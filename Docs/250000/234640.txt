<DOC>
<DOCNO> 234640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/soneko03.html </URL>
<DATE> 2004/04/25/ </DATE>
<TIME> 00.00 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
İş dünyası, Kıbrıs'taki referandumu nasıl değerlendirdi 
</HEADLINE>
<TEXT>

     Ankara Ticaret Odası ATO Başkanı Sinan Aygün, Kıbrıs'ta yapılan referandumların sonuçlarını değerlendirirken, referandum öncesi verilen sözlerin yerine getirilmesini istedi. 
     Ankara Sanayi Odası ASO Başkanı Zafer Çağlayan ise KKTC'nin kısa sürede tanınması ve ambargonun kaldırılması açısından ümitli olmadığını söyledi. 
     Kıbrıs'ta her iki kesimde bugün yapılan referandumların şimdiye kadar açıklanan sonuçlarına göre eğilimleri değerlendiren işadamları, görüşlerini, A.A muhabirine, kısaca şöyle açıkladılar 
     
     ''TÜRKİYE'NİN İLHAK ETMESİ LAZIM'' 

     ATO Başkanı Sinan Aygün 
     ''KKTC vatandaşıyım ama oy kullanmadım. Hayırlı olsun. Rum adanın tümüne hakim olmak istiyor, onun için hayır dedi. Türkiye'nin uzlaşmaz tavrının olmadığı, artık bütün dünya tarafından görüldü. Türkiye'nin işgalci olmadığı ortaya çıktı. Referandum öncesi verilen sözlerin yerine getirilmesi lazım. Eğer Güney tarafı hayır, Kuzey tarafı evet derse, KKTC'nin tanınması gerekiyordu. Sözlerin ne kadar önemli, kimlerin samimi olduğu ortaya çıkacak. İlk tanıyacak AB mi ABD mi merak ediyorum. Özellikle ülkelerin KKTC'yi tanımasını ve ambargonun kaldırılmasını bekliyoruz. 
     Ambargo kalkmazsa, Türkiye, KKTC'yi tanıyor, dünya hala tanımazsa, Türkiye KKTC'yi 82. ili ilan etme hakkına sahip oldu. Güney tanınıyorsa, Türkiye'nin de KKTC'yi ilhak etmesi lazım.'' ASO Başkanı Zafer Çağlayan 
     ''Rum tarafı da Türk tarafı da görevini yaptı. KKTC, plan etrafında birleşmek istediğini gösterdi. AB'nin Güney Kıbrıs'ı 1 Mayıs'ta üye yapacağını açıklamasından sonra, bu kadar güçlü kozu varken, Rum tarafından farklı bir şey beklemek mümkün değildi. Verhaugen'in Rumlar beni kandırdı demesini, timsahın gözyaşları olarak görüyorum. Hem üyeliğe kabul ettiğini açıklayacaksın hem de kandırdı diyeceksin. 
     Kıbrıs sorunun iki boyutu var. Türkiye'nin AB üyeliğinin Kıbrıs ile ilgilendirilmesinin hep yanlış olduğunu söylemiştik. Şimdi Türkiye AB'ye dönüp, müzakerelere başlıyorum veya başlamıyorum diye ne söyleyeceksen söyle, demeli. AB yıllardır yaptığı oyalamadan vazgeçmeli. 
     KKTC'nin kısa sürede tanınması ve ambargonun kalkması konusunda ümitli değilim. ABD'de seçimler var. Rum lobisini dikkate alarak nasıl davranacağı önemli. Rumlar, çözümsüzlüğü çözüm haline getirdi. Bu işi bu hale getiren de AB'dir.'' 

     
     HİSARCIKLIOĞLU ''RUM TARAFININ DURUMU DÜNYAYA İYİ ANLATILMALI" 

     Türkiye Odalar ve Borsalar Birliği TOBB Başkanı Rifat Hisarcıklıoğlu, Kıbrıs'ta bugün yapılan referandumların sonuçlarını değerlendirirken, sonuçların, uzlaşmaz tarafın Rum kesimi olduğunu bir kez daha gösterdiğini söyledi. 
     Hisarcıklıoğlu, yaptığı değerlendirmede, uluslararası camianın referandumlar öncesi verdiği sözleri yerine getirmesi gerektiğini belirtti. 
     Annan Planı'nın son 30 yılda Rumların ret ettiği üçüncü plan olduğuna işaret eden Hisarcıklıoğlu, şöyle devam etti 
     ''Bilgi kirliliği içinde biz bunu unutmuş durumdayız. 1984-85'te BM'nin önerdiği anlaşmayı, 1992'deki ve en son 2004'te hazırlanan planları hep Rum tarafı reddetti. Herkesin, uzlaşmaz olanın Türk değil, Rum tarafı olduğunu kabul etmesi lazım. Bunu bütün dünyaya anlatmamız lazım. Daha sonra da KKTC'nin ambargosunun kaldırılması için çalışmamız gerekiyor. AB Komisyonu üyesi Günter Verheugen, AB'nin sınırlarının Yeşil Hat'tan geçtiğini söylemişti. Onun da gerçekleşmesini bekleriz. Daha önce verdikleri sözleri tutsunlar.'' Kıbrıs'ın Türkiye'nin AB üyeliği açısından Kopenhag siyasi kriterlerinin bir parçası olmadığını kaydeden Hisarcıklıoğlu, bu sonuçların Türkiye'nin müzakere tarihi almasını engellemeyeceğini belirterek, ''Türkiye, AB perspektifini kaybetmemeli'' dedi. 
     
     TİM BAŞKANI REFERANDUM SONUCU, KKTC İÇİN ÖNEMLİ BİR KAZANIMDIR'' 

     Türkiye İhracatçılar Meclisi TİM Başkanı Oğuz Satıcı, referandumların sonucunun KKTC için önemli bir kazanım olduğunu belirterek, ''Yarın sabahtan itibaren artık KKTC dünya ile entegrasyon olanağına sahip'' dedi. 
     TİM Başkanı Satıcı, Kıbrıs'taki referandumların sonucunu değerlendirirken, sonucun böyle olacağının önceden az çok belli olduğunu kaydetti. 
     KKTC'de şartların 24 Nisan sonrası daha farklı gelişeceğini belirten Satıcı, ''KKTC'de hiçbir şey 24 Nisan öncesi gibi olmayacak. Referandum sonucu KKTC için önemli bir kazanımdır. Hem KKTC'nin, hem Türkiye'nin, gerek AB, gerek ABD ve gerekse üçüncü ülkelerin verdiği sözlerin takipçisi olarak, mevcut durumu KKTC lehine çevirmesi gerekiyor'' dedi. 
     Bunun, ambargonun kalkması, mevcut haliyle KKTC'nin tanınması veya farklı statüye kavuşturulması olabileceğine işaret eden Satıcı, ''Yarın sabahtan itibaren artık KKTC dünya ile entegrasyon olanağına sahip'' diye konuştu. 
     Satıcı, referandumlar sonucunda sadece KKTC'de ''evet'' çıkmasının bile KKTC'nin çözüm için son derece duyarlı olduğunu, çözüme destek verdiğini dünyaya gösterdiğine dikkati çekti. 
     
</TEXT>
</DOC>
