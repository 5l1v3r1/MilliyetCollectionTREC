<DOC>
<DOCNO> 222724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun33.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt, Saddam için idam istiyor 
</HEADLINE>
<TEXT>

     Kuveyt, Irak'ın devrik lideri Saddam Hüseyin'in, bu ülkeye yönelik suçları nedeniyle ölüm cezasına mahkum edilmesini isteyecek. 
     Kuwait Times gazetesinin haberine göre, Savcı Hamid El Osman, Kuveyt hükümetinin Saddam Hüseyin'e karşı kanıtlarla desteklenen uzun bir suç listesi hazırladığını söyledi. 
     Osman, Kuveyt Bakanlar Kurulu'nun, Saddam'ın mahkemesine davacı olarak katılmak üzere, Adalet Bakanı Ahmed Bekir başkanlığında bir komite oluşturduğunu kaydetti. 
     Kuveyt hükümetinin, mahkemede Kuveyt'in müdahil olabilmek için Irak savcılığıyla işbirliği yaptığını belirten Osman, yüzlerce Kuveytlinin ve diğer eski Irak rejimi kurbanlarının ifadelerini içeren birçok dosya hazırlandığını söyledi. 
     1990-1991'de Kuveyt'i işgal eden eski Irak lideri Saddam Hüseyin, aralık ayında Amerikan askerlerince ele geçirilmişti. 
     
</TEXT>
</DOC>
