<DOC>
<DOCNO> 228244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy09.html </URL>
<DATE> 2004/04/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Aday olmadan 1 oyla muhtar seçildi .. 
</HEADLINE>
<TEXT>

     Karabük'ün Eskipazar İlçesi'ne bağlı Belen Köyü'nde seçimi kazanan tek muhtar adayının kural hatası yaptığı belirlenince, bir vatandaşın bilinmeyen nedenle oy attığı kişi, muhtar oldu. 
     AA muhabirinin aldığı bilgiye göre, köyde 2 dönemdir muhtarlık yapan ve seçime tek aday olarak giren Abdurrahman Erbaş'ın, muhtar ve ihtiyar heyeti üyelerinin adlarını aynı oy pusulasına yazdığı belirlenince, İlçe Seçim Kurulu tarafından aldığı 22 oy iptal edildi. Bunun üzerine bir vatandaşın bilinmeyen nedenle oy attığı iddia edilen Cahit Dağcıoğlu, tek oyla muhtar seçildi. 
     Kendisine aday olmadığı halde oy atıldığını, sandık görevlisi olarak çalışırken fark ettiğini ve çok şaşırdığını anlatan Dağcıoğlu, şöyle konuştu 
     ''Muhtar adayının aldığı oyların geçerli olabilmesi için, adının ihtiyar heyetiyle ayrı pusulalarda yer alması gerekiyormuş. Bu nedenle köyümüz muhtarının aldığı oylar iptal edildi. Çiftçi olarak geçimimi sağlarken, hiç aklımda yokken bir anda muhtar seçildim. Şu anda şaşkınlığım halen devam ediyor. Piyongodan büyük ikramiye kazanmak gibi bir şey bu. Görevime başlamak için sabırsızlanıyorum. Muhtarlıkta başarılı olarak, bundan sonraki seçimlerde daha fazla kişinin oyunu alıp yeniden seçilmeyi amaçlıyorum. Salı günü mazbatamı alacağım. Kendime oy attığım iddiaları ise tamamen asılsızdır.'' Aldığı oylar iptal edilen Abdurrahman Erbaş ise oy pusulalarının ayrı olması gerektiğini bilmediklerinden böyle bir hata yaptıklarını belirterek ''Dağcıoğlu, pusulaların hatalı olduğunu önceden bildiğinden, kendine oy atarak muhtar oldu. Yaptığı davranışı ahlaki bulmuyorum. Kurnazlığın böylesine de pes doğrusu. Muhtar olmak istiyorsa, karşıma aday olarak niye çıkmadı Köyde hiç kimse onu muhtar olarak istemiyor'' dedi. 
     
</TEXT>
</DOC>
