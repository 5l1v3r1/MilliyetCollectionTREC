<DOC>
<DOCNO> 239621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun16.html </URL>
<DATE> 2004/05/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yunanlılardan Eurovision organizasyonuna tam not 
</HEADLINE>
<TEXT>

     49. Eurovision Şarkı Yarışması'nın organizasyonu, Yunan devlet televizyonu NET tarafından ''muhteşem'' olarak değerlendirildi. 
     NET, yarışmayı, ''Türkler muhteşem bir organizasyonla evsahipliği yapıyor'' yorumuyla izleyicilere aktardı. 
     Misafirperverlik ve hizmetlerin kusursuz olduğunu vurgulayan Yunan televizyonu, şunları kaydetti 
     ''Türk yetkililer, her ülkenin kafilesine eksiksiz hizmet verdi, ancak Yunan ekibine ilgi özel oldu. Grubun her üyesiyle ayrı ayrı ilgilendiler. Bir dediğimiz iki edilmedi. Gezdiğimiz hiçbir yerde güvenliğimizden şüphemiz olmadı.'' Yarışma öncesinde kafileler için düzenlenen Boğaz turundan İstanbul manzaraları da sunan NET, ''İstanbul, dünyanın gözbebeği, her anı ile görülmeye değer, dinlerin buluştuğu bir şehir. İnsan doğu ile batıyı birleştiren bu kenti seyretmeye doyamıyor'' ifadesini kullandı. 
     
</TEXT>
</DOC>
