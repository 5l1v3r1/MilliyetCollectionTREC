<DOC>
<DOCNO> 232266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun39.html </URL>
<DATE> 2004/04/17/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Berlin'de Kıbrıs Türklerine Destek mitingi düzenlendi... 
</HEADLINE>
<TEXT>

     Türk İdealist Aydınlar Birliği TİAB tarafından Almanya'nın başkenti Berlin'de, ''Kıbrıs Türklerine Destek'' mitingi düzenlendi. 
     Berlin'in merkezindeki Breitscheid meydanında düzenlenen mitingde, ''Kıbrıs Türktür. Türk kalacak'' ve ''450 yıllık Türk yurdu Kıbrıs'' yazılı pankartlar taşındı. 
     TİAB Başkanı Ender Çetin burada yaptığı açıklamada, 24 Nisan'da Kıbrıs'ta yapılacak referandumda KKTC vatandaşlarından ''hayır'' demelerini istedi. 
     Çetin, referandumda ''evet'' denilmesi durumunda, KKTC'nin bir vilayet statüsü alacağını belirterek, ''Biz KKTC'nin bağımsız bir devlet olmasını savunuyoruz'' dedi. 
     KKTC Cumhurbaşkanı Rauf Denktaş'ı desteklediklerini ifade eden Çetin, ''Türk milleti Denktaş'ın haklı davasının arkasındadır. KKTC sahipsiz değildir'' şeklinde konuştu. 
     Endişelerinin temel nedeninin Kıbrıs'lı Türkler için önem taşıyan ve güvenliklerini sağlayan derogasyon maddelerine AB tarafından garanti verilmemesi olduğunu kaydeden Çetin, ''Kıbrıs'ın stratejik konumu herkesçe bilinmektedir. Bize göre Kıbrıs'a sahip çıkmak, Türkiye'ye sahip çıkmak demektir'' ifadesini kullandı. 
     Berin Türk Cemaati TGB Başkanı Taceddin Yatkın da, mitingde yaptığı konuşmada, ''Kıbrıs Türk vatanı ve Akdeniz'in gerdanına takılmış bir Türk incisidir'' dedi. 
     Kıbrıs'ın önce anavatandan kopartılmak istenildiğini, daha sonra da Helenizmin yeniden canlandırılmaya çalışıldığını ifade eden Yatkın, Annan planının ''hile ve tuzaklarla dolu ve gelecekte tehdit ve tehlikeler ortaya çıkartabilecek bir yapıya sahip olduğunu'' söyledi. 
     
</TEXT>
</DOC>
