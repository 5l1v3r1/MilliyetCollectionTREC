<DOC>
<DOCNO> 247028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/siyaset/siy03.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, kadın mescidini savundu 
</HEADLINE>
<TEXT>


GÜNSELİ ÖNAL Ankara 


TBMM Başkanı Bülent Arınç, TBMM'de AKP milletvekillerinin refakatinde dolaşan çarşaflı, takkeli, şalvarlı ziyaretçilere sahip çıkarak, "Kıyafeti ne olursa olsun, benim milletimin geleneklerini, örfünü, yaşam tarzını ortaya koyan her şey, hüviyet tespitini yapabildiğimiz sürece benim için muteberdir" dedi. 
Arınç, "Bu kişilerin, Kılık Kıyafet Kanunu'na aykırı giysilerle Meclis'te dolaşmalarına kim izin veriyor " diye soru önergesi veren CHP İzmir Milletvekili Ahmet Ersin'i, gazeteciler aracılığıyla yanıtladı. Edirne Belediye Başkanı Hamdi Sedefçi ve Kırkpınar Ağası Mustafa Altunhan'ı kabulünde Milliyet muhabirinin sorusu üzerine Meclis'e günde 5 ile 10 bin ziyaretçi geldiğini kaydeden Arınç, şunları söyledi "Burası milletin meclisidir ve bu meclisin her santimetrekaresi Türk milletine aittir. Üzerindeki kıyafeti ne olursa olsun, benim milletimin geleneklerini, örfünü, yaşam tarzını ortaya koyan her şey, kimlik tespitini yapabildiğimiz sürece benim için muteberdir. Bundan hiç kimse rahatsız olmasına gerek yok." 
TBMM'de açılan kadın mescidini de savunan Arınç, "Yaptığımız şey doğrudur, devam edeceğiz" dedi. İbadet özgürlüğünün, temel hak ve özgürlükler arasında bulunduğunu ifade eden Arınç, "Erkekler için ibadet özgürlüğü ne kadar haklı ve makulsa bayanlar için de aynı şey geçerlidir" diye konuştu. 


</TEXT>
</DOC>
