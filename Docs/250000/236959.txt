<DOC>
<DOCNO> 236959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo27.html </URL>
<DATE> 2004/05/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hamit Altıntop attı, Schalke coştu... 
</HEADLINE>
<TEXT>

     Almanya Bundesliga'da orta sıralarda bulunan Schalke, evinde Hertha Berlin'i 3-0'la geçerken ilk gol Hamit Altıntop'tan geldi. 
     18. dakikada ceza sahası üzerinden süper bir gol atan milli yıldızımızın ardından Schalke ikinci yarıda Böhme ve Ebbe Sand'ın sayılarıyla farka gitti. Maçta ikinci yarının hemen başında Rehmer ve Fathi kırmızı kart gördü ve Hertha Berlin 90 dakikayı 9 kişi tamamladı. 
     Schalke bu sonuçla puanını 46'ya çıkararak 7. sıradaki yerini korudu. 
     Halil de gol attı... 
     Kümede kalma mücadelesi veren Halil Altıntop’un takımı Kaiserslautern evinde Mönchengladbach ile 2-2 berabere kaldı. Ümit milli yıldız, takımı adına perdeyi açan isim oldu. Yıldıray Baştürk’ün 73 dakika görev aldığı karşılaşmada Bayer Leverkusen deplasmanda 1860 Münih önünde sahadan 1-1’lik eşitlikle ayrıldı. Agostino’nun golüne Schneider cevap verdi. 
     W.Bremen'den yarım düzine 
     Werder Bremen zafere çok yakın... Bundesliga'nın lideri Hamburg'a tam yarım düzine gol atarak fırtına gibi esti 6-0. 
     Açılışı 17. dakikada Barbarez topu kendi kalesine göndererek yaptı. 22'de Valeren, 39'da Klasnic, 48'te Ailton farkı dörde çıkarttı. Son on dakikada Valdez ve Skripinik'le iki gol daha bulan 'Mızıkacılar' karşılaşmadan süper bir galibiyetle ayrıldı. 
     Yeşil-Beyazlılar, bitime 3 hafta kala 6 puanlık farkı korudu ve şampiyonluk yolunda çok önemli bir engeli aşmış oldu. Frankfurt maçında gördüğü kırmızı kart nedeniyle 4 maç ceza alan Ümit Davala, W.Bremen formasını giymedi. 
     İkinci Bayern Münih ise, Mustafa Doğan'ın takımı sonuncu sıradaki Köln’ü deplasmanda 2-1 mağlup etti. 
     Bu sonuçlarla ligin bitimine 3 hafta kala Werder Bremen 71 puanla liderliğini sürdürdü. İkinci sırada yer alan Bayern Münih ise 65 puanla lideri takip ediyor. 

     
</TEXT>
</DOC>
