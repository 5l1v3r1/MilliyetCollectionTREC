<DOC>
<DOCNO> 236796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/spor/spo04.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'dan sert mesaj 
</HEADLINE>
<TEXT>


Trabzonspor Başkanı Atay Aktuğ, Diyarbakırspor maçı nedeniyle sahalarının kapatılmaması gerektiğini söyledi, "Ceza alır, şampiyonluğu kaybedersek, Trabzonlular bunu asla unutmaz" dedi 


'Her yerde yaşanıyor' 
TRABZONSPOR Başkanı Atay Aktuğ, olaylı Diyarbakırspor maçı nedeniyle sahalarının kapanmaması gerektiğini dile getirdi. Aktuğ, "Dünyanın her yerinde sahaya giren, şov yapan, pankart taşıyan var. Hiçbirinin sahası kapanmıyor. Biz de sahamızın kapatılmasını istemiyoruz. Şampiyonluğa oynuyoruz. İlgililer, bunu herhalde düşünürler. Ayrıca olay Şenol'un tahrik etmesiyle başladı" dedi. 

'Güç odaklarına karşıyız' 
AKTUĞ, olası bir saha kapatma cezası nedeniyle şampiyonluğu kaçırmaları durumunda, Futbol Federasyonu'nun kararını Trabzonlular'ın asla unutmayacağını iddia etti. Trabzonspor Başkanı şunları söyledi "Türkiye ve Avrupa'da Trabzonspor seviliyor. Anadoluyu temsil ediyoruz. Trabzonspor masa başındaki oyunlara ve İstanbul'daki güç odaklarına hep karşı olmuştur, olacaktır." 

Gökdeniz fırtınası 

Bordo - Mavili takımın yıldız ismi Gökdeniz Karadeniz, ligin ikinci yarısında sergilediği performansla takımını sırtlayan isim oldu. Bu sezon rakip fileleri 14 kez havalandırmayı başaran Milli futbolcu, "Benim başarımdaki en büyük rol arkadaşlarıma ait" dedi. Gaziantepspor maçında gol atan bir diğer isim Maxim ise, "Kendimi buldum" yorumunu yaptı. 

Mehmet'in isyanı 

TRABZONSPOR'UN başarılı golcüsü Mehmet Yılmaz, Gaziantepsporlu Johnson'u topa tuttu. Tecrübeli futbolcu, "Hiç bir maçta rakiplerime karşı el kol hareketi yapmam. Kötü söz söylemem. Ama Johnson beni deli etti. Hele bir hava topunda kaburgama öyle bir vurdu ki, inanamadım. Hakem de pozisyonu görmedi. Hepimiz ekmek parası için oynuyoruz. Bu acımasızlığı anlamıyorum" dedi. 

Dayanışma gecesi 

BORDO - Mavili camianın Trabzon dışında bulunan önde gelen isimleri bu akşam Mövenpick Otel'de bir araya gelecek. AKP Milletvekili ve Trabzonspor eski başkanı Faruk Özak'ın organize ettiği yemeğe 128 kişi davet edildi. Geceye davet edilen tüm işadamlarına, "Lütfen çek defterinizi de yanınızda getirin" ricasında bulunulduğu öğrenildi. 

İstanbul'a geldiler 

Trabzonspor, çarşamba günü Atatürk Olimpiyat Stadı'nda Gençlerbirliği ile oynayacağı Türkiye Kupası finali için dün İstanbul'a geldi. Kaşıbeyaz Restaurant'ta yemek yiyen Bordo - Mavililer, akşam saatlerinde de Silivri'ye giderek kampa girdi. Teknik Direktör Ziya Doğan, sakatlığı olan Fatih Tekke'yi de kafileye dahil etti. 


</TEXT>
</DOC>
