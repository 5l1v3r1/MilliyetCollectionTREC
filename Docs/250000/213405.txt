<DOC>
<DOCNO> 213405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/ekonomi/eko05.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sterline faiz desteği 
</HEADLINE>
<TEXT>

   İngiltere Merkez Bankası faizlerde 0.25 puanlık artışa gidince 2003 boyunca rekora doymayan sterlin yarım sent yükseldi 
   EKONOMİ SERVİSİ 
   
   Uzun süredir euronun aşırı değerlenmesinden kaynaklanan şikayetlere karşın Avrupa Merkez Bankası ECB faiz oranlarını sabit tutarken aynı şekilde ABD'de de FED, faizleri kısma baskısına direnirken, İngiltere Merkez Bankası, dün faizleri yüzde 4'e çekti. Bu artırımla sterlin dün gün içinde dolar karşısında yarım sent yükselerek 1.8385 dolar seviyelerine çıktı. Üç ay içindeki ikinci artırımda faizlerde 0.25 puanlık artış yapıldı. İngiltere Merkez Bankası'nın kararında, ekonomik canlanmanın önemli bir rolü olduğu belirtiliyor. 
   Dünyanın dördüncü büyük merkez bankası durumunda olan İngiltere Merkez Bankası'nın dokuz üyeli Parasal Politikalar Komitesi'nin aldığı bu karar, uzun yıllardan sonra önemli bir merkez bankasının aldığı ilk faiz artırım kararı oldu. 
   İngiltere'de üretim artışı, 2003'ün ikinci yarısında hızlı bir ivme göstermiş, sterlin de güçlü yapısını sürdürmüştü. Son dört yılın en hızlı büyüme rakamı olan yüzde 0.9'luk dördüncü çeyrek büyüme rakamı nedeniyle analistlerce sürpriz olarak karşılanmayan karar, yine de iş dünyasının tepkisine yol açtı. 
   
   ECB faizleri kısmadı 
   Britanya Ticaret Odaları Birliği'nden yapılan açıklamada, 'erken alınmış bir karar' olarak nitelenen faiz artırımının, 'ekonomik canlanmayı tam başladığı anda vuracağı' belirtildi. İngiltere'deki bu gelişmelere rağmen ECB faiz oranlarında değişikliğe gitmedi. ECB Yönetim Kurulu, tüm faiz oranları için gösterge oluşturan ve halen yüzde 2 seviyesinde olan yeniden finanslama faizi oranının mevcut ekonomik durumda değiştirilmesine gerek bulunmadığı kararını verdi. Analistler doların değerinde ani ve yüksek bir gerileme daha olmaması durumunda, Avrupa faiz oranlarının önümüzdeki aylarda da değişmesinin beklenmediği yorumunu yapıyor. 
   
   
</TEXT>
</DOC>
