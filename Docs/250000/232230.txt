<DOC>
<DOCNO> 232230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun03.html </URL>
<DATE> 2004/04/17/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Annan, Güvenlik Konseyi'nin Kıbrıs açıklamasından memnun... 
</HEADLINE>
<TEXT>

     BM Genel Sekreteri Kofi Annan, Güvenlik Konseyi'nin Kıbrıs planına destek vermesini memnuniyetle karşıladı. 
     Annan yaptığı açıklamada, Konsey'in Kıbrıs'ta taraflara sunduğu plana destek vermesinden ve anlaşma için öngörülen adımları atmaya hazır olduğunu bildirmesinden memnuniyet duyduğunu belirtti. 
     Annan, Konsey'e yakında, Ada'daki BM barış gücünün yeniden şekillendirilmesinin de aralarında bulunduğu anlaşmayla ilgili kararlar konusunda bilgi vereceğini kaydetti. 
     BM Güvenlik Konseyi dün yaptığı açıklamada, Annan tarafından hazırlanan Kıbrıs planına güçlü destek vererek, bunun kaçırılmaması gereken bir fırsat olduğunu bildirmişti. 
     Konsey'in bu açıklamasını ''uluslararası toplumun Rum tarafına bir mesajı'' olarak değerlendiren BM kaynakları, açıklamanın, BM'den bu yönde karar çıkmasını ''tercih etmeyen'' Rum yönetimine bir uyarı olarak değerlendirilebileceğini ifade etmişlerdi. 
     BM'deki diplomatik kaynaklar, İngiltere tarafından hazırlanan başkanlık açıklamasına ilişkin görüşmelerde Rusya, Fransa ve Çin'in Rum tarafının görüşleri doğrultusunda hareket ettiklerini de vurgulayarak, bu ülkelere katılan daimi üye olmayan ülkeler Cezayir ve Şili'nin açıklamayı ''sulandırma'' yönünde çaba sarf ettiklerini belirtmişlerdi. 
     
</TEXT>
</DOC>
