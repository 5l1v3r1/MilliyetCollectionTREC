<DOC>
<DOCNO> 228738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo42.html </URL>
<DATE> 2004/04/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Bursaspor Türk futbolu, dünya efendisi birini kaybetti... 
</HEADLINE>
<TEXT>

     Bursaspor Kulübü Başkanı Fikret Üstenci, Konyaspor Teknik Direktörü Tevfik Lav'ın ölümüden büyük üzüntü duyduğunu belirterek, ''Türk futbolu kibar, dünya efendisi birini kaybetti'' dedi. 
     Üstenci, trafik kazası sonucu vefat eden Tevfik Lav ile tanışmasının eski senelere dayandığını, Bouazizi'nin transferi sırasında Tunus'ta birlikte olduklarını söyledi. 
     Lav ile zaman zaman görüştüklerini anlatan Üstenci, ''Tevfik hocanın ölümünü duyunca adeta şok oldum. İnanılmaz iyi biriydi. Türk futbolu kibar, dünya efendisi birini kaybetti. Türk futbolunun başı sağolsun'' diye konuştu. 
     
     ASGD GENEL SEKRETERİ GÜRTAŞ ''TÜRK FUTBOLU ÇOK ÖNEMLİ BİR DEĞERİNİ YİTİRDİ'' 

     Anadolu Spor Gazetecileri Derneği ASGD Genel Sekreteri Koray Gürtaş, trafik kazası sonucu vefat eden Konyaspor Teknik Direktörü Tevfik Lav'ın ölümünden dernek olarak büyük üzüntü duyduklarını bildirdi. 
     Gürtaş, yaptığı açıklamada, Lav'ın, Türkiye'de son dönemde yetişen en değerli teknik adamlardan biri olduğunu belirtti. 
     
     BİYEDİÇ "BAŞARILI BİR TEKNİK DİREKTÖR KAYBETTİK" 

     Bursaspor Teknik Direktörü Nejat Biyediç, trafik kazasında yaşamını yitiren Konyaspor Teknik Direktörü Tevfik Lav ile ilgili olarak, ''İyi bir insan, başarılı bir teknik direktör kaybettik'' dedi. 
     Biyediç, antrenman öncesi yaptığı açıklamada, Tevfik Lav'ın ölüm haberini aldığında büyük üzüntü duyduğunu belirtti. 
     Yoğun antrenman programı nedeniyle Lav'ın cenazesine katılamayacaklarını kaydeden Biyediç, şunları söyledi 
     ''Üzücü bir durum. İyi bir insan, başarılı bir teknik direktör kaybettik. Biz de sürekli yollardayız. Başımıza bu tür kazalar gelebilir. Türk futbolunun başı sağolsun. Tevfik Lav'a Allah'tan rahmet, ailesine sabır, Konyaspor Kulübü'ne de başsağlığı diliyoruz.'' 
     
</TEXT>
</DOC>
