<DOC>
<DOCNO> 206434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur32.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Büyükuncu cinayetinin "azmettiricisi" yakalandı 
</HEADLINE>
<TEXT>

     Gaziantep'te, makarna ve un fabrikası sahibi Mehmet Büyükuncu'nun 2 yıl önce evinin önünde silahlı saldırı sonucu öldürülmesi olayının ''azmettiricisi'' olarak aranan ve hakkında gıyabi tutuklama kararı bulunan Mehmet Bağcı 52 , İzmir'de yakalandı. 
     Alınan bilgiye göre, Balçova İlçe Emniyet Müdürlüğü ekipleri, İnciraltı sahilinde şüpheli davranışlarda bulunan Bağcı'yı gözaltına aldı. Bağcı'nın üzerinden Memik Üzüm adına düzenlenmiş sahte sürücü belgesi ve nüfus cüzdanı sureti çıktı. Bilgisayardan Genel Bilgi Toplama GBT sorgulaması yapılan Bağcı'nın, Gaziantep'te 2 yıl önce işadamı Büyükuncu'nun öldürülmesi olayının ''azmettiricisi'' olarak gıyabi tevkif kararıyla arandığı belirlendi. 
     Balçova İlçe Emniyet Müdürlüğü'ndeki işlemleri tamamlandıktan sonra İzmir Adliyesi'ne sevk edilen Bağcı, tutuklanarak cezaevine konuldu. 
     
     OLAYIN GEÇMİŞİ 
     Gaziantep'te Ece Makarna, Yeni Un ve Torsan Çuval firmaları yönetim kurulu başkanı olan Murat Büyükuncu, 20 Kasım 2002 tarihinde evinin önünde pusu kurularak öldürülmüştü. 
     Olaydan sonra yakalanan ve ''tetikçi'' olarak Tarsus'dan geldiği belirlenen İsmail Uçar, ahşap ve odun işleriyle uğraşan patronu Feridun Sarıca'nın, kendisini, Gaziantep'te bir arkadaşı için adam vurmakla görevlendirdiğini itiraf etmişti. 
     Uçar, kimi öldüreceğini bilmeden getirildiği Gaziantep'te otelde kaldığını ve Mehmet Bağcı'nın da aralarında bulunduğu zanlıların yardımıyla Büyükuncu'nun evinin bulunduğu semtte keşif yaptığını ve sonra saldırıyı gerçekleştirdiğini anlatmıştı. 
     
</TEXT>
</DOC>
