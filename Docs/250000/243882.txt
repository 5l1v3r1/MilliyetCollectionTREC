<DOC>
<DOCNO> 243882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/guncel/gun02.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK HORTLADI 
</HEADLINE>
<TEXT>


Terör örgütü PKK KONGRA GEL'in 1 Haziran'dan itibaren saldırılara başlanacağı mesajını verdiği internet sitesinde, "Turistler Türkiye'yi seçmemeli" görüşü yer aldı 

DIŞ HABERLER SERVİSİ 

Bölücü terör örgütü PKK KONGRA - GEL, 1 Haziran'dan itibaren yeniden saldırılara başlayacağının mesajını vererek, Türkiye'ye gelecek yabancı yatırımcı ve turistleri uyardı. Fransız AFP ajansının, merkezi Almanya'da bulunan Mezopotamya Haber Ajansı'nın internet sitesinde yer verdiği duyuruya dayanarak verdiği habere göre, PKK KONGRA - GEL, Türk güvenlik güçlerinin teröristlere yönelik son 3 ayda yürüttüğü imha operasyonlarını "yeni saldırıların gerekçesi" olarak gösterdi. 

Yabancılara da tehdit 
1 Haziran'dan sonra yeniden saldırılarının hız kazanacağını dile getiren örgütün açıklamasında, "Turistler Türkiye'yi seçmemeli. Türkiye'de yatırım yapmak isteyenlere de 'Buraya gelmeyin, çatışma bölgesinde yatırım yapmayın' diyoruz. Aksi halde doğacak zararlardan biz sorumlu olmayacağız" tehdidinde bulunuldu. 
İmralı Cezaevi'nde bulunan Abdullah Öcalan da, örgütün üst düzey yöneticilerinden olan kardeşi Osman Öcalan'ın 120 kiloya ulaştığını, Cemil Bayık'ın da hantallaştığını söyledi. Örgüt içinde kavga olduğunu belirten Öcalan, PKK içindeki bazı isimlerin "iktidarcılık oynadığını" öne sürdü. Açıklamaları bir internet sitesinde yayımlanan Öcalan, örgütte iktidar mücadelesi yapanları ciddiyetsizlikle suçladı. 
Öcalan, "Bu son kavgacılık örgütü ele geçirmeyi de, hizipçiliği de aşmış. Bu bir nevi lümpenizm, mafyacılık oluyor. Bush'un oğlu da olsalar bunu yapamazlar. Bu despotizmdir" ifadesini kullandı. 


</TEXT>
</DOC>
