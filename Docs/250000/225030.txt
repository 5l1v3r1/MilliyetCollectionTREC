<DOC>
<DOCNO> 225030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/spor/spo01.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocaya özel sipariş 
</HEADLINE>
<TEXT>

   Beşiktaş Başkanı Serdar Bilgili ve İkinci Başkan Hüsnü Güreli dün gece Lucescu ile bir araya geldi. İkili, kalan maçlarda sahaya genç oyuncuların sürülmesini istedi 
      
   Toplantı yaptılar 
   DİYARBAKIRSPOR yenilgisinin ardından lider Fenerbahçe'nin 6 puan gerisine düşen Beşiktaş'ta operasyon için düğmeye basıldı. Başkan Serdar Bilgili ve İkinci Başkan Hüsnü Güreli dün Mircea Lucescu ile buluşarak, detaylı bir toplantı yaptı. Bilgili ve Güreli'nin, bir süredir beklenen verimi gösteremeyen yıldızların yerine gençlere şans verilmesini istediği öğrenildi. 
   
   Şaşırtan teklif 
   BEŞİKTAŞ'TA kapalı kapılar ardında ilginç gelişmeler de yaşanıyor. Alınan yenilgiler nedeniyle yönetimin bir kısmının Lucescu'ya karşı tepkili olduğu bildirildi. İsimleri saklanan iki yöneticinin, son toplantıda Rumen teknik adamın yerine Samet Aybaba'nın göreve getirilmesini istediği iddia edildi. Ancak Serdar Bilgili bu öneriyi sert bir dille geri çevirdi. 
   
   Lucescu barut gibi 
   Rumen hoca, çift kale maçta istediklerini yapmayan oyuncularını sert bir dille uyardı 
   İlie'den gol şov 
   BEŞİKTAŞ, Gaziantepspor ile oynayacağı kritik maçın hazırlıklarını dün yaptığı çift antrenmanla sürdürdü. Sabah çalışmasında Lucescu fırtınası esti. Rumen teknik adam çift kale maç sırasında futbolcularını sık sık uyardı. Kıran kırana geçen idmanda Ümit ve Yasin hafif sakatlıklar geçirdi. Bu arada Adrian İlie attığı birbirinden güzel gollerle beğeni topladı. 
   
   Okan-İbo tartıştı 
   ANTRENMANA sakatlıkları süren Ronaldo ve Kaan Dobra katılmadı. Bu arada bir ikili mücadele sırasında birbirine sert giren Okan ve İbrahim tartışırken Lucescu'nun araya girmesiyle olay kısa sürede kapandı. Öte yandan Muzaffer Nasıroğlu ve Haşmet Kürüm futbolcularla bir toplantı yaptı. İki yöneticinin, "Sizlere güveniyoruz. Kalan sekiz maçı da kazanmanızı bekliyoruz" dediği öğrenildi. 
   
   Giunti'ye yeni çağrı    SİYAH - Beyazlı yönetim, uzun süredir devam eden pazarlıklara karşın uzlaşma noktası bulamadığı Giunti ile yeniden masaya oturma kararı aldı. Yöneticilerin, 900 bin Euro'luk tekliflerine karşın 1.5 milyon Euro'dan aşağıya inmeyen İtalyan yıldızı ikna etmek için uğraş vereceği bildirildi. Görüşmeler Gaziantepspor karşılaşmasından sonra yapılacak. 
   
   Ümraniye'de çekim var    Ligde sıkıntılı günler geçiren Beşiktaşlı oyuncular dün "Beşiktaş Mobile" reklamlarında oynayarak stres attılar. Sabah idmanından sonra Lucescu, Feyyaz Uçar, Tayfur ve bazı Paf takımı oyuncularının da oynadığı reklam çekimleri oldukça neşeli geçti. 
   
   'Hepimiz suçluyuz'    KOLOMBİYALI kaleci Cordoba, son haftalarda yediği gollerin formsuzluktan kaynaklanmadığını söyledi. Tecrübeli eldiven, büyük bir konsantrasyon eksikliği yaşadıklarını açıklayarak, "Birbirimizden kopuk oynuyoruz. Bu nedenle kalemizde de çok pozisyon hatası yapıyoruz. Bu durumu bir kişiye yıkmak yanlış olur. Yediğimiz gollerde hepimizin suçu var" dedi. 
   
   Engin'in umudu var    BEŞİKTAŞ Menajeri Sinan Engin, şampiyonluk yarışında büyük avantaj kaybetmelerine karşın şanslarının sürdüğünü iddia etti. Engin, "Nasıl buralara geldik kimse anlamadı. Önümüzde daha 8 maç var. Beklentimiz Fenerbahçe'nin bizimle oynayacağı maça kadar puan kaybetmesi. Bu gerçekleşirse İnönü Stadı'nda onları yenip, yeniden istediğimiz noktaya geliriz" dedi. Sinan Engin Daum'u da överek, "Çok akıllı bir teknik adam. Haftanın 5 günü Almanya'ya mahkemeye gitmek zorunda kalmasaydı, bizde de başarılı olurdu" yorumunu yaptı. 
   
   
</TEXT>
</DOC>
