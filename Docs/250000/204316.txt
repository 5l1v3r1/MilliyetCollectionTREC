<DOC>
<DOCNO> 204316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/spor/spo04.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon başlıyor 
</HEADLINE>
<TEXT>

   Trabzonspor Teknik Direktörü Turgay Semercioğlu, Malatyaspor'dan Celalettin ile Kayseri'den Mehmet Topuz'u listesine alırken, Augustine'nin gönderilmemesini istedi 
   
   Başkanla görüştü 
   TRABZONSPOR'DA da neşter hazırlığı başladı. Başkan Atay Aktuğ ile bir görüşme yapan Teknik Direktör Turgay Semercioğlu, gitmesini ve alınmasını istediği futbolcular konusunda yönetime bir rapor sundu. Özellikle kondisyon eksikliği üzerinde duran Bordo - Mavili çalıştırıcı, Malatyasporlu Celalettin ve Kayserisporlu Mehmet Topuz'un transfer edilmesini istedi, kaleci Osman Kurtuldu, Mustafa Yalçınkaya ve Göksel'in kiralık verilebileceğini belirtti. 
   
   Aktuğ destek verdi 
   SEMERCİOĞLU, sakatlığı nedeniyle oynayamayan Bayram'ın sözleşmesinin feshedilmesi gerektiğini, Oumar ve Van De Paar'dan birinin de satılmasını istediği öğrenildi. Trabzonspor Teknik Direktörü, ilk yarıda bir türlü bekleneni veremeyen Augustine'in ise kesinlikle bırakılmamasını istedi. Aktuğ ise ikinci yarı için gereken desteğin verileceğini ve istenen transferin yapılacağını ifade etti. 
   
   Önal Bundan sonra yokum    GENEL kurulda Trabzonspor başkanlığını Atay Aktuğ'a kaptıran İskender Önal, bundan sonra aday olmayacağını açıkladı. Yıllarca başkan adayı olması konusunda baskı gördüğünü vurgulayan Önal, "Buna rağmen seçilemedim. Benim için artık başkanlık söz konusu değil. Bundan sonra iyi bir Trabzonspor taraftarı olarak elimden geleni yapacağım. Yeni seçilen arkadaşlarımın da çok başarılı olacağına inanıyorum" diye konuştu. 
   
      Yıldırım'ı ziyaret    ATAY Aktuğ'un başkanlığında göreve gelen Trabzonspor Yönetim Kurulu, dün Trabzon Valisi Aslan Yıldırım ve Emniyet Müdürü Ramazan Akyürek'i ziyaret etti. Ziyaretin ardından Aktuğ, Vali Yıldırım'a Trabzonspor kaşkolu takıp, çeşitli hediyeler verdi. Öte yandan Bordo - Mavili yönetimde görev dağılımının yarınki toplantıda yapılacağı ifade edildi. 
   
   
</TEXT>
</DOC>
