<DOC>
<DOCNO> 209487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur09.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütahya'da düşen F-16'nın enkazına ve pilota ulaşılamadı... 
</HEADLINE>
<TEXT>

     Balıkesir 9. Ana Jet Üssü'nden havalandıktan sonra Kütahya'nın Tavşanlı İlçesi yakınlarında düştüğü bildirilen F-16 savaş uçağının pilotu ve enkazına henüz ulaşılamadı. 
     Uçağın enkazı ve Hava Pilot Üsteğmen Mehmet Karakuzulu'nun bulunmasına yönelik karadan sürdürülen arama çalışmaları, bu sabah havanın açık olmasından da yararlanılarak yoğunlaştırıldı. 
     Helikopterler ve uçaklar bölgeyi havadan tararken, askeri birlikler, Köy Hizmetleri, Orman Bölge Müdürlüğü, Kütahya ve çevre illerin sivil savunma arama ve kurtarma ekipleri ile yöre halkı, uçağın radar irtibatının kesildiği Yaylacık mevkii, Elmalı, Şenlik, Arifler ve Gümüşyeni köylerinin yakınları ile Gelinalanı ve Ozan Deresi mevkilerinde arama çalışmalarını sürdürüyor. 
     Bu arada, Kütahya'nın Domaniç İlçesi'nde oturan Hasan Bilge adlı vatandaşın, dürbünle bakarken ilçeye yaklaşık 5 kilometre uzaklıktaki Durabey Köyü'nün yukarısındaki Küllüce mevkiinde paraşüt parçası gördüğünü iddia etmesi üzerine, gece arama ekiplerinin bir bölümü bu bölgeye kaydırıldı. 
     Bölgedeki arama çalışmaları, gece sonuç alınamamasına rağmen sabah saatlerinde yeniden yoğunlaştırıldı. 
     
</TEXT>
</DOC>
