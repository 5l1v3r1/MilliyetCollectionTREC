<DOC>
<DOCNO> 227972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy16.html </URL>
<DATE> 2004/04/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Eski belediye işçisi, belediyeye başkan oldu... 
</HEADLINE>
<TEXT>

     Konya'nın Hüyük İlçesi'ne bağlı Çavuş Beldesi'nde kendisini işten çıkardığını iddia ettiği belediye başkanına rakip olan eski işçi, seçimleri kazanarak koltuğa oturdu. 
     AA muhabirinin edindiği bilgiye göre, Hüyük İlçesi'ne bağlı Çavuş Beldesi'nde 1998 yılında geçici işçi olarak çalışmaya başlayan Mehmet Çiğdem, 1999 yılında belediye başkanı olan Mehmet Özer'in döneminde işten çıkarıldı. Bu olayı içine sindiremeyen Mehmet Çiğdem, aradan beş yıl geçtikten sonra AK Parti'den belde belediye başkanı adayı olmayı başardı. 
     Tekrar belediye başkan adayı olan Mehmet Özer'in karşısına rakip olarak çıkan eski belediye işçisi arasında yerel seçimler öncesi büyük yarış yaşandı. 
     Çavuş Beldesi'nde geçerli oyların 525'ini alan ve ipi göğüsleyen Mehmet Çiğdem, işçi olarak çalıştığı kuruma belediye başkanı olarak dönerken, işine son verdiğini ileri sürdüğü ve 225 oy alan Mehmet Özer'i de siyasi yarışta geride bırakmayı başardı. 
     Hüyük İlçe Seçim Kurulu'ndan mazbatasını alarak yeni Belediye Başkanı olan Mehmet Çiğdem, makam koltuğuna, devir-teslim töreni yapmaya bile gerek görmeden oturdu. ''Devir-teslim töreni yapmak istemiyorum'' diyen Çiğdem, işçi olarak çalıştığı dönemde bir yıl görev yapması nedeniyle hizmette bulunamadığını ancak, şimdi belediye başkanı olarak beldesine büyük hizmetler vereceğine inandığını söyledi. 
     Çiğdem, seçimde geride bıraktığı rakibi Özer'in aldığı 10 geçici işçinin görevine de son verdiğini kaydetti. 
     
</TEXT>
</DOC>
