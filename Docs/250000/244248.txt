<DOC>
<DOCNO> 244248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo26.html </URL>
<DATE> 2004/05/31/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Fenerbahçe kombine biletleri yarın satışa çıkıyor... 
</HEADLINE>
<TEXT>

     Fenerbahçe Kulübü'nde kombine kartların satışına yarın başlanacak. 
     Stattan sorumlu yönetici İlhan Ekşioğlu, AA muhabirine yaptığı açıklamada, kombinelerin Fenerbahçe Şükrü Saracoğlu Stadı'nda satışa sunulacağını belirterek, ''Maraton bölümünün üst ve alt katında yaklaşık 10 bin koltuk satılacak. 14 Haziran'a kadar, eski sahiplerinin öncelik hakkı var'' dedi. 
     Bu sezon sadece 10 bin kombine bilet satacaklarını vurgulayan Ekşioğlu, ''Türkiye'nin ekonomik koşullarında herkes kombine kart alamıyor. Ekonomik durumu bunun için müsait olmayan taraftarlarımıza sezon içinde yer kalması amacıyla, kapasitemizin yaklaşık dörtte birini kombine olarak satmaya karar verdik'' dedi. 
     Stadın son durumu ile ilgili de bilgi veren Ekşioğlu, zemin çalışmalarının bitmek üzere olduğunu, Şampiyonlar Ligi maçı oynamaya müsait durumda bulunan statta, numaralı tribünü yıkıp yeniden yapmayı ise bu dönem için artık düşünmediklerini kaydetti. 
     
     KOMBİNE KARTLARIN SATIŞI İÇİN ÖZEL BÖLÜM 
     Kombine kart satışı için Fenerbahçe Şükrü Saracoğlu Stadı'nda özel bir salon hazırlandığı bildirildi. 
     VIP girişinin iç kısmında oluşturulan bölümde, kombine kart satın almaya gelecek taraftarların, almak istedikleri yeri görebilecekleri ve profesyonel müşteri temsilcileri ile görüşerek kombine kartlarını satın alabilecekleri kaydedildi. 
     Fenerbahçe'nin önümüzdeki sezon Avrupa Şampiyonlar Ligi'ne doğrudan katılacak olması nedeniyle, taraftarların kombine kartlara büyük ilgi göstermesi bekleniyor. 
     
</TEXT>
</DOC>
