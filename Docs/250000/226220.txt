<DOC>
<DOCNO> 226220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/gun06.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahis kafe mühürlendi 
</HEADLINE>
<TEXT>

   Liselilerin bahis oynadığı Bakırköy'deki ruhsatsız kafe kapatıldı. Kumar oynayan polisler hakkında da inceleme başlatıldı 
      ŞENOL DEMİRCİ İstanbul 
   
   Milliyet'in, "Kumar Tuzağı'na Polis Koruması" başlıklı haberiyle gündeme getirdiği, liseli öğrencilerin bahis oynadığı Bakırköy'deki Steam Box Cafe, dün mühürlendi. 
   İstanbul Emniyet Müdürlüğü'nden dün yapılan açıklamada, Kıbrıs merkezli bir şirket adına bahis oynatan Steam Box Cafe adlı işyerinin 23 Mart 2004'te vergi mükellefi olduğu, herhangi bir ruhsatının bulunmadığının anlaşıldığı kaydedildi. 
   İşletmecilerin beyanlarında, Bakırköy Belediye Başkanlığı'na ruhsat için başvurduklarını söyledikleri belirtilen açıklamada, işyerinin mühürlendiği, bahis kuponlarının bulunması sebebiyle de TCK'nın 541 ve 567. maddelerine göre de adli işlem başlatıldığı ifade edildi. 
   Bu arada, habere konu olan polis memurlarının parti binalarını korumakla görevli oldukları, ancak yine de haklarında ön inceleme başlatıldığı kaydedildi. 
   
   
   
</TEXT>
</DOC>
