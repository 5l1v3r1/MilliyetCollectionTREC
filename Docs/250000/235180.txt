<DOC>
<DOCNO> 235180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun33.html </URL>
<DATE> 2004/04/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
ETA'dan Belçika'ya tehdit mektubu 
</HEADLINE>
<TEXT>

     Belçika Dışişleri Bakanlığı, İspanyol terör örgütü ETA'dan bir tehdit mektubu alındığını açıkladı. 
     Dışişleri Bakanlığı Sözcüsü Rudy Huygelen, İspanyol basınına yansıyan haberleri doğrulayan bir açıklama yaparak, Nisan ayı başında, Madrid Büyükelçiliği'ne ETA'dan bir tehdit mektubu geldiğini bildirdi. 
     Bakanlık, bazı başka ülkelerin büyükelçiliklerine de ETA'nın tehdit mektupları gönderdiğini, terör örgütünün turizm ekonomisini hedef aldığını bildirerek, İspanya'ya gidecek Belçikalıların ''dikkatli ve temkinli olmalarını'' önerdi. 
     Belçikalı turistlerin ''güncel olay ve gelişmeleri izlemelerini'', ''İspanyol yetkililerin güvenliğe ilişkin tavsiyelerini dikkate almalarını'' tavsiye eden Dışişleri Bakanlığı, ETA'nın, Madrid'deki Belçika Büyükelçiliği'ne daha önce de iki tehdit mektubu gönderdiğini açıkladı. 
     Bakanlık, İspanya'da, geçmişte bazı turistik tesislere saldırılar yapıldığını ancak ölen olmadığını kaydetti. 
     İspanyol basını, söz konusu tehdit mektuplarının Belçika, Almanya ve Avusturya gibi ülkelerin büyükelçiliklerine ulaştığını duyurmuştu. 
     
</TEXT>
</DOC>
