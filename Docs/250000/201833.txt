<DOC>
<DOCNO> 201833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko04.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Borsalar dünyanın hiçbir yerinde oyun alanı değildir 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, borsaların dünyanın hiçbir yerinde oyun alanı olmadığını söyledi. 
     SPK Başkanı Cansızlar, Sermaye Piyasaları Yıllık Değerlendirme Toplantısı için geldiği Abant'ta gazetecilerle sohbet toplantısı düzenledi. Cansızlar, borsanın ''bugün al, yarın sat, para kazan'' yeri olmadığını, orta ve uzun vadeli yatırım alanı olduğunu kaydetti. Bir şirketten hisse alan kişinin o şirketin ortağı sıfatıyla hareket etmesi gerektiğini belirten Cansızlar, ''Küçük yatırımcı, bugün al, yarın sat işlemine girmemeli'' dedi. Halka arzın önemine de dikkat çeken Cansızlar, şirketlerin halka açılmasının teşvik edilmesi gerektiğini belirtti. 
     Kayıt dışı ekonominin yüksek olduğunun ifade edildiğini vurgulayan Cansızlar, SPK'da işlem gören şirketlerin, borsa dışında kalan şirketlere göre rekabet anlamında olumsuz etkilendiğini bildirdi. 
     Uluslararası para hareketlerinin, sınır ötesi suçlarında artış olduğuna dikkat çeken Cansızlar, bilgi alış verişi konusunda sermaye piyasaları arasında mutabakat zaptı imzalandığını ve Türkiye'nin de bu zaptı imzalayan 24 ülke arasında yer aldığını kaydetti. Bu konuda çalışmaların 11 Eylül'den sonra başladığını vurgulayan Cansızlar, 3-4 aydır zaptı imzalayan ülkeler ile bilgi alış verişi içinde olduklarını söyledi. 
     Cansızlar, ''Adli merciler de dahil sermaye piyasaları kurullarıyla bilgi alış verişi yapıyoruz'' dedi. 
     Bir gazetecinin Mali Piyasalar Üst Kurulu kurulmasıyla ilgili görüşlerini sorması üzerine Cansızlar, ''Türkiye'nin koşulları mali piyasalar üst kurulu kurulmasına şu anda uygun değil. Kurullar kuruldukları yapı açısından eşit seviyede değiller. Dominant olan diğerlerini yok eder. Kurul olabilir ama zamanı şimdi değil'' diye konuştu. 
     Kurumlar arasında koordinasyon eksikliğinin olup olmadığı şeklindeki bir soru üzerine de Cansızlar, ''BDDK ile iletişimimiz var. Mevzuat konularında bir sıkıntı var. Mevzuat değişikliği lazım'' karşılığını verdi. 
     Ticari sırra ilişkin bir soru üzerine de Cansızlar, ''Ticari sırrın objektif tanımlanması lazım'' dedi. 
     
     ''NASDAQ PİYASASI GİBİ PİYASALAR YARATMAYA ÇALIŞIYORUZ'' 
     Küçük ve orta boy işletmelerle KOBİ ilgili çalışmalar içinde olduklarını anlatan Cansızlar, elektronik ortamda kentlerde finans çarşıları oluşturulacağını, Anadolu insanlarının İstanbul'da gelip yatırım yapmayabileceğini, kendi bölgesinde tanıdığı, projesi olan işadamlarına fırsat tanıyacaklarını kaydetti. 
     Cansızlar, ''Yani kentlerde büyük borsa binaları olmayacak, elektronik ortamda Nasdaq piyasaları gibi piyasalar yaratmaya çalışıyoruz'' diye konuştu. 
     
     TEMETTÜ ZORUNLULUĞU VE BAĞIMSIZLIK 
     Doğan Cansızlar, ekonomik kriz nedeniyle şirketlerin temettü dağıtma zorunluluğunun askıya alındığını hatırlatarak, ''Krizden çıkmaya başlandığına göre, temettü dağıtmada zorunluluğun gündeme geleceğini ifade etmek istiyoruz. 31 Aralık'ın ardından enflasyon muhasebesi uygulamasıyla enflasyondan arındırılmış bilançolara bakacağız'' dedi. 
     Cansızlar, bir soru üzerine, bağımsız olmak demenin, devlet içinde devlet olmak demek olmadığını belirterek, bağımsızlığın teknik anlamda müdahale olmaması anlamına geldiğini, bugüne kadar da kendilerine teknik anlamda müdahale olmadığını söyledi. 
     SPK Başkanı, bağımsızlığın uygulanan ekonomik programdan ayrı olarak devlet içinde devlet olmak anlamına geldiğini görüşünü yineledi. Cansızlar, ''Eğer müdahale varsa, bağımsız değilsiniz'' dedi. 
     
     ''BUGÜNE KADAR 70 TANE DÜZENLEME YAPTIK'' 
     Göreve geldikleri üç yıl içinde 70'e yakın düzenleme yaptıklarını belirten Cansızlar, ''Bunların 48'i çıktı. 35'i hayata geçirildi. SPK olarak üzerimize düşeni yapmaya çalışıyoruz'' şeklinde konuştu. 
     Cansızlar, sermaye piyasasını A'dan Z'ye yeniden yapılandırdıklarını ifade ederek, ''2004 yılında AB'ye uyumlu piyasaları göreceksiniz'' dedi. 
     Piyasaların en çok ihtiyaç duyduğu şeyin şeffaflık olduğunu vurgulayan Cansızlar, erken uyarı sistemini 2004 yılında uygulamaya koymaya çalışacaklarını da kaydetti. 
     Elektronik altyapının gelişmesiyle kimin ne kadar hisse aldığını takip eder hale geldiklerini de sözlerine ekledi. 
     
</TEXT>
</DOC>
