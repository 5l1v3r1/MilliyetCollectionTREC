<DOC>
<DOCNO> 237239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy34.html </URL>
<DATE> 2004/05/04/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
3, 4, 5, 6 ve 7. madde kabul edildi. 
</HEADLINE>
<TEXT>

     Anayasa değişiklik teklifinin 3, 4, 5,6 ve 7. maddesi, TBMM Genel Kurulu'nda kabul edildi. 
     TBMM Genel Kurulu'nda, Anayasa'nın 17. maddesinde değişiklik öngören teklifin 3. maddesinin gizli oylamasına başlandı. 
     Madde üzerinde söz alan CHP Afyon Milletvekili Halil Ünlütepe, ölüm cezalarının mahkumlar üzerinde bir tür işkenceye yol açtığını ifade ederek, şiddet içeren bir infaz türünün insani olamayacağını söyledi. 
     Ünlütepe, Deniz Gezmiş, Hüseyin İnan ve Yusuf Aslan'ın 6 Mayıs 1972'de idam edilmelerine de değinerek, üç gencin siyasi infaz sonucu idam edildiğini öne sürdü. Ünlütepe, ''Bu olayda siyasi ihtiraslarını yenemeyerek idam cezalarına onay verenleri vicdanlarıyla baş başa bırakıyorum'' dedi. 
     Daha sonra 3. maddenin gizli oylamasına geçildi. 
     Söz konusu madde, Anayasa'nın 17. maddesinde yer alan, ''mahkemelerce verilen ölüm cezalarının yerine getirilmesi hali ile..'' ibaresinin madde metninden çıkarılmasını düzenliyor. 
     Anayasa'nın ''kişinin dokunulmazlığı, maddi ve manevi varlığı'' başlıklı 17. maddesindeki ''Mahkemelerce verilen ölüm cezalarının yerine getirilmesi hali ile...'' ibaresinin çıkarılmasını içeren Anayasa değişiklik teklifinin 3. maddesinin oylamasına, 467 milletvekili katıldı. Madde, 3 ret oyuna karşılık 456 oyla kabul edildi, 8 oy da boş çıktı. 
     Daha sonra Anayasa'nın 30. maddesinde değişiklik öngören 4. maddenin gizli oylamasına geçildi. 
     
     4. madde de kabul edildi. 

     Anayasa'nın, ''basın araçlarının korunması'' başlıklı 30. maddesini, ''Kanuna uygun şekilde basın işletmesi kurulan basımevi ve eklentileri ile basın araçlarının suç aleti olduğu gerekçesiyle zapt ve müsadere edilemez ve işletilmekten alıkonulamaz'' şeklinde değiştirilmesini içeren değişiklik teklifinin 4. maddesinin oylamasına, 451 milletvekili katıldı. Madde, 3 ret oyuna karşılık 448 oyla kabul edildi. 
     Daha sonra Anayasa'nın 38. maddesinde değişiklik öngören 5. maddenin gizli oylamasına geçildi 
     
     5. madde kabul edildi. 

     Anayasa'nın, ''suç ve cezalara ilişkin esaslar'' başlıklı 38. maddesinde değişiklik yapan ''ölüm cezası ve genel müsadere cezası verilemeyeceğini'' ve Uluslararası Ceza Divanı'na taraf olmanın gerektirdiği yükümlülükler vatandaşların suç sebebiyle yabancı bir ülkeye geri verilemeyeceğini içeren değişiklik teklifinin 5. maddesinin oylamasına, 435 milletvekili katıldı. Madde, 4 ret oyuna karşılık 429 oyla kabul edildi. Oylamada, 2 oy da boş çıktı. 
     Başkanvekili Nevzat Pakdil, 5. maddenin oylama sonuçlarını açıkladıktan sonra birleşime bir saat ara verdi. 
     
     6. madde kabul edildi 

     Genel Kurul'da yapılan gizli oylamada, TBMM'nin görev ve yetkileri arasında sayılan ''mahkemelerce verilip kesinleşen ölüm cezalarının yerine getirilmesine karar vermek'' ibaresinin Anayasa'nın 87. maddesinden çıkarılmasını içeren teklifin 6. maddesin oylamasına, 449 milletvekili katıldı. 
     Madde, 4 ret oyuna karşılık 440 oyla kabul edildi. Oylamada, 1 milletvekili çekimser kalırken, 3 oy boş çıktı, 1 oy da geçersiz sayıldı. 
     Genel Kurul'da, teklifin 7. maddesinin görüşülmesine başlandı. 
     
     7. maddenin gizli oturumu başladı 

     TBMM Genel Kurulu'nda, uluslararası anlaşmaların iç hukukun üzerinde sayılmasına ilişkin Anayasa değişikliği teklifinin 7. maddesinin gizli oylamasına geçildi. 
     Anayasa'nın 90. maddesinde değişiklik öngören madde üzerinde söz alan CHP Samsun Milletvekili İlyas Sezai Önder, TBMM'de kabul edilen uluslararası anlaşmaların Resmi Gazete'ye gönderilmeden önce Anayasa Mahkemesi'ne gönderilmesini önerdi. 
     Önder, değişikliklerin AB için yapıldığı izleniminin giderilmesi için kapsamlı bir Anayasa değişikliği yapılması gerektiğini söyledi. 
     CHP milletvekillerinin, uluslararası anlaşmaların BM, AB, AGİT ve İLO ile sınırlandırılmasını içeren önergesi kabul edilmedi. 
     Daha sonra maddenin gizli oylamasına geçildi 
     
     7. madde kabul edildi 

     Genel Kurul'da yapılan gizli oylamada, uluslararası anlaşmaların iç hukukun üzerinde tutulmasını düzenleyen ''Milletlerarası andlaşmaları uygun bulma'' başlıklı Anayasa'nın 90. maddesinde değişiklik öngörüyor. Teklifin 7. maddesi, ''Usulüne göre yürürlüğe konulmuş temel hak ve özgürlüklere ilişkin milletlerarası andlaşmalarla kanunların aynı konuda farklı hükümler içermesi nedeniyle çıkabilecek uyuşmazlıklarda milletlerarası andlaşma hükümleri esas alınır'' hükmünü içeriyor. 
     Maddenin oylamasına, 453 milletvekili katıldı. Madde, 10 ret oyuna karşılık 435 oyla kabul edildi. Oylamada, 1 milletvekili çekimser kalırken, 6 oy boş çıktı, 1 oy da geçersiz sayıldı. 
     
</TEXT>
</DOC>
