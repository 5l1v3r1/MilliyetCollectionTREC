<DOC>
<DOCNO> 224454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun52.html </URL>
<DATE> 2004/03/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denktaş Türkiye baskıcı metodu kabul etmek zorunda kaldı 
</HEADLINE>
<TEXT>

     KKTC Cumhurbaşkanı Rauf Denktaş, Türkiye'nin, Kıbrıs konusunda uygulanan baskıcı metodu kabul etmek zorunda kaldığını belirterek, ''baskıcı metodu kabul ermenin, mahkumiyet gömleğini giymek anlamına gelmediğini'' söyledi. 
     Cumhurbaşkanı Denktaş, düzenlediği basın toplantısında, bir gazetecinin, ''baskıcı metot diye tarif ettiğiniz metodu Türkiye kabul ediyor'' sözlerine karşılık, ''Türkiye metodu kabul etmek zorunda kaldı, en sonunda. Bizimle beraber uzun süre 'kabul edilemeyeceğini' söyledi. En sonunda kabul etmek zorunda kaldığı için biz de kabul ettik'' dedi. 
     ''Kabul ettiğimize göre şikayet etmememiz lazım'' denebileceğini kaydeden Denktaş, ''Ama ben, baskıyla kabul edilen bir metodun bizi hak yoluna ve şerefle bir neticeye götürmesindeki zorlukları size söylemek mecburiyetindeyim. Metodu kabul ettim, mahkum olduk demek değildir'' diye konuştu. Türkiye'ye de sözler verildiğini, derogasyonların ayrıcalıkların kabul edileceği yönünde güvence verildiğini, ancak bu hafta bunların kabule edilemeyeceğinin söylendiğini anlatan Denktaş, ''Kabul edilen metodun içerisinde, kabul etmemizi de gerektiren vaatler ve sözler vardır ki, bugün henüz verilememiştir. Ümit ederiz ki İsviçre'de bunlar verilir ve böylelikle metodu kabul etmekten doğan bir yangının içerisine atılmayız'' diye konuştu. 
     
     TÜRKİYE'YE VERDİĞİM SÖZ 
     Denktaş, ''son aşamada da masada olması gerektiği'' yönündeki bir soruya karşılık, şimdiye kadar adının ''uzlaşmaz'' olarak dünyaya yayıldığına işaret ederek, Kıbrıs'ta son altı haftada, uzlaşılabilecek bir zemin olup olmadığını denediğini söyledi ve şöyle konuştu 
     ''Benim Türkiye'ye vermiş olduğum söz, New York'a gitmek, New York'ta ipleri kopartmamak, her ne pahasına olursa olsun masadan kalkmamak. Dolayısıyla işte kalkmadığımız için de bu prosedüre razı olarak geldik, Lefkoşa'ya naklettim. Ben bundan öteye giderim diye bir söz vermedim. Lefkoşa'da ben denedim, ben kendi değerlendirmelerimi yaptım ve arkadaşlarıma, hükümete diyorum ki, bundan ötesine siz bakınız, Türkiye ile birlikte nereye götürürsünüz.'' Yapabileceği fazla bir şey kalmadığını ve alınacak neticeyi değerlendirme yetkisini elinde tuttuğunun dile getiren Denktaş, şöyle devam etti 
     ''Benim yapabileceğim daha fazla bir şey kalmamıştır. Ancak alınacak neticeyi değerlendirme yetkimi elimde tutuyorum. Eğer ben de gitmiş olsaydım bu yetkiyi elimde tutamazdım. New York'a beni nasıl mahkum ettiniz, gidip geldim diye 'kabul ettiniz' diyebiliyorsunuz. Eğer ben İsviçre'ye de gitmiş olsaydım, gidip geldikten sonra beni yine mahkum edebilirdiniz. Ben o mahkumiyet gömleğini giymedim. Diyorum ki, neticeye bakacağım, neticeyi burada gördüğüm kadar olumsuz değerlendirmeye devam edersem, tabiatıyla halkıma onu söylemek hak ve yetkim olacak.'' Uzlaşmak için elinden geleni yaptığını ifade eden Denktaş, ''Çekilmekte uzlaşmaya bir kontribüsyondur katkıdır diye düşünüyorum'' dedi. 
     
     RUMLAR KKTC'NİN YAPTIĞI ANLAŞMALARI KABUL ETMEDİ 
     Cumhurbaşkanı Denktaş, bugün yapılan görüşmede, BM'nin yasalarla ilgili teknik komitelerin çalışması hakkında bilgi verdiğini belirterek, KKTC'nin yaptığı tüm anlaşmaları Rumların reddettiğini söyledi. 
     Rum yönetimi lideri Tasos Papadopulos'un, ''sizin anlaşmanız geleceğin devletini bağlayamaz'' yaklaşımı içinde tüm anlaşmaları reddettiğini ifade eden Denktaş, Rum tarafının bu tutumuna karşılık, kendilerinin de, Rumların yaptığı anlaşmaları kabul etmeyerek bir denge sağladıklarını kaydetti. 
     Merkez Bankası ve bankacılıkla ilgili belge verildiğini, BM'nin, anlaşmanın ekonomik ve mali uygulamasının gereksinimleri hakkında bilgi verdiğini anlatan Denktaş, Merkez Bankası ile ilgili verilen belgede, Türk tarafının eşit egemenliğinin reddedildiğini belirtti. 
     Hava ve deniz alanlarındaki hakları kullanma yönündeki görüşlerini Rumların reddettiğini ifade eden Denktaş, Rumların, bu alanların merkezi devlete bağlanmasını istediğini ve Türkiye'den gelenlerin ''yasadışı'' olarak adada kaldığını iddia ettiğini söyledi. 
     Papadopulos'un, 1960 Anayasasına göre merkezi devlette çalışacakların tayin edildiğini ve bunların 1960 Anayasası'na göre görevlerine devam etmesini istediğini aktaran Denktaş, Türk tarafında 1960 Anayasası'na göre tayin edilmiş hemen hemen hiç memur kalmadığını ifade etti. 
     
</TEXT>
</DOC>
