<DOC>
<DOCNO> 234695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sontur02.html </URL>
<DATE> 2004/04/25/ </DATE>
<TIME> 09.25 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
TBMM'de bu hafta Anayasa değişikliği teklifi imzaya açılacak... 
</HEADLINE>
<TEXT>

     TBMM, bu hafta yoğun bir gündemle çalışacak. 
     TBMM Genel Kurulu, alınan karar gereği yarın toplanacak. Ancak, Kıbrıs Rum Kesimi'nden Annan Planı'na hayır oyu çıktığı için Genel Kurul'un ''aç-kapa'' yapması bekleniyor. 
     Gıdaların denetiminin tek elde toplanması ve Sağlık Bakanlığı'nın bu kapsamdaki yetkilerini bazı istisnalar dışında Tarım ve Köyişleri Bakanlığı'na devreden yasa tasarısı bu hafta Genel Kurul'da görüşülecek. 
     Cumhurbaşkanı Ahmet Necdet Sezer tarafından bir kez daha görüşülmek üzere iade edilen sporda şiddetin önlenmesine ilişkin yasa da bu hafta ele alınacak. Yasanın 3 maddesini yeniden görüşülmek üzere TBMM'ye geri gönderen Sezer, yasaya aykırı davranan kişilerin alacağı cezanın, taraftarı olduğu kulüp ve dernek tarafından ödenmesini ''cezaların kişiselliği'' ilkesine aykırı bulmuştu. 
     Genel Kurul'da bu hafta ayrıca, danışmanlık hizmetlerini Kamu İhale Yasası kapsamı dışına çıkaran yasa teklifi ile uluslararası anlaşmalar da ele alınacak. 
     
     ANAYASA DEĞİŞİKLİĞİ 
     Anayasa değişikliği teklifinin de bu hafta imzaya açılması bekleniyor. 
     Hafta başında yapılacak değerlendirmede pakete son şeklinin verilmesinin ardından AK Parti Grubu'nda imzaya açılacak teklif, TBMM Başkanlığı'na sunulacak. Yetişmesi halinde teklifin TBMM Anayasa Komisyonu'nda görüşülmesi amaçlanıyor. 
     
     BASIN KANUNU TASARISI 
     TBMM'deki ihtisas komisyonları da bu hafta gündemlerindeki yasa tasarısı ve tekliflerini ele alacak. 
     AB Uyum Komisyonu, yarın İl Özel İdareleri Kanunu Tasarısı ve Büyükşehir Belediyeleri Kanunu Tasarısı'nı tali komisyon olarak görüşecek. 
     Plan ve Bütçe Komisyonu, uzun süreden beri üzerinde çalıştığı Maden Yasa Tasarısı'nı 27 Nisan Salı günü ele alacak. Tasarı'nın 19 maddesi kabul edilmişti. 
     İçişleri Komisyonu, 28 Nisan Çarşamba günü, İl Özel İdareleri Kanunu Tasarısı'nı tali komisyon olarak ele alacak. 
     Adalet Komisyonu, Basın Kanunu Tasarısı'nı 29 Nisan Perşembe günü görüşecek. 
     Tarım Orman ve Köyişleri Komisyonu, Ziraat Odaları ve Ziraat Odaları Birliği Kanunu'nda değişiklik yapılmasına dair yasa tasarısını 29 Nisan Perşembe günü ele alacak. 
     TBMM'deki soruşturma ve araştırma komisyonları da toplanarak çalışmalarını sürdürecek. 
     
</TEXT>
</DOC>
