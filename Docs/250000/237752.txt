<DOC>
<DOCNO> 237752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun35.html </URL>
<DATE> 2004/05/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
NATO Afganistan için asker arıyor, Türkiye 'isteksiz' 
</HEADLINE>
<TEXT>

     NATO, komutasını üstlendiği Afganistan'daki Uluslararası Güvenlik Destek Gücü'nün ISAF ülke geneline yayılacak olmasını ve Eylül ayında yapılacak seçimleri göz önünde bulundurarak ittifak ülkelerinden ek kuvvet arayışına girerken, bu çerçevede Türkiye'den de destek istiyor. 
     Diplomatik kaynaklardan edinilen bilgiye göre, NATO, ISAF'ın bütün Afganistan'a genişlemesinin ardından asker ihtiyacını nasıl karşılayacağını düşünüyor. İttifak'ın bu nedenle tüm üye ülkelere nasıl bir ek katkı getirebileceklerini sorduğunu belirten aynı kaynaklar, bu çerçevede Türkiye'ye de bazı telkinler iletildiğini, ancak somut bir asker talebinin olmadığını ifade ediyorlar. 
     Kaynaklar, Türkiye'nin ise kendisine çeşitli kanallarla iletilen bu telkinlere karşılık, şimdiye kadar Afganistan'da etkin rol aldığına, ISAF'ın komutasını 8 ay boyunca üstlendiğine, il imar timleri kurma çalışmaları yürüttüğüne dikkat çekerek, Afganistan'a ek asker gönderme konusundaki ''isteksizliği'' aktarıyor. 
     
</TEXT>
</DOC>
