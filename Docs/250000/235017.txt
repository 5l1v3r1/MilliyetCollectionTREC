<DOC>
<DOCNO> 235017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur19.html </URL>
<DATE> 2004/04/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şarkıcı Kader ve Hasan Heybetli'ye hapis istemi .. 
</HEADLINE>
<TEXT>

     İstanbul'da, çıkar amaçlı suç oluşumuna yönelik operasyon sonucu tutuklanan Hasan Heybetli ile şarkıcı Kader Çetintürk'ün de aralarında bulunduğu 7 sanık hakkında 6 aydan 29 yıla kadar ağır hapis cezası istemiyle dava açıldı. 
     İstanbul DGM Cumhuriyet Savcısı İsa Dalgıç tarafından hazırlanan iddianamede, Fatih'te bir otoparka düzenlenen operasyonda, Hasan Heybetli ile şarkıcı Kader Çetintürk'ün de aralarında bulunduğu sanıkların gözaltına alındığı belirtildi. 
     Bir mali müşavirin, araba alışverişinden dolayı Kader Çetintürk'e borcu olduğu anlatılan iddianamede, Çetintürk'ün, Hasan Heybetli aracılığıyla bu alacağını tahsil etmeye çalıştığı kaydedildi. 
     Tutuklu sanık Heybetli'nin, ''çıkar amaçlı suç örgütü kurmak ve gaspa eksik teşebbüs'' suçlarından 19.5 yıldan 29 yıla kadar ağır hapis cezasına çarptırılması istenen iddianamede, yeğenleri Ramazan ve Cengiz Heybetli'nin de ''bu örgüte üye olmak ve gaspa eksik teşebbüs'' suçlarından 18 yıldan 26'şar yıla kadar ağır hapse mahkum edilmeleri öngörüldü. 
     İddianamede, tutuklu sanıklar Serkan Güzelkezen ve Recep Kidir'in ''çıkar amaçlı suç örgütüne üye olmak'' suçundan 3 ile 6'şar yıl, Kader Çetintürk ile Nevzat Seyitoğlu'nun ''bu örgüte yardım ve yataklık etmek'' suçundan 6 aydan 1'er yıla kadar ağır hapis cezasına çarptırılmaları talep edildi. 
     Sanıkların, önümüzdeki günlerde İstanbul DGM'de yargılanmalarına başlanacak. 
     
</TEXT>
</DOC>
