<DOC>
<DOCNO> 228070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas06.html </URL>
<DATE> 2004/04/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gözler gökyüzünde... Kuyruklu yıldız geliyor .. 
</HEADLINE>
<TEXT>

     Gökyüzü, mayıs ve haziran aylarında önemli gök olaylarına sahne olacak. Kuyrukluyıldız Hale-Bopp'un geçişinden bu yana fotoğrafı en çok çekilecek kuyrukluyıldız adayı olarak gösterilen C-2001 Q4 kuyrukluyıldızı, 5 Mayıs'tan itibaren kuzey yarıküreden görülebilecek 7 Mayıs'ta ise Dünya'ya en yakın konumda olacak. 
     121 yıldan bu yana ilk kez Venüs geçişi gerçekleşecek. 
     AA muhabirinin Boğaziçi Üniversitesi Kandilli Rasathanesi Deprem Araştırma Enstitüsü'nün internet sayfasından derlediği bilgilere göre, C 2001 Q4 NEAT kuyrukluyıldızı, 21 Ağustos 2001'de, Dünya'ya yaklaşan asteroidlerin izlendiği projede çalışan bir grup gözlemci tarafından keşfedildi. Geçen mart ayından bu yana çıplak gözle güney yarıkürede görülen kuyrukluyıldız, 5 Mayıs'tan itibaren kuzey yarıkürede izlenebilecek. 7 Mayıs'ta ise C 2001 Q4 kuyrukluyıldızı Dünya'ya en yakın konumda 51 milyon kilometre olacak. Bu tarihten itibaren kuyrukluyıldız hızla güneybatı-batı ufkunda akşam saatlerinde yükselmeye başlayacak. 15 Mayıs'ta ise Güneş'e en yakın konuma geçecek. Bugünler, kuyrukluyıldızın en parlak görüneceği zamanlar olacak. 
     Kuzey yarıküre gözlemcileri için, mayıs ayının ikinci haftası en uygun zaman olarak öngörülüyor. 20 Haziran'a kadar ışık kirliliği olmayan yerlerde çıplak gözle görülebilecek kuyrukluyıldız, yaz sonuna kadar küçük teleskopla gözlenebilecek bir gökcismi olma özelliğini koruyacak. 
     
     121 YILDAN SONRA VENÜS GEÇİŞİ 
     6 Aralık 1882 yılından bu yana Venüs ilk kez 8 Haziran 2004 günü Güneş'in önünden geçecek. 121 yıldan bu yana gerçekleşecek ilk Venüs geçişi, Türkiye'den de izlenebilecek. 
     Geçiş sırasında Venüs'ün görünen çapı Güneş'inkinin 32.7'de biri kadar olacak. 160 milimetre çapındaki bir güneş görüntüsü, Venüs'ü Güneş diskinin üzerinde kolayca izleyebilmek için yeterli olacak. Bu durumda Venüs yaklaşık 5 milimetre çapında küçük bir leke gibi görülecek. Venüs geçişi, Güneş tutulması sırasında kullanılan güneş filtreleri ile doğrudan Güneş'e bakıp izlenebilecek. Teleskop kullanılıyorsa, teleskobun göz sağlığını koruyacak filtre sistemi ile donatılmış olması gerekecek. 
     Geçiş Avrupa, Afrika ve Asya'dan da görülebilecek. Japonya, Avustralya ve Yeni Zelanda'dan geçişin başlangıcı izlenirken Afrika, Kuzey ve Güney Amerika'nın doğusundaki gözlemciler Güneş doğarken Venüs geçişinin sadece sonunu görebilecek. 
     1610 yılında teleskobun icadından bu yana sadece 6 Venüs geçişi gerçekleşti. Venüs geçişleri 8, 105.5, 8 ve 121.5 yıl aralıklarla tekrarlanıyor. 8 Haziran'dan sonraki Venüs geçişi 8 yıl sonra 6 Haziran 2012'de, bir sonraki ise 105.5 yıl sonra 11 Aralık 2117'de gerçekleşecek. 
     
     2004'ÜN İLK GÜNEŞ TUTULMASI 
     2004 yılının ilk güneş tutulması, Güney Afrika ve kısmen Antarktika'dan gözlemlenebilecek. Tutulma, Türkiye'den izlenemeyecek. 
     Parçalı Güneş tutulması Türkiye saati ile 14 29 55'de başlayacak, 18 38 36'da sona erecek. 
     
</TEXT>
</DOC>
