<DOC>
<DOCNO> 237765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun48.html </URL>
<DATE> 2004/05/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
N24 TV Türkiye AB için ekonomik kriterleri yerine getirdi 
</HEADLINE>
<TEXT>

     Hakkı AKDUMAN bildiriyor 
Alman özel televizyonu N24'de yayımlanan ''World Business'' adlı programda yapılan bir yorumda, Türkiye'nin ekonomik açıdan AB kriterlerini büyük ölçüde yerine getirdiği belirtildi. 
     Programın ''Kıbrıs bölünmüş kalacak, ancak Türkiye görüşmelere açık'' konulu bölümünde Türkiye'ye geniş yer verildi ve Türk hükümetinin Kıbrıs konusundaki politikasında kendisini haklı bulduğu, AB ile müzakerelere başlamak için tüm imkanları harekete geçirdiği ifade edildi. 
     Haberde, ''Türkiye ekonomik açıdan AB kriterlerini büyük ölçüde yerine getirmiş durumda'' denildi. 
     AK Parti hükümetinin hiçbir engel tanımadığı, siyasal, ekonomik ve sosyal alanlarda reformlar yaptığı kaydedilen haberde, Başbakan Recep Tayyip Erdoğan'ın AB konusunu öncelikli hedef haline getirdiği, Türkiye'yi yabancı girişimcilere açmayı kendine görev bildiği, Türkiye'ye yatırımı kolaylaştırdığı, 2003 yılında yatırımların 100 milyar euroya ulaştığı bildirildi. 
     Haberde, hükümetin enflasyonu düşürme çabası içinde olduğu ve bu yıl enflasyonun yüzde 10'un altında olmasının beklendiği, Türkiye'de ekonomik büyümenin 2003 yılında yüzde 6 oranında arttığı, bu yıl da benzer bir gelişmenin beklendiği ifade edildi. 
     Programda Başbakan Erdoğan, ''Ordumuz TBMM'nin ordusudur. Meclis'in aldığı kararlar doğrultusunda hareket eder'' dedi. 
     Dışişleri Bakanı ve Başbakan Yardımcısı Abdullah Gül de, ''Türkiye'nin AB'ye girmesi konusunda çok sayıda araştırma yapılıyor. Bu araştırmalar gösteriyor ki, Türkiye'nin AB'ye girmesi durumunda, Türkiye AB'ye katkı sağlayacak. Türkiye, AB için önemli bir potansiyel'' diye konuştu. 
     Gül, hükümetin 2 yıl içinde önemli reformlar yaptığını hatırlatarak, ''Çok şeyler değiştirdik. Bize bundan dolayı reformcu diyorlar. Çok şeyler başardık. Parlamentomuz bir AB ülkesinin parlamentosu gibi çalışıyor'' ifadesini kullandı. 
     
</TEXT>
</DOC>
