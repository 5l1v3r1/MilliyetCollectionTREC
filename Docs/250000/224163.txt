<DOC>
<DOCNO> 224163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/yasam/yas02.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca cami yandı bütün köy uyudu 
</HEADLINE>
<TEXT>

   Silivri, Büyüksinekli Köyü Camii, asker uğurlama gecesi sonrası yandı. Çıkan yangını tek kişi bile görmeyince, tartışma çıktı.. 
      ELİF KORAP İstanbul 
   
   Koca bir köy halkı, köylerindeki 6 genci askere uğurlamak için büyük bir eğlence düzenler. Halaylar çekilir, sohbetler edilir. Sabah namaz için kalkan köylüler ve imam, caminin artık yerinde olmadığını görür. Ve o günden sonra namazlarını, camına 'cami' yazısı yapıştırdıkları boş binada kılmaya başlarlar. Hayır, bu bir şaka değil. Silivri'de 400 nüfuslu Büyüksinekli Köyü, bu olayı 21 Şubat'ı 22 Şubat'a bağlayan gece yaşadı. Caminin yanması yetmediği gibi, o gece 35 büyük rakı, 175 şişe bira içip zil zurna sarhoş oldukları için sızdıkları, yangını da onlan duymadıkları iddiası ortaya çıktı. 
   Seçim döneminde oy isteyenlere ilk şartları camii olan Büyüksinekli sakinleri, bu dedikodulara çok kızdı. On yıllık muhtar Lütfi Satı, 'talihsizlik' dediği olayı şöyle anlattı 
   "O gece kadın erkek oynadı. İçen içkisini içer bizde ama öyle yüzlerce bira içilmedi. Bütün köy çoluk çocuk sızacak halimiz yok ya. Sabah namaz için bir kalktık cami yanmış, ahşaptı. İçten içe yandığından duymamışız. Yangın elektrik kontağından çıkmış. Zaten camimizi kaybettik, bir de 'sızdılar' dedikodusu çıkardılar. Ben hariç muhtar adayı iki kişi daha var. Muhalefet sızdırdı bu dedikoduyu herhalde " 
   
   
</TEXT>
</DOC>
