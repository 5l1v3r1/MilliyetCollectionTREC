<DOC>
<DOCNO> 228222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko04.html </URL>
<DATE> 2004/04/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TÜSİAD "Hükümeti Kıbrıs konusunda destekliyoruz" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''Hükümeti Kıbrıs konusunda destekliyor ve bu konuda attıkları adımları olumlu buluyoruz'' dedi. 
     TÜSİAD Başkanı Sabancı, Boğaziçi Üniversitesi, TÜSİAD Dış Politika Forumu ve Birmingham Üniversitesi Güvenlik Diplomasi Araştırmaları Merkezi'nce Ceylan Intercontinental Otel'de ortaklaşa düzenlenen ''Avrupa Güvenliği ve Türkiye'' konulu konferansa verilen arada, basın mensuplarının sorularını yanıtladı. 
     ''Kıbrıs konusunda gelinen son noktayı nasıl değerlendiriyorsunuz '' sorusu üzerine Sabancı, ''gerek Türkiye Cumhuriyeti Hükümeti'nin, gerekse KKTC Hükümeti'nin, son zamanlarda siyasi irade ve inisiyatifi ele alarak bu konuda olumlu adımlar attığını'' bildirdi. 
     Sabancı, ''Zaman zaman eleştirilerimizi yaparken, bu konuda hükümeti kutluyoruz. Doğru yoldalar. Biz hükümeti destekliyoruz. Ümit ediyoruz ki, 24 Nisan'daki referandumda her iki toplumdan da olumlu sonuç çıkar ve 1 Mayıs'ta birleşik bir Kıbrıs Avrupa Birliği'ne AB üye olur'' diye konuştu. 
     ''Bu sorunun çözülmesinin, Türkiye'nin AB yolunda bu sene sonunda alacağı müzakere tarihi açısından çok önemli olduğunu'' vurgulayan TÜSİAD Başkanı Sabancı, sözlerini şöyle sürdürdü 
     ''Dolayısıyla çözülmüş bir Kıbrıs sorunu, tarafların menfaatine göre çözülmüş bir Kıbrıs sorunu, Türkiye'nin AB yolunda atacağı adımlar için çok önemli. Eğer referandumda olumlu oylar çıkarsa, iki taraf açısından da refahın, yatırımların ve ticaretin artması anlamına gelir. Hükümeti Kıbrıs konusunda destekliyor ve bu konuda attıkları adımları olumlu buluyoruz.'' Ömer Sabancı, Yunanistan'da TÜSİAD'ın benzeri olan kurum ile bu konulara ilişkin 14 Nisan'da Yunanistan'da bir toplantı düzenleyeceklerini de söyledi. 
     
     ''EĞİTİM, TÜRKİYE'DE HAYATİ ÖNEMDE BİR KONU'' 
     Sabancı, ''Bandırma'da dün öğrencilere verilen burslara ilişkin yaptığı konuşmanın bazı çevrelerce 'sert' olarak nitelendirildiğini'' kaydeden bir gazeteciye ise ''kendilerinin yapıcı olmaya çalıştıklarını'' belirtti. 
     ''Demokrasilerde farklı görüşlerin olabileceğine'' işaret eden TÜSİAD Başkanı Ömer Sabancı, ''Eğitim konusunun, Türkiye'de hayati önemde bir konu olduğunu düşünüyorum. Bize göre, Türkiye'nin menfaatleri açısından bazı eksikliklerin daha iyi tamamlanabileceğini düşünüyorum. Dünkü açıklamalarıma bugün ilave edeceğim bir şey yok'' dedi. 
     
</TEXT>
</DOC>
