<DOC>
<DOCNO> 244957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun35.html </URL>
<DATE> 2004/06/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Almanya'daki Türk eşcinsellerden TCK'ya eleştiri 
</HEADLINE>
<TEXT>

     Berlin-Brandenburg Türk Eşcinseller Derneği Başkanı Hakan Taş, Türk hükümetine çağrıda bulunarak, Türk Ceza Kanunu tasarısında eşcinsellerin ayrımcılığa uğramamaları için düzenleme yapılması gerektiğini söyledi. 
     Taş, Berlin eyalet meclisinde Türk kökenli Alman milletvekilleri ile birlikte düzenlediği basın toplantısında, AB sınırları içinde yaşayan Türk kökenli eşcinsellerin, yaşadıkları ülkelerde eşcinsellere sağlanan tüm haklardan faydalanabildiklerini ifade ederek, ''Türk Ceza Kanunu tasarısında eşcinsellerin ayrımcılığa uğramamaları için düzenleme yapılması gerekir. Türkiye'deki eşcinseller bu haklardan mahrum bırakılıyor ve yasal düzenlemelerle kıskaç altına alınıyor. Eşcinsellik olgusu bir gerçektir'' dedi. 
     Türkiye'nin AB yolunda bu konuda da olumlu adımlar atması gerektiğini ifade eden Taş, Türk Ceza Kanunu'nda, anayasada ve düzenlenecek diğer yasalarda Türkiye'deki eşcinsel örgütlerin çalışmalarından istifade edilmesini önerdi. 
     Sosyal Demokrat Parti SPD Berlin eyalet meclisi Milletvekili Dilek Kolat da Türkiye'nin AB'ye girme sürecinde eşcinsellerin haklarıyla ilgili olarak bazı yeniliklerin yapılması gerektiğini söyledi. 
     Demokratik Sosyalizm Partisi PDS eyalet meclisi Milletvekili Gıyasettin Sayan da bu konuda Türk Ceza Kanunu'nda ve eğitim yasalarında değişiklikler yapılması gerektiğini savundu. 
     Avrupa'daki Türk ve diğer yabancı eşcinsel derneklerinin de katıldığı çağrıya, Berlin eyalet meclisi SPD, PDS ve Birlik 90 Yeşiller Parti grupları da destek verdi. 
     
</TEXT>
</DOC>
