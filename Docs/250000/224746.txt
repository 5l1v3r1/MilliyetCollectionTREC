<DOC>
<DOCNO> 224746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun29.html </URL>
<DATE> 2004/03/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Madrid'de tutuklu yargılanacakların sayısı 9'a çıktı 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen bombalı saldırılarla bağlantıları olduğu gerekçesiyle tutuklu yargılanacakların sayısı 9'a yükseldi. 
     Madrid'de 11 Mart'ta 4 trenin vagonlarında patlayan ve 202 kişinin ölümüne yol açan terör saldırılarıyla ilgili şimdiye kadar gözaltına alınan 15 kişiden yargı önüne çıkmak üzere hapse konulanların sayısı 9'a yükseldi. 
     Gözaltına alınanlardan 5 kişi hakkında geçen hafta tutuklu yargılanma kararı çıkartan Ulusal Mahkeme Hakimi Juan Del Olmo, 4 kişinin daha tutuklu yargılanacağını açıkladı. 
     6'sı Faslı, 2'si Hintli, 1'i İspanyol vatandaşı 9 kişi, 190 kişiyi öldürmek, 1430 kişiyi öldürmeye teşebbüs etmek ve uluslararası İslamcı terör örgütlerinin üyelerine sahte evrak hazırlamak ve lojistik destek vermek suçlamalarıyla tutuklu olarak yargılanacak. 
     Bu arada, 27 yaşında olduğu açıklanan İspanyol Jose Manuel Surez'in, tren vagonlarında patlayan 100 kilogramdan fazla 2 ECO tipi dinamiti Burgos'ta bir fabrikadan çaldığını itiraf ettiği öne sürülüyor. 
     Hakim Del Olmo, gözaltına alınanlardan bugüne kadar 1'i Faslı, 1'i Cezayirli 2 kişiyi serbest bırakırken, geçen hafta sonu gözaltına alındıkları açıklanan Kuzey Afrikalı 4 kişinin sorgusu devam ediyor. 
     Öte yandan, İspanyol polisinin 11 Mart saldırılarının sorumlularını bulmak için araştırmalarını sürdürdüğü ve kapsamda yeni gözaltıların olabileceği belirtiliyor. 
     
</TEXT>
</DOC>
