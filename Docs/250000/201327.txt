<DOC>
<DOCNO> 201327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun09.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Verheugen demokrasiden nasibini almamış" 
</HEADLINE>
<TEXT>

     KKTC'de 14 Aralık Pazar günü yapılacak milletvekilliği genel seçimlerine az bir süre kala, seçime katılan siyasi partiler büyük merkezlerde mitingler düzenliyor. 
     Ulusal Birlik Partisi UBP Genel Başkanı ve Başbakan Derviş Eroğlu, partisinin Gazimağusa'da dün akşam düzenlediği mitingdeki konuşmasında, AB Komisyonu'nun genişlemeden sorumlu üyesi Günter Verheugen'in, KKTC seçimlerine yönelik sözlerine tepki göstererek, ''Verheugen'in demokrasiden ve insan haklarından nasibini almadığını' söyledi. Eroğlu, Verheugen'in halkın iradesine saygı duyması gerektiğini ifade etti. 
     Partisinin seçimden zaferle çıkacağını dile getiren Eroğlu, Annan planına yönelik eleştirilerde bulundu. 
     
     DP'NİN MİTİNGİNİ CUMHURBAŞKANI DENKTAŞ DA İZLEDİ 
     Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş, halkın 14 Aralık'ta kararını egemenlikten yana vereceğini söyledi. 
     Serdar Denktaş, DP'nin Girne'de düzenlediği ve Cumhurbaşkanı Rauf Denktaş'ın da izlediği mitingde yaptığı konuşmada, Annan planını destekleyen muhalefet partilerini eleştirdi. ''Bu partilerin son günlerde kendilerinden daha fazla Anavatancı kesildiğini'' ifade eden Serdar Denktaş, ''Ama bir kusurları var, Türkiye'ye 'Anavatan' diyemiyorlar'' dedi. 
     ''Kıbrıs Türkünün çok uzun mücadeleler vererek bugünlere geldiğini ve kurduğu devlete, egemenliğe sahip olduğunu'' belirten Denktaş, Kıbrıs Türk halkının 14 Aralık'ta iradesini ortaya koyarak, kararını egemenlikten yana vereceğine inandığını vurguladı. 
     
     ''PROVOKASYONLARA DİKKAT'' 
     Konuşmasında Verheugen'e eleştirilerde bulunan Serdar Denktaş, şöyle konuştu 
     ''14 Aralık gecesi zaferimizi hep birlikte kutlayacağız. Ama lütfen Verheugen'in ve Verheugen'in taraftarlarının, o 'üç maymunun' provokasyonlarına lütfen gelmeyiniz. Sevgili arkadaşlar, 'bir kaos yaratılacağını ve güvenlik güçleri eğer önlem almaya kalkarsa Türkiye'nin zarar göreceğini' işaret ediyor Verheugen. Bu durup dururken söylenmiş bir şey değil, bir şeyler dönüyor. Onun için, zaferimizi 14 Aralık gecesi kutlayacağız ama provokasyonlara karşı soğukkanlı olmalıyız.'' 
     
     CTP'NİN MİTİNGİ 
     Cumhuriyetçi Türk Partisi- Birleşik Güçler CTP-BG Genel Başkanı Mehmet Ali Talat da partisinin Güzelyurt mitinginde yaptığı konuşmada, ''Kıbrıs sorunu çözülmek isteniyorsa CTP'nin seçimlerde tek başına iktidara gelecek şekilde sandıktan çıkartılması gerektiğini'' söyledi. 
     Konuşmasında Loizidu davasına da değinen Talat, ''İlerde bu gibi davalar tekrar yaşanırsa Kıbrıs Türkünün azınlık durumuna düşebileceğini'' savundu. 
     Talat, partisinin, ''tek başına iktidara gelme gücüne erişse bile, birlikte hareket ettikleri dost örgütler ve AB yanlısı partilerle birlikte hareket edeceklerini'' söyledi. 
     
</TEXT>
</DOC>
