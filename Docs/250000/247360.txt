<DOC>
<DOCNO> 247360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy02.html </URL>
<DATE> 2004/06/12/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Erdoğan'ın kaldığı otel çevresinde yoğun güvenlik önlemleri alındı 
</HEADLINE>
<TEXT>

     Başbakan Recep Tayyip Erdoğan, ABD'nin eski başkanlarından Ronald Reagan'ın Washington'daki cenaze törenine katıldıktan sonra geldiği Chicago'da kalacağı Peninsula Hotel'e yerleşti. Erdoğan'ın Chicago'daki programına başlamadan önce bir süreliğine dinlenmeye çekildiği otele gelişinde Amerikan polisince yoğun güvenlik önlemleri alındı. 
     Otele, Ürdün Kralı Abdullah ile gelen Erdoğan'ı taşıyan araç güvenlik gerekçesiyle hemen polis tarafından otelin yan kapısında kurulan bir paravana alındı. Erdoğan ve Kral Abdullah, bu paravanda araçtan inerek, otele giriş yaptılar. 
     Erdoğan, akşam saatlerinde Chicago Belediye Başkanı Richard M. Daley tarafından verilen yemeğe katıldı. 
     
     REAGAN'IN CENAZE TÖRENİ 
     Erdoğan, ABD'nin eski başkanlarından Ronald Reagan'ın cenaze töreninde, İtalya Başbakanı Silvio Berlusconi, Almanya Başbakanı Gerhard Schröder, İngiltere Başbakanı Tony Blair, BM Genel Sekreteri Kofi Annan, Afganistan Devlet Başkanı Hamid Karzai, Irak Devlet Başkanı Gazi El Yaver'in yanı sıra diğer ülkelerin devlet adamlarının bulunduğu bölümde yer aldı. 
     Erdoğan, Ürdün Kralı Abdullah'ın daveti üzerine aynı uçakta Chicago'ya gelirken, iki liderin Irak, İsrail-Filistin sorunu ile G-8 zirvesini değerlendirdikleri öğrenildi. 
     Erdoğan, bugün Amerikan-Türk Konseyi ATC tarafından düzenlenen öğle yemeğine katıldıktan sonra, ABD eski Başkanı Bill Clinton, Ürdün Kralı Abdullah, İsrail eski Başbakanı Ehud Barak'ın da katılacağı Academy of Achievement adlı bir Amerikalı kuruluşun düzenlediği Ortadoğu konulu sempozyumda bir konuşma yapacak. 
     Chicago'daki Field Museum'u da gezecek olan Başbakan Erdoğan, akşam saatlerinde Belediye Başkanı Daley tarafından verilen resepsiyona ve bir ödül törenine katıldıktan sonra yurda dönmek üzere Chicago'dan ayrılacak. 
     
</TEXT>
</DOC>
