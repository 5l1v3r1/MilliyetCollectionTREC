<DOC>
<DOCNO> 222972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/siyaset/siy01.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş'un açtığı hastane Erdoğan'la tekrar açıldı 
</HEADLINE>
<TEXT>

   3 Kasım 2002 seçimlerinden 21 gün önce MHP'li Sağlık Bakanı Durmuş tarafından aceleyle açılışı yapılan Ümraniye Devlet Hastanesi, Başbakan Erdoğan tarafından yeniden açıldı 
   Serhat Oğuz 

   
   Temeli 1994 yılında atılan ancak 3 Kasım 2002 seçimlerinden 21 gün önce MHP'li eski Sağlık Bakanı Osman Durmuş tarafından sadece poliklinikleri tamamlanmasına rağmen apar topar açılışı yapılan Ümraniye Devlet Hastanesi, bu kez 28 Mart seçimlerine 12 gün kala yeniden açıldı. Hastaneyi açan Başbakan Recep Tayyip Erdoğan, önceki tören için "Sanal açılış yapılmış" dedi. 
   Yapımı 10 yılda bitirilebilen Ümraniye Devlet Hastanesi'ne iki açılış töreni kısmet oldu. Dönemin Sağlık Bakanı Osman Durmuş, bütün üniteleri tamamlanmayan hastanenin açılışını 3 Kasım seçimlerine sayılı günler kala, 22 Ekim tarihinde törenle hizmete açtı. Folklorcu kızlar neşeyle dans etti, konuşmalar yapıldı. Dün aynı bahçede yine dans eden folklorcu kızlar, coşkulu bir kalabalık vardı. Bu kez Başbakan Erdoğan, tören kurdelesini keserek, hastaneyi 250 yatak kapasitesiyle yeniden hizmete soktu. Daha önce yapılan töreni eleştiren Erdoğan, şöyle devam etti 
   "Temeli 1994'te atılmış ama 10 yıl geçmesine rağmen bu süreçte görev alan iktidarlar hastaneyi bitirememiş. 2003 yılında Özel İdare'nin de bütçesinden 6.2 trilyon harcanarak, hastane bitirildi. Burada sanal açılış yapılmış. Bitti de mi açılış yapıldı Bittiyse buraya 6 trilyon niye verildi, niye hasta alınmıyordu " 
   
   Doktoru rehin alırım 
   Hastanede rehin kalma döneminin bittiğini de savunan Erdoğan, şöyle konuştu 
   "16 aylık iktidarımız süresince hiç hastanelerde rehin tutulan bir hasta duydunuz mu Bu dönem bitmiştir. Böyle bir ihbarı aldığım anda ilk yapacağım iş o doktoru rehin almaktır. Bu anlayışı rehin almaktır. Zira ben inanıyorum ki, bu bir yanlış zihniyetin doktorlarımıza dayatmasıydı." 
   Sağlık hizmetlerinde, devlet, özel, vakıf ve derneklere ait hastanelerin koordine edilerek, halkın istifadesine sunulacağını belirten Erdoğan, aynı uygulamayı eğitimde de yapmak istediklerini anlatarak, "Bunun aynısını eğitimde de yapmak istedik, planladık ama şimdilik top direkten döndü. Top bir döner, iki döner, üçte de gol olur. Bu yolda da devam edeceğiz" diye konuştu. 
   
      DURMUŞ AÇTI    Dönemin Sağlık Bakanı Osman Durmuş, bütün üniteleri tamamlanmayan hastanenin açılışını 3 Kasım seçimlerine sayılı günler kala, 22 Ekim tarihinde törenle hizmete açtı. Folklorcu kızlar neşeyle dans etti, konuşmalar yapıldı. 
   
      ERDOĞAN YİNE AÇTI    Dün aynı bahçede yine dans eden folklorcu kızlar, coşkulu bir kalabalık vardı. Bu kez Başbakan Erdoğan, tören kurdelesini keserek hastaneyi 250 yatak kapasitesiyle yeniden hizmete soktu. Daha önce yapılan töreni de eleştirdi. 
   
   
</TEXT>
</DOC>
