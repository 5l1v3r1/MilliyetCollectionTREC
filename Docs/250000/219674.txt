<DOC>
<DOCNO> 219674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/ydemirkol.html </URL>
<DATE> 2004/03/04/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Valensiya yetti 
</HEADLINE>
<TEXT>

   
   Maç öncesi stat skorbordunda karşılaşmanın adı şöyle yazıyordu Beşiktaş - VALENSİYA... İspanyol ekibi onlara biçilen Türkçeleştirilmiş isime uygun bir kadroyla sahadaydı. 7 as oyuncuları ilk 11'de yoktu. Aimar, Baraja, Rufete ve kaleci Canizares yedekler arasındaydı. Vicente, Albelda ve Mista ise Türkiye'ye hiç getirilmemişti. Teknik Direktör Benitez "Bizim büyüklerin" Türkiye Kupası'na yaklaştıkları gibi UEFA'ya bakıyordu. Ama oyunun başlamasıyla üç hafta önce Real Madrid'i ağlatan savunmayı yapan Katalanlar yine aynı dirilikte alanları kapatıyorlardı. 4 - 5 - 1'leri orta çizgiden itibaren Beşiktaş'ın zorlayacağı her koridora ikili, üçlü sıkıştırmalarla barikatlar kurdu. Siyah - Beyazlılar'ın hazırlık paslarını bile zora soktular. İbrahim'in her pas öncesi çektiği sıkıntıları, bilmiyorum televizyondan görebildiniz mi Yapılan baskı, alan bırakmayan agresif savunma maça istekli başlayan Beşiktaş'ı uyuşturdu. Herhangi bir pas organizasyonuyla rakip yaklaşamayınca beşli bir hücum hattıyla rakip savunmanın arasına geçip sırtları kaleye dönük şişirme beklemeye başladılar. Böyle bir oyunla ortalama bir İspanyol takımını yenmek mümkün değildi. Ama ilginçtir, Beşiktaş hiç olmayacak şanslar buldu. 
   31'te Tayfur'un uzak şutu, 35'te Pancu'nun kaleci ile bire birde kaçırdığı ve 45 1'de Sergen'in kalecinin terkettiği boş kaleye vuramadığı kafa... Bu altın değerindeki pozisyonlardan bir şeyler çıkabilse mucize gerçekleşebilirdi. 
   Valensiya ise uyguladığı başarılı savunmanın dönüşlerinde bulamadığı şansı "Yeni Yasin" İbrahim'in bir ıskasında yakaladı, erken golü de zaten böyle buldu. 
   İkinci yarıda Beşiktaş şişirme işinden vazgeçti, Ahmed Hassan'ın katıldığı sağ kanattan çizgiye inmeye çalıştılar, ama yine imkansızdı. Valensiya ilk organize kontratağında oyunu koparan ikinci golü buldu. Ve maç tam anlamıyla kaybedildi. 
   Son söz olarak şunu söylemeli ve Beşiktaş'ın hakkını da vermeli dünkü Valensiya savunmasını değil bugünün Beşiktaş'ı, Türk futbol tarihinin gelmiş - geçmiş hiçbir takımı kolay kolay aşamazdı. 
   
      
   
   
</TEXT>
</DOC>
