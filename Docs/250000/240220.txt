<DOC>
<DOCNO> 240220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun04.html </URL>
<DATE> 2004/05/15/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Annan, İsrail'in Gazze'deki evleri yıkmasını kınadı... 
</HEADLINE>
<TEXT>

     BM Genel Sekreteri Kofi Annan, İsrail'in Gazze-Mısır sınırındaki güvenlik koridorunu genişletmek için Refah mülteci kampındaki evleri yıkmasını, uluslararası hukukun ihlali olduğunu belirterek, kınadı. 
     BM sözcüsü Fred Echard, yaptığı açıklamada, ''Annan'ın İsrail hükümetine, güvenlik ihtiyaçlarını uluslararası hukukun sınırları içinde gidermesi yönünde defalarca çağrıda bulunduğunu'' kaydetti. 
     Açıklamada, Annan'ın İsrail'e ''toplu cezalandırma ve uluslararası hukukun açıkça ihlali olan bu tür eylemleri derhal durdurarak, bir işgal gücü olarak yükümlülüklerinin arkasında durması'' çağrısında bulunduğu belirtildi. 
     Refah mülteci kampındaki yetkililer, çarşamba günü Filistinli militanların bir İsrail askeri aracına saldırı düzenlemesinden bu yana Refah'ta yaklaşık 80 evin yıkıldığını kaydediyor. 
     
</TEXT>
</DOC>
