<DOC>
<DOCNO> 212015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur09.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Araç kullanırken cep telefonuyla konuşmak niye tehlikeli... 
</HEADLINE>
<TEXT>

     Araçta cep telefonu kullanmanın, sürücünün trafik kazası yapma olasılığını ciddi oranda artırdığı bildirildi. 
     Emniyet Genel Müdürlüğü Trafik Hizmetleri Başkanlığı Trafik Araştırma Merkezi Müdürlüğü'nce hazırlanan raporda, sürücülerin cep telefonu ile basit bir arama yaparken yüzde 20, zihni meşgul eden görüşme yaparken yüzde 29 olasılıkla tehlikeyi fark edemedikleri belirtildi. 
     Hareket halindeki araçta cep telefonu kullanımının sürücünün dikkatinin dağılmasına, konsantrasyonunun bozulmasına neden olarak kazaya yol açabildiğine dikkat çekildi. Sürücülerden araç içinde cep telefonlarını kapalı tutmaları istenen raporda, şu görüşlere yer verildi 
     ''Bütün sürücüler aracı kontrol etmesini güçleştiren durumları öğrenerek kaza riskini azaltmaya yönelik önlemler alabilirler. Araç içinde cep telefonunu kapalı tutmak bu açıdan en etkili önlemdir. Cep telefonu kullanımı sırasında sürücüler daha fazla hata yapıyor, tehlikeli durumları ya hiç fark edemiyor ya da fark etmekte geç kalıyor. 
     Cep telefonunu kullanımı, yalnızca numara çevirirken ya da konuşurken değil, telefon beklerken ve görüşme bittikten sonraki süre içinde bile kaza riskini artırıcı bir etki yapıyor. 699 sürücü üzerinde yapılan araştırmada, görüşme bittikten sonraki 5 dakika içinde kaza olasılığının 4,8 kat, 15 dakika içinde ise 1,3 kat daha fazla olduğu bulunmuştur.'' 
     
     ARAÇ KİTİ FAYDA SAĞLAMIYOR 
     Raporda, bir çok araştırmanın cep telefonunu ele almadan araca bağlı olarak kullanmanın kaza riskinin azalmasına bir katkı yapmadığı vurgulandı. 
     ''Çünkü, sürücünün dikkatini dağıtan telefonun fiziksel özellikleri ve konumu değil, konuşmanın içeriği ve yoğunluğudur'' denilen raporda, sürücülerin cep telefonu kullanırken aracın hızını azalttıkları, bu önlemin tek başına sürücünün kaza yapma riskini ortadan kaldırmadığı ifade edildi. 
     Cep telefonu kullanan sürücülerin tehlikeli bir durumda hiç tepki vermeme olasılığının da bulunduğu ifade edilen açıklamada, şöyle denildi 
     ''Tehlikeli bir durumda hiç tepki vermeyen sürücülerin oranının yüzde 12'ye kadar ulaşması, trafik güvenliği açısından gözardı edilmemesi gereken bir durumdu. Sürücünün deneyimli olması ya da cep telefonu kullanmaya alışkın olması da riski azaltmaya yetmemektedir. Telefon kullanmaya alışkın ve deneyimli sürücülerin bile iki üç kat daha fazla hata yaptıkları gözlenmiştir. 
     Cep telefonu kullanımı, kişiyi fiziksel olarak meşgul etmesinden çok artan zihinsel faaliyet ve buna bağlı olarak dikkatin dağılması, konsantrasyonun bozulması nedeniyle kaza riskini artırıyor.'' 
     
</TEXT>
</DOC>
