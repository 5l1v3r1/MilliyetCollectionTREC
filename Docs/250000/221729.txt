<DOC>
<DOCNO> 221729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun14.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo'dan dönen İngiliz tutsak "İşkence gördük" 
</HEADLINE>
<TEXT>

     ABD'nin Küba'daki Guantanamo üssünden ülkelerine dönmelerine izin verilen İngiliz tutsaklardan Cemal el Haris, kampta fiziksel ve psikolojik işkence gördüklerini öne sürdü. 
     İngiltere'ye geldikten sonra, kısa bir sorgulamanın ardından serbest bırakılan üç çocuk babası 37 yaşındaki el Haris, kampta geçirdikleri iki yılı aşkın sürede dayak yediklerini, işkence gördüklerini ve aşağılandıklarını anlattı. 
     İngiltere'de yayımlanan The Mirror gazetesine konuşan el Haris, ''Guantanamo'daki bütün mesele, tutukluların psikolojik olarak ele geçirilmesiydi. Dayak da yedik ama bu yapılan psikolojik işkencenin yanında bir hiçti. Zira dayağın izleri birkaç gün içinde kayboluyordu ama gördüğümüz psikolojik işkencenin izlerini silmemiz imkansız'' dedi. 
     Ayaklarının zincirlendiğini ve çakıllarla döşenmiş bir hatta yürümeye zorlandıklarını iddia eden el Haris, kendilerine sürekli, ''burada hiçbir hakka sahip değilsiniz'' denildiğini belirtti. Bunun sürekli tekrarlanması üzerine artık insan haklarına saygı beklemekten vazgeçtiklerini söyleyen el Haris, ''Hayvan haklarına sahip olmaya razı olur hale geldik'' diye konuştu. 
     El Haris, Amerikalı görevlilerin yaptıkları işkenceler arasında, çok dindar tutuklulara mastürbasyon yapan bir kadının izletilmesinin bulunduğunu ve böylece tutuklunun aşağılanmaya çalışıldığını öne sürdü. El Haris, bütün bu işkencelerin kampta kalanlar için hala sürdüğünü iddia etti. 
     Bilgisayar programcısı olarak çalışan ve İslamiyeti ileri yaşlarında kabul etmiş olan el Haris, 11 Eylül saldırılarından bir süre sonra Pakistan'a gitmişti. El Haris, Afganistan'da casusluk suçlamasıyla tutuklanmıştı. 
     
</TEXT>
</DOC>
