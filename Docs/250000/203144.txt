<DOC>
<DOCNO> 203144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yazar/guclu.html </URL>
<DATE> 2003/12/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çelik, çok değişmiş 
</HEADLINE>
<TEXT>

   
   Milli Eğitim Bakanı Hüseyin Çelik ve kurmayları, önceki akşam Milliyet'te konuğumuzdu. Bugüne kadar yaptıklarını, yapamadıklarını ve yapmayı düşündüklerini uzun uzadıya anlattı. 
   Bakan Çelik'le daha önce defalarca görüştük. Son birkaç aydır ise konuşulanlardan çok yapılanları izlediğimiz için biraz uzağında kalmıştık. Bu sürede çok önemli değişimler olmuş. O ilk aylardaki kararlılığı sanki gitmiş. Biraz hırçınlaşmış. Biraz da projeler içinde boğulmuş gitmiş. Ama işin iyi tarafı artık sadece karşı tarafı suçlamıyor. Eğer bir şey yanlış anlaşıldıysa bizim de kusurumuz var noktasına gelmiş ki bu çok önemli. Artık, attığı her adımda eminim çok daha başarılı olacaktır. 
   Temkinli. Hem de fazlası ile. Belli ki o eski rahat üslubu, ben her şeyi bilirim ve istersem her şeyi yaparım tavrı başını epey ağrıtmış. Yoğurdu bile artık üfleyerek yiyor... 
   
   Yeni bir YÖK yasası    Yeni YÖK Başkanı Teziç ve Üniversitelerarası Kurul tarafından hazırlanan yeni YÖK yasası konusunda konuşmaktan kaçınıyor. Beklemeyi tercih ediyor. Daha önceki sözlerini hatırlatıp ısrarla üzerine gittim. YÖK ve ÜAK, oyalama taktiğine giderse ne olacak sorusunu yönelttim. Eskiden olsa cevabı hazırdı. Ama şimdi hükümetin, Meclis'in, kamuoyunun ne istediği daha önemli diyor. 
   Konuşmuyor ama olası gelişmelere göre gardını da almış durumda. 
   Hatırlanacağı gibi Erkan Mumcu'nun ardından, Hüseyin Çelik de yeni bir YÖK yasası hazırlamış ve kamuoyundan gelen tepkiler üzerine tasarıyı geri çekmişti. Daha sonra ise Başbakan Erdoğan ile rektörler arasında yapılan görüşmeler sonrasında, yeni tasarı hazırlama görevi, Üniversitelerarası Kurul'a verilmişti. Onlar da aylardır bu konu üzerinde çalışıyorlardı. 
   Hatta takvim bile verilmişti. ÜAK çalışmasını 15 Aralık'ta tamamlayıp hükümete verecek onlar da yılbaşından önce yasayı Meclis'ten geçireceklerdi. Ama sanki her şey donduruldu. İçi sürprizlerle dolu bir sessizliğe bürünüldü. 
   ÜAK ön tasarıyı zamanında hazırlayıp topu YÖK'e attı. Yeni YÖK Başkanı Teziç ise Başbakan'dan randevu istedi. Kabulünü bekliyor. Ek süre isteyecek. Gelişmeleri uzaktan izleyen Çelik ise bu konuda rahat. Çünkü elindeki tasarıyı kamuoyundan gelen tepkiler doğrultusunda yeniden şekillendirmiş. Kurmaylarının yüzden 80 değişikliğe uğradı dediği yeni YÖK yasası, sır gibi saklanıyor. İstiyorlar ki önce üniversitelerinki açıklansın, istiyorlar ki YÖK ile ÜAK arasında uzlaşma sağlanamayıp zaman kaybı olsun ve kendi hazırladıkları taslak Meclis'ten geçsin. Satır aralarından benim edindiğim izlenim bu. 
   Yeni tasarı ile ilgili, daha doğrusu revize edilmiş bir önceki tasarıya yönelik ayrıntıları ve Bakan Bey'in diğer önemli konulardaki bazı tespitlerini yarın ele alacağım. Ama işte tasarıdan bazı satır başları 
   Eskiden olduğu gibi tüm rektörlerin görev süresi, yasa çıktığında sona ermiyor. 2. kez yapanlar gidiyor. Yeniler 4 yılı tamamlayacak. Üniversitelerin bölünmesi halinde ise yeni rektörleri hükümet atamayacak, seçim yapılacak. 
   ÖSYM'nin MEB'in güdümüne sokulmasından vazgeçilmiş. Özerk hale getiriliyor. 
   YÖK başkanını cumhurbaşkanı değil, YÖK genel kurulu seçecek. 
   Cumhurbaşkanı ve YÖK'ün yetkileri asgariye indiriliyor. 
   Eskisi gibi olmasa bile kilit görevlerdekilerin çoğu yasa çıktığı gün gidiyor. 
   Özetin özeti YÖK konusunda yine kritik bir sürece giriliyor. Hemen herkes çok temkinli gibi gözükse de tetikteler. Kriz isteyen yok gibi. Ama tüm taraflar da sanki kendi istediği olsun istiyor. İnce siyaset dönemine giriliyor... 
   
      
   
   
</TEXT>
</DOC>
