<DOC>
<DOCNO> 212088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/spor/aspo.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe çeyrek finalde 0-1 
</HEADLINE>
<TEXT>

   Sarı-Lacivertli takım, Samsun'da oyunu kilitledi, ikinci yarıda kaçırdığı sayısız gollerin faturasını, uzatmada Tuncay'ın gümüş golü ile kesti 
      
   90 dakika    YUSUF KOBAL 

   Daum adını, "kadro istikrarsızı"na çıkarıyor. Sezon başından beri üzerinde ısrar edeceği on bir oluşturmadı. Dün de bir önceki maça göre farklı iki oyuncuyla sahadaydı. Daum'un davranış metodu Fenerbahçe'nin kadro yapısını aslında kendisinin de kavrayamadığını ortaya koyuyor. Nedeni de oyuncuların değişken başarı çizgisi...Göreceksiniz, Trabzonspor maçında yine değişik bir takım çıkacak sahaya... Ya da oyuncular farklı görevlerle donanacak. 
   Gerek ligin ilk yarısında Fenerbahçe'ye karşı 3 - 0'lık galibiyeti, gerek dört gün önceki Beşiktaş baskını ile gündeme oturan fiyakasıyla Samsunspor, "öcü" gibi duruyordu karşıda... Maç öncesi Daum'a afakanları bastıran bu unsurların yanı sıra Aurelio, Selçuk ve Tuncay üçgeninin "verim krizi" yaşayıp yaşamayacağı da soruşturuluyordu. 
   Bir hafta önce "Gollerini Play - Station oynarken mi atmış " diye nitelediği Serkan'ın Hooijdonk'u mahçup etme olasılığı da Fenerbahçe'nin Hollandalı yıldızının sorumluluğunu artırmıştı. 
   Fenerbahçe'de orta alan trajedyası yine devam ediyordu. Hani üç gün önce Haydarpaşa'da çekici vagon frenleri boşalınca denize gömüldü ya işte Selçuk da ne zaman topla buluşsa, sanki Fenerbahçe'nin de o vagon gibi freni boşalıp, kendi kalesine doğru göçüyordu. Selçuk topla buluşup sırtını Samsun kalesine çevirdi mi, bilin ki Fener'in gömülmesi an meselesi... Aslında aynı Selçuk daha 6. dakikada Samsun kalecisiyle karşı karşıya kaldığında fırsatı harcayınca Fenerbahçe'nin baskın planı suya düşmüştü bile... 22'de Nobre, 32 ve 50'de Serkan kaleleri yokladılar. Bu pozisyonlar sahte heyecanlar yarattı. 
   58'de Hooijdonk yokladığı Shorunmu'yu, 61 ve 70'te biri direğe, biri kaleciye çarpan toplarla tuzağa düşürmek istedi. 
   76'da Nobre'nin karşı karşıya kaldığı pozisyonda golü önleyen Shorunmu, 81. dakikada Hooijdonk'u bir kez daha yıldız yapıyordu. 35 metreden Samsun kalecisinin ileri çıktığı gören Hollandalı yıldız inanılmaz bir plase yaptı, ancak bu kez de direk gole izin vermedi. 
   İkinci yarının ilk 20 dakikasında Fenerbahçe'nin oyun üslubu sanki kupa maçına bir angarya damgası vuruyordu. Daha sonra çoğu Hooijdonk'un kurnazlıklarıyla yaşanan pozisyonlar ise nihayet maça renk getiriyor, ama uzatmayı engelleyemiyordu. 
   Uzatmalarda tam kendi kendime "Sabaha kadar oynasalar gol atamayacaklar" endişesine kapılacakken, İsmail'in şişirdiği topu Luciano, Tuncay'a aktarıyor, Tuncay 'da Fenerbahçe adına strese vuruşu ile son veriyordu 1 - 0 
   
   'Turu hak ettik'    TEKNİK Direktör Christoph Daum, 105 dakikaya bakıldığında Samsunspor karşısında haklı bir galibiyet aldıklarını söyledi. Alman hoca, "Taktiksel disiplin çok önemliydi. Oyuncularım kontrolü elden bırakmayınca sonuca gittiler. Şansımız olsa tura daha önce de ulaşabilirdik. Takımımı tebrik ediyorum. Herkes görevini eksiksiz yaptı" diye konuştu. 
   
   Maçın hakemi 
   Hata yapmadı 
   Metin Tokat genelde iyi bir yönetim gösterdi. İkili mücadeleleri yakından takip etti, kart uygulamaları yerindeydi. Fenerbahçe'nin ofsayt tartışmaları yaratan golünde yardımcısının devam kararına uydu. 
   
   Maçtan notlar 
   'Sergen'e laf yok' 
   PIERRE van Hooijdonk karşılaşma öncesi Sergen konusunda ilginç açıklamalar yaptı. Hollandalı yıldız, Sergen'in Yusuf ile kıyaslanmasına karşı çıktı, "O üst düzey bir oyuncu. Futbolculuğuna laf edilemez" dedi. 
   
   Silahsız mutemet 
   FENERBAHÇE'NİN yaklaşık 400 milyarını gaspeden soyguncular bulunamazken, mutemetlerin silahsız oldukları ortaya çıktı. Ağustos ayında ruhsat sürelerinin dolduğu, valilikten yeni iznin alınamadığı belirtildi. 
   
   Prim cep telefonu 
   SAMSUN yönetimi, Beşiktaş galibiyeti nedeniyle futbolculara Panasonic cep telefonu hediye etti. Kırmızı - Beyaz - Siyahlı futbolcular da, kendilerine maç boyunca destek veren taraftarlara çikolata dağıttı. 
   
   Servet tatsız 
   YEDEK kaldığı için bir hayli keyifsiz olan Servet dün de isteksiz tavırları ile dikkat çekti. Genç oyuncu ısınmak için arkadaşlarıyla sahaya çıkmadı, arkadaşları soyunma odasına döndükten sonra gazetecilerle paslaştı. 
   
   Kuralar çekiliyor 
   TÜRKİYE Kupası çeyrek final maçlarının kura çekimi bugün İstanbul'da yapılacak. Futbol Federasyonu'nun Beylerbeyi'ndeki Atatürk Eğitim ve Araştırma Merkezi'nde gerçekleştirilecek kura çekimi saat 14.00'de başlayacak. 
   
   
</TEXT>
</DOC>
