<DOC>
<DOCNO> 210680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo11.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve yeniden futbol... Afrika Kupası başlıyor... 
</HEADLINE>
<TEXT>

     Futbolda yılın ilk dev organizasyonu olan Afrika Uluslar Kupası finallerinin 24'üncüsü, yarın Tunus'ta başlayacak. 
     4 grupta toplam 16 takımın katılmasıyla düzenlenecek ve 22 gün sürecek organizasyonda, grup müsabakaları 24 Ocak-4 Şubat tarihleri arasında yapılırken, 7 ve 8 Şubat'ta çeyrek, 11 Şubat'ta da yarı final maçları yapılacak. 
     Şampiyona, 13 Şubat Cuma günü Monastir'deki üçüncülük ve 14 Şubat Cumartesi günü başkent Tunus'ta, açılış maçının da yapılacağı Rades Stadı'ndaki final maçlarıyla sona erecek. 
     Kupanın açılış maçı ise yarın TSİ 20.30'da A Grubu'nda bulunan evsahibi Tunus ile Ruanda arasında oynanacak. 
     24. Afrika Uluslar Kupası'nda gruplarda şu takımlar yer alıyor 
     A Grubu Tunus, Ruanda, Kongo, Gine. 
     B Grubu Senegal, Burkina Faso, Kenya, Mali. 
     C Grubu Kamerun, Cezayir, Zimbabwe, Mısır. 
     D Grubu Nijerya, Fas, Güney Afrika Cumhuriyeti, Benin. 
     Şampiyonada maçlar, 20'şer bin kişilik Monastir Ben Jannet, Bizerte ve Sfox Mhiri, 28 bin kişilik Sousse, 45 bin kişilik El Menzah ve 60 bin kişilik Rades statlarında gerçekleştirilecek. 
     Tunus, kupaya 1994'den sonra 2. kez evsahipliği yapacak. 
     
     TÜRKİYE'DEN 7 AFRİKALI FUTBOLCU 
     Kupada, Birinci Süper Lig'de forma giyen 22 Afrikalı oyuncudan 7'si de yer alacak. 
     Beşiktaş'ın gözde yedek oyuncusu Ahmed Hassan, Mısır Milli Takımında ülkesinin başarısı için ter dökecek. 
     Kupaya Türkiye'den en çok oyuncuyu veren ekip Gençlerbirliği olurken, El Saka Mısır , M'Bayo Kongo , Youla da Gine şampiyonada mücadele edecek oyuncular. 
     Gaziantepspor'un Tunuslu 2 futbolcusu Jaziri ve Bouazizi ve yine Diyarbakırspor'un Tunuslu oyuncusu Kaies de kupaya Türkiye'den giden oyuncular oldular. 
     
     EN ÇOK ŞAMPİYONLUK MISIR, KAMERUN VE GANA'NIN 
     İlki 1957 yılında Sudan'da yapılan kupada şimdiye dek en fazla şampiyonluğu, 4'er kezle Mısır, Gana ve son 2 kupanın şampiyonu Kamerun elde etti. 
     Kupada ayrıca Demokratik Kongo ve Nijerya 2'şer, Fildişi Kıyısı, Etiyopya, Cezayir, Fas, Sudan, Kongo ve Güney Afrika da 1'er şampiyonluk kazandı. 
     2 yılda bir düzenlenen kupanın 2002 yılında Mali'de yapılan 23'üncüsünde, bu yıl kupaya doğrudan katılan Kamerun, final maçında Senegal'i penaltı atışları sonucu 3-2 yenmişti. 
     
</TEXT>
</DOC>
