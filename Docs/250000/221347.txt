<DOC>
<DOCNO> 221347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur34.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar yarışmacısı Evren, hırsızlık suçundan hakim önünde 
</HEADLINE>
<TEXT>

     Popstar yarışmasında elenen Mualla Evren Mevlanaoğlu'nun, cep telefonu çaldığı iddiasıyla yargılanmasına başlandı. 
     İstanbul 6. Asliye Ceza Mahkemesi'ndeki duruşmaya, tutuksuz sanık Mevlanaoğlu katıldı. 
     Duruşmada ifadesi alınan Mevlanaoğlu, suçlamaları kabul etmeyerek, ''Beni şarkı söylemem için bir partiye çağırdılar. Daha sonra bir kadın gelip 'sadece keman ve gitar çalınmasını istiyorum. Şarkı söylenmesin' dedi. Bu kadının doğum günü partisinin sahibi olan Fatma İrden Ulusoy olduğunu öğrenince şarkı söylemeyi bıraktım. Yukarı çıkıp içki içtim ve sonra da arkadaşlarımın yanına döndüm'' dedi. 
     Hakimin, ''Aranızda bir tartışma yaşandı mı '' diye sorduğu Mevlanaoğlu, ''Alkolün etkisiyle aramızda ufak bir tartışma oldu. Bana iftira atmış olabilir'' diye konuştu. 
     Avukat Akın Kanbir de, çalındığı iddia edilen telefonun Galip Kurtkaya adlı satıcıda olduğunu belirterek, buradan satıldığı Sümran Aybay adlı kişiye ise ulaşamadıklarını kaydetti. 
     Duruşma, Fatma İrden Ulusoy ve Galip Kurtkaya'nın ifadelerinin alınması için ertelendi. 
     İstanbul Cumhuriyet Başsavcılığı'nca hazırlanan iddianamede, 23 Ağustos 2003 gecesi müşteki Fatma İrden Ulusoy'un oğlu için bir teknede verdiği doğum günü partisine şarkı söylemek için katılan Mualla Evren Mevlanaoğlu'nun, Ulusoy'un cep telefonunu çaldığı öne sürüldü. 
     İddianamede, Mevlanaoğlu'nun ''hırsızlık'' suçundan 3 ile 7.5 yıl arasında hapis cezasına çarptırılması istendi. 
     
</TEXT>
</DOC>
