<DOC>
<DOCNO> 249827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/gun14.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan Zana'ya tehdit Haddini bil 
</HEADLINE>
<TEXT>


HABER MERKEZİ 

DEP'li Leyla Zana ve arkadaşlarının cezaevinden çıktıktan sonra verdikleri "Barış ve huzurun sağlanması için herkesin adım atması gerektiği" mesajları, PKK KONGRA GEL yöneticilerini kızdırdı. Örgütün dağ kadrosunda bulunan Murat Karayılan, Zana ve arkadaşlarını, "Fazla ileri gitmeyin, yoksa cezalandırırız" diye tehdit etti. Haftalık Aksiyon dergisinin haberine göre, DEP'lilerin mitinglerde dile getirdikleri, "barış ve uzlaşma" söylemlerinin ardından Karayılan örgüt içinde bildiri yayımladı. Bu söylemlerin devam etmesi halinde, Zana'ya yönelik eylem için örgütten karar çıkaracaklarını kaydeden Karayılan, bildirisinde "Leyla artık şöhret olmuş. Arkadaşlarıyla birlikte Kemalist zihniyetin emrine girmişlerdir. Onlar Kürt halkının davasına ihanet ediyorlar" dedi. Haberde Abdullah Öcalan'ın da, Zana'ya gösterilen aşırı ilgiden huzursuzluk duyduğu öne sürüldü. 


</TEXT>
</DOC>
