<DOC>
<DOCNO> 206265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sontur16.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel seçimler için propaganda dönemi yasakları belirlendi 
</HEADLINE>
<TEXT>

     Yüksek Seçim Kurulu YSK , 28 Mart 2004 Pazar günü yapılacak Mahalli İdareler Genel Seçimleri'ne ilişkin yasakları belirledi. Cep telefonları ile belli bir merkezden yönlendirilmek suretiyle seçim propagandası da yasak kapsamına alındı. 
     YSK'nın bugün aldığı karara göre, seçim yasakları, seçimin başlangıç tarihi olan 01 Ocak 2004 Perşembe günü başlayan ve propaganda başlangıç tarihi olan 18 Mart 2004 Perşembe gününden itibaren uygulanacak şekilde iki başlık altında toplandı. 
     Buna göre, seçimin başlangıcı olan 01 Ocak 2004 tarihinden itibaren uygulanmaya başlanan yasaklar şöyle 
     ''-Genel yollar üzerinde, mabetlerde, kamu hizmeti görülen bina ve tesislerde seçim çalışması yapılamayacak, parti bürosu kurulamayacak. 
     -Hoparlörle propaganda, 18.03.2004 tarihine kadar halkın huzur ve rahatını bozmamak suretiyle yapılabilecek. 
     -18.03.2004 gününde başlayan serbest propaganda süresi içinde ilçe seçim kurullarınca gösterileceklerden başka açık ve kapalı yerlerde toplu olarak propaganda yapılamayacak. 
     -Partilerin ve adayların kendilerini tanıtıcı nitelikte broşür ve el ilanları dışında herhangi bir hediye ve eşantiyon dağıtılamayacak. 
     -El ilanı mahiyetindeki matbuaları dağıtacak kimselerin seçme yeterliğine haiz olmaları gerekecek. Devlet katma bütçeli idareler, il özel idareleri, belediyelerle bunlara bağlı daire ve müesseseler, İktisadi Devlet Teşekkülleri ve bunların kurdukları müesseseler ve ortaklıkları ile diğer kamu tüzel kişiliklerinde memur ve hizmetli olarak çalışanlar ilan dağıtamayacak, diğer propaganda faaliyetlerinde yer alamayacak. 
     -Propaganda için kullanılan el ilanları ve diğer her türlü matbualar üzerinde, Türk Bayrağı, dini ibareler bulundurulamayacak. Radyo ve televizyonda yapılacak propaganda yayınları ile diğer seçim propagandalarında, Türkçe'den başka dil ve yazı kullanılmayacak. 
     -Bankalar Kanununa tabi teşekküllerin, siyasi bir partinin lehinde veya aleyhinde veya vatandaşın oyuna tesir etmek maksadiyle her türlü yayınlarda bulunmaları yasak olacak. Daha önce basılmış ve yayınlanmış ve yukarıdaki fıkrada mahiyeti belirlenen her türlü kitap, broşür, afiş ve bunlara benzer yayınlar da aynı kapsamda olacak. 
     -Hiçbir siyasi parti veya bağımsız aday, oy verme gününden önceki yirminci gün akşamına kadar, duvar ilanı, flama ve bayrak asamayacak. Bilboardlar için son yirmi gün içinde, ilçe seçim kurullarının gözetim ve denetiminde, seçime katılacak siyasi partiler ve bağımsız adaylara eşit sayı ve ücret karşılığında olmak kaydıyla alan tahsis edilebilecek. 
     -Cep telefonları ile belli bir merkezden yönlendirilmek suretiyle seçim propagandası yapılamayacak. Yapıldığı takdirde ilgili imtiyaz şirketleri sorumlu olacak.'' Karara göre, bütün bu uygulama ve yasaklar, genel mevzuat çerçevesinde 01.01.2004 tarihinden 18.03.2004 tarihine kadar mülki idare amirinin yetki, gözetim ve denetimi altında olacak. Bu tarihten itibaren ilçe seçim kurullarının denetimi altında yürütülecek. Ancak duvar ilanı ve afişle propaganda konusunda da son 20 günlük süre içinde seçim kurulları yetkili olacak. 
     
     PROPAGANDA DÖNEMİ YASAKLARI 
     Seçim propagandasının başlangıcı olan 18 Mart 2004 tarihinden itibaren oy verme gününü takip eden güne kadar olan süre içinde uygulanacak yasaklar ise şöyle 
     ''-Kamuya ait bütün daire, teşekkül ve müesseselerle Bankalar Kanununa tabi teşekküllere ait kaynaklardan yapılan iş ve hizmetler dolayısıyla açılış ve temel atma dahil törenler tertiplemek, nutuklar söylemek, demeçler vermek ve bunlar hakkında her türlü vasıtayla yayınlarda bulunulmayacak. 
     -Başbakan ve bakanlarla, milletvekilleri, yurt içinde yapacakları seçim propagandası ile ilgili gezileri makam otomobilleri ve resmi hizmete tahsis edilen vasıtalarla yapamayacak. Bu amaçla yapacakları gezilerde, protokol icabı olan karşılama ve uğurlamalarla törenleri yapılamayacak ve resmi ziyafet verilemeyecek. Başbakan, bakanlar, milletvekilleri ve adayların seçim propagandası ile ilgili olarak yapacakları gezilere hiçbir memur katılamayacak.'' 
     
</TEXT>
</DOC>
