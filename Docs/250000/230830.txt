<DOC>
<DOCNO> 230830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yasam/yas00.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Organ nakline 'özeller' el attı 
</HEADLINE>
<TEXT>

   Sağlık Bakanlığı onay verince, organ nakli için üç özel hastane harekete geçti ve transfer çalışmalarına başladı 
      organ nakli Ayşegül Aydoğan 
   
   Türkiye'de binlerce hastanın yaşama umudu olan organ nakli, bağışın yetersiz kalması nedeniyle istenilen düzeye bir türlü ulaşamıyor. 
   Böbrek, karaciğer, kalp bekleyen binlerce hastadan her yıl sadece birkaç tanesi nakil olma şansını bulurken geri kalanlar adeta umuda yolculuk yapıyor. Ancak Sağlık Bakanlığı, kamu ve üniversite hastanelerinde yapılan organ naklini, özel hastanelerde de yapma yolunu açtı. Bakanlığa başvuran İstanbul'daki üç özel hastane transfer çalışmalarını hızlandırdı. Ruhsatını alan Memorial Hastanesi, İstanbul Tıp Fakültesi'nde yaptığı karaciğer nakilleriyle tanınan Prof. Dr. Koray Acarlı ve Tıbbi Biyoloji'den Prof. Dr. Mahmut Çarin'le anlaşırken, ruhsat başvurusunu yapan Florence Nightingale Grubu da yaptığı karaciğer nakilleriyle Türkiye'nin ismini Avrupa'da duyuran Ege Üniversitesi Genel Cerrahi ve Transplantasyon Organ Nakli Bölüm Başkanı Prof. Dr. Yaman Tokat'ı, Karaciğer Safrayolu Hastalıkları ve Transplantasyon Birimi Başkanı olarak transfer etti. 
   
   'Dünyada ilk 100'deyiz' 
   Prof. Tokat ve Prof. Acarlı'yla Türkiye'de organ nakli ve bağışındaki sorunları, hedeflerini konuştuk. Üç özel hastanenin yetkilileri amaçlarını anlattı... İşte Prof. Tokat'tan aldığımız bilgiler 
   
   Yılda kaç nakil yapıyorsunuz    - 2003'te Türkiye'de 152 karaciğer nakli yapıldı kadavradan. Geçen yıllara oranla azaldı. Böbrek naklinde de yüzde 25 azalma var. Toplum bu kadar ileri giderken, trafik kazalarında bu kadar ölüm varken azalması düşündürücü. Ege Üniversitesi'nde geçen yıl için 92 karaciğer taktık. Bu, dünyadaki en büyük 100 merkezin içine girmemizi sağladı. 
   
   Kaçı canlı nakil    - 50 civarında. Canlı nakillerde Avrupa'da en çok yapan merkeziz. Hastaların yüzde 80'i İzmir dışından geliyor. Ama yılda 100 tane bizi asla tatmin etmiyor. Yılda 1000 - 2000 arasında olması lazım. Merkezimiz için hayalimizdeki rakam yılda 300 - 400 tane yapabilmek. Bunu sağlarsak Türkiye, sadece kendinin değil çevre ülkelerin organ ihtiyacını karşılar ve organ ihraç edebilir duruma gelir. 
   
   'Mali yükü çok fazla' 
   Organ naklinin yaygınlaşmamasının ülkeye getirdiği mali yük nedir    - Yılda en az 20 - 30 kişi yurtdışında karaciğer ve böbrek nakli olmaya gidiyor. Karaciğer nakli ABD'de 250 - 400 bin dolara mal oluyor. Bizde SSK'lıya 60 - 80 milyara yapılabiliyor. Her böbrek nakli, yılda 15 bin dolar civarında sisteme kazandırıyor. Diyalizden kurtarıyor çünkü. 
   
   Özeli tercih nedeniniz ekonomik mi    - Bugün bana maddi olarak artısı değil belki eksisi var. İzmir'de part - time'a geçip muayenehane açtım. İstediğim işi yapabilirim İzmir'de ve çok para kazanabilirim karaciğer nakli dışında. Karaciğer nakli konusunda İzmir'de sınırımız doldu. Karaciğer nakli konusunda dünyaca tanınan Prof. Münci Kalayoğlu'nun da bulunduğu Wisconsin Tıp Fakültesi'nden de teklif aldım. Verilen rakamlar çok büyüktü. Ama ülkeyi terk etmek istemedim. 
   
   Neler yapmak istiyorsunuz    - Burada herkesi organ bağışına ikna edeceğimize inanıyorum. Sosyal sigortalar nasıl kalp cerrahisini her yere sevk ediyor, amacımız karaciğer cerrahisini de bu duruma getirmek. 
   
   'Çoğu bağış yoksuldan' 
   Neden organ bağışına soğuğuz    - Türk halkı organ bağışı bilincine tahmin ettiğinizden daha fazla sahip. Sorun organizasyonla ilgili. Ege Bölgesi'nde organ bağış oranı yüzde 58, her iki aileden biri organını bağışlamış. Bu ABD'de daha düşük. Türkiye'de organını en çok ekonomik geliri en az olanlar bağışlıyor. 
   
   Başarınızın sırrı nedir    - Sorunun çözümü, potansiyel bağışlayıcı insanlarla ne zaman ve nasıl konuşacağını bilen kişilerden geçiyor. Ege Bölgesi'ndeki tüm hastanelerin yoğun bakımlarını gezip halkla konuştuk. Cenazeleri bedava kaldırıldı ve şehit muamelesi gördü. İlkokullara ders koyduk. 
   
   Peki dini nedenler engel değil mi    - Müslümanlığın pozitif katkısı olduğunu düşünüyorum. Önemli olan bunu aile içinde konuşturabilmek. Adamın oğlu trafik kazasında ölmüş bu acının üzerine organ naklini konuşamıyorsunuz. 'Evet'e de saygılıyız 'Hayır'a da. Ama şöyle düşünün, "Bir gün benim organa ihtiyacım olsa alır mıyım, almaz mıyım " 
   
   'Yoğun bakım yatağı mutlaka artırılmalı'    Prof. Dr. Koray Acarlı da, söyleşimizde Milliyet'e bu konuda şu bilgileri verdi 
   
   Organ bağışının istenilen düzeye gelmesi için neler yapılmalı    - En önemli organ kaynağı, beyin ölümü gelişmiş kadavralar. Bu şartlar altında ölen kişilerde, suni solunum cihazları ve özel ilaçlarla organları kısa bir süre daha canlı tutulabiliyor. Organ vericisi donörler yoğun bakımlardan çıkar. Bu safhada ülkedeki yoğun bakım yataklarının artırılması şart. Böylelikle, kaybedilen hastaları kurtarma olasılığı artarken donör sayısı da artar. İstatistikler, her yeni yoğun bakım yatağının yılda 4 - 5 kişinin hayatını sadece organ bağışına yaptığı katkı ile kurtaracağını gösteriyor. 
   
   'Karaciğerde tek şans var' 
   
   Karaciğer naklinin diğer organlara göre önemi nedir    - Karaciğerin görevleri, başka bir organ veya yapay mekanizma tarafından üstlenilemez. Ayrıca vücudun fabrikası olduğundan yetersizliği tüm sistemleri ilgilendirir. Bu nedenle çalışmayan karaciğerin tek çaresi onu çalışanla değiştirmektir. 
   
   Özel hastanelerin organ nakli için adım atmasını nasıl değerlendiriyorsunuz    - Organ nakli komplike bir iş ve iyi bir organizasyon gerektirir. Memorial Hastanesi olarak gerekli izni almak için yaklaşık bir yıl uğraştık. Organ nakli, özel hastanecilikte çıtayı biraz daha yükseltecek. 
   
   'Organ nakli prestij işi'    Acıbadem Sağlık Grubu Medikal Direktör Yardımcısı Dr. İbrahim Ünsal da, organ nakli konusunda şöyle konuştu "Böbrek ve kemik iliği transplantasyonu olmak üzere iki dalda başvuru yaptık. Kemik iliği için başvurumuz 1,5 yıl öncesine dayanıyor. Böbrek transplantasyonu ekibinin başında Prof. Dr. Metin Çakmakçı bulunuyor. Böbrek nakli yaptığımız birçok ameliyata göre daha basit bir operasyon. Kamu hastaları, SSK hastaları SSK'nın kendi hastanelerinde bu seçenek çok olmadığı için ortada kalıyorlar. Bu hizmeti vererek bu boşluğun bir kısmını kapatacağımızı düşünüyorum. Bizim birinci yıl yapmayı planladığımız nakil sayısı 25 civarında. Organ naklinin özel hastanelerde de yapılabilecek olması, nitelik olarak üniversite hastaneleriyle yarışır hatta kiminde çok daha ileri bir noktaya geldiğinin bir ifadesidir. Bu bir prestij işi. Temel motivasyon para kazanmak değil." 
   
   'Ruhsat alan ilk hastaneyiz'    Memorial Hastanesi Medikal Direktörü Doç. Dr. Reşat Korkmaz şu bilgileri verdi "Türkiye'de 30 bin diyaliz hastası var. Bir hastanın devlete maliyeti yıllık 30 milyar lirayı buluyor. Türkiye'de donanım ve ekip olarak nakil yapan çok iyi merkezler var. Biz de bu hastalara yardım edebilmek için bir ucundan tutalım istedik. 45 yoğun bakım yatağımız var. Böbrek ve karaciğer nakli için ruhsat aldık." 
   
   
</TEXT>
</DOC>
