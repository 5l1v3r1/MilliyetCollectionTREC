<DOC>
<DOCNO> 213788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/ekonomi/eko03.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjiye özel direktör 
</HEADLINE>
<TEXT>

   Dünya Bankası, Ekonomik Reform Kredisi'nin koşulu olan enerji stratejisinin uygulanması için Başbakan'a bağlı bir 'reform direktörü' atanmasını istedi 
      SEÇKİN ÜREY Ankara 
   
   Dünya Bankası, Ekonomik Reform Kredisi'nin 375 milyon dolarlık dilimi için şart koştuğu enerji stratejisinin uygulamasını enerji bürokrasisine bırakmak istemiyor. Banka, stratejiyi uygulaması için doğrudan Başbakan'a bağlı "reform direktörü" atanmasını istedi. Stratejinin 7 Mart'ta Yüksek Planlama Kurulu'ndan YPK geçmesini isteyen Dünya Bankası, hükümete bir takvim ve yapılması gerekenleri içeren öneri paketi sundu. 
   
   '16 Şubat'a hazır olsun' 
   Hazine, Enerji Bakanlığı, EPDK, DPT ve Dünya Bankası'nın katılımıyla geçen ay enerji stratejisiyle ilgili toplantılar yapıldı. Toplantılara dünyaca ünlü enerji uzmanı Sally Hunt başkanlığında katılan beş kişilik Dünya Bankası heyeti değerlendirme raporu hazırladı. 
   Raporda, Enerji Stratejisi'nin bütün kurumların üzerinde uzlaştığı ilk taslağının 16 Şubat'ta hazır olması ve stratejinin uygulaması için takvim verilmesi istendi. 
   Bunun ardından Dünya Bankası heyetinin 22 - 28 Şubat tarihleri arasında Ankara'ya tekrar gelerek stratejiye son halinin verilmesi için çalışmalara katılacağı raporda yer aldı. Stratejiye 1 Mart tarihine kadar nihai halinin verilmesi gerektiği kaydedilen raporda, YPK'nın 7 Mart'ta Enerji Stratejisi'ni onaylaması öngörüldü. 
   Raporda, YPK'nın onayının ardından Başbakan'ın stratejiyi uygulaması için 'reform direktörü' ataması gerektiği belirtildi. Direktörün üst düzey bürokrat konumunda ve sadece stratejiyle ilgili görevli olması istendi. Direktörün kendine bağlı ve stratejiyi takip edecek bir ekip kurması gerekliliği kaydedildi. 
   
   Dünya Bankası önerileri    Dünya Bankası heyetinin hazırladığı raporda yer alan öneriler arasında şunlar bulunuyor 
   Elektrik dağıtımında 33 yerine 12 dağıtım bölgesi olsun. Bu özelleştirme için daha yararlı olur.Elektrik Piyasası Kanunu'nun Elektrik Üretim AŞ'nin görevini belirleyen ikinci maddesinin a bendinin birinci paragrafı değiştirilsin.Türkiye Elektrik Dağıtım AŞ danışman firmayla çalışmalarını hızlandırsın.Otoprodüktörler aracılığıyla yapılan elektrik üretimine kısıtlamalar getirilmesin.Yap - İşlet - Devret YİD modelli santrallar uzun vadeli sözleşmeleri olması nedeniyle rekabetçi bir piyasının oluşmasını geciktirmektedir. Ne kadar çok YİD olursa, gecikme o kadar fazla olacaktır. 
   
   Türkiye'nin endişeleri    Dünya Bankası'nın raporunda Hazine, Enerji Bakanlığı, EPDK ve DPT'nin toplantılar sırasında enerji stratejisi ile ilgili öne sürdüğü görüşler ve endişeler, kurum ismi verilmeden şöyle özetlendi 
   Yapılması gereken yıllık yatırım miktarları bütçe ve konuyla ilgili KİT'lerin kapasitesini aşıyor. 2004 - 2006 arasında 1 milyar dolar, 2007 - 2009 arasında 2 - 3 milyar dolar ve daha sonra 3 milyar dolarlık yatırım gerekiyor.Sanayideki rekabet ortamı zedelenebilir.KİT'lerin mali açıkları artabilir.Var olan Hazine garantileri yeni sisteme geçişte sorun yaşatacak.Rekabet ortamında fiyatlar ucuzlamak yerine pahalanacak.Kayıp - kaçak oranı h l yüksek. Buna çözüm getirilmeli.Elektrikte bölgesel tarifeye geçişte sosyal ve siyasi sorunlar yaşanabilir. 
   
   
</TEXT>
</DOC>
