<DOC>
<DOCNO> 213080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko08.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka borçlarınız satın alınır 
</HEADLINE>
<TEXT>

     Endeks Holding, Alman finans şirketi EOS'a bağlı KSI ile yaptığı ortaklıkla Türkiye'de borç satın alma ve nakit akışı yönetimi hizmeti vermeye başladı. 
     KSI Endeks Holding Yönetim Kurulu Başkanı Selçuk Oral, AA muhabirine yaptığı açıklamada, bazı bankalarla borç satın almaya ilişkin gizlilik anlaşmaları gerçekleştirdiklerini bildirdi. 
     Oral, EOS ile merkezi Türkiye olmak üzere Yunanistan ile Türk cumhuriyetleri, Arap Yarımadası ve Doğu Avrupa'da 17 ülkeyi kapsayan KSI Endeks Holding'i kurduklarını kaydetti. 
     Endeks Holding'in Türkiye'de 7 yıldır finans, deniz taşımacılığı, savunma sanayi, madencilik, bilgi işlem ve nakit yönetimi konusunda faaliyet gösterdiğini belirten Oral, 147 yıllık geçmişe sahip EOS'un bölgesel şirketi KSI ile birlikte ABD'nin yanı sıra Avrupa'da telekomünikasyon, doğalgaz ve elektrik şirketlerine nakit akışı konusunda hizmet verdiklerini söyledi. 
     KSI ile yapılan yüzde 50-50 ortaklığa ilişkin müzakerelerin 2.5 yıl sürdüğünü ve geçtiğimiz Nisan ayında kurulan şirketin Aralık'ta aktif olarak işe başladığını belirten Oral, ağırlıklı faaliyet alanları olan borç satın almanın Türkiye için yeni bir kavram olduğuna işaret etti. 
     Selçuk Oral, borç satın almayı müşteriyle yeniden yapılandırma sözleşmesi imzalayarak gerçekleştirdiklerini anlatarak, şöyle devam etti 
     ''Bu sayede esas alacaklı ortadan çekiliyor ve borçluyu rahatlatıyoruz. Borcu ne yapıyoruz Ya borçlunun ödeyebilecek gücü varsa, ancak tanınan süreden daha uzun sürede ödeyebiliyorsa borcu üstümüze alıyoruz. Ya da çok elverişli bir yapı söz konusuysa, ancak kapasitesi sınırlı olduğu için ödeme yapamıyorsa şirkete kaynak aktarıyor ve büyüyerek borcunu ödemesini sağlıyoruz. Tabii ki ödenmeme riskini gözardı etmiyoruz. Ödenmemesi durumunda ise, bunu kendi defterimize ziyan olarak yazıyoruz.'' 
     
     RİSK ANALİZİ 
     Türkiye'de borç satın alma konusunda müşteri portföylerinde bankaların da bulunduğunu bildiren Oral, ''Yaşanan krizlerin ardından bir ayakta kalan, bir de TMSF'ye geçen bankalar oldu. Bizim şu anda ayakta kalan bankaların borçlarıyla ilgili görüşmelerimiz var. Bazı bankalarla, borç satın almaya ilişkin gizlilik anlaşmaları yaptık'' diye konuştu. Selçuk Oral, borcu satın alınacak şirketlere yönelik öncelikle yeminli mali müşavirlerce risk analizi yaptırdıklarını ve riskin hangi kategoride olduğunu tespit ettiklerini anlatarak, böylelikle riski, işe başlamadan önce minimuma indirdiklerini söyledi. 
     Borç satın alma sözleşmesi imzalandıktan sonra borcu kendi sermayelerinden alacaklıya verdiklerini belirten Oral, ''Ticarette hiçbir zaman sıfır risk yoktur, risk vardır. Ama biz doğru bir strateji izleyerek, alanın da satanın da memnun olduğu iş yapmak istiyoruz'' dedi. 
     
     200 MİLYON EURO'LUK HEDEF 
     Oral, Aralık ayından bugüne kadar Türkiye'de 60 milyon euro'nun üzerinde borç satın aldıklarını belirterek, ''Türkiye'de nakit akışıyla beraber 200 milyon euro'luk iş yapmayı hedefliyoruz. Şu anda 80'e yakın şirketin de nakit akışını gerçekleştiriyoruz'' diye konuştu. 
     KSI Endeks Holding Başkan Yardımcısı Ralf Tilkowski ise, EOS'un sadece Almanya'da 650 müşteriyle çalıştığını ve bu ülkede borçların satın alınması pazarının 100 milyar euro olarak tahmin edildiğini belirtti. 
     Türkiye merkezli bölgede 400 milyon ile 2 milyar euro arasında borç satın alabilme kapasiteleri bulunduğunu ifade eden Tilkowski, borç miktarını, bankalar dahil olmak üzere konsorsiyum oluşturarak artırabileceklerini söyledi. 
     Alınan bilgiye göre, mali hizmet sektöründe faaliyet gösteren KSI Endeks Holding, nakit akımı yönetimi, bilgi ve alacak yönetimi olmak üzere 3 ana başlık altında hizmet veriyor. 
     Nakit akımı yönetiminde factoring, borç satın alma, vadeli menkul kıymetler işlemleri alanlarında faaliyet gösteren şirket, bilgi yönetiminde isteyen müşterilerine ulusal ve uluslararası düzeyde 3 milyona yakın kuruluş hakkında bilgi içeren geniş veri bankasına sahip. Şirketin veri bankası yaklaşık 12 milyon tüketici hakkında bilgiyi içeriyor. 
     Fonlanmış fabrikaların denetlenmesini, izlenmesini ve mülk incelemesini kapsayan araştırma hizmeti bulunan şirket, gecikmiş borç yönetimi hizmetiyle de alacak muhasebesi ve bireysel borçlularla ilişkiler gibi konularda isteyen müşterilerine destek sağlıyor. 
     
</TEXT>
</DOC>
