<DOC>
<DOCNO> 241958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy05.html </URL>
<DATE> 2004/05/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Erdoğan'dan eleştirilere salvo ateşi... 
</HEADLINE>
<TEXT>

     Başbakan Recep Tayyip Erdoğan, ekonomideki son hareketlenmelerle ilgili eleştirilerde bulunan kesimlere sert çıktı. Bazı kesimlerin ekonomideki başarıyı içlerine sindiremediğini savunan Erdoğan, "Ülkenin başarısı, başarısızlıklarını ortaya koydukça tedirgin olanlar var. 
     Çünkü hayalleri bu başarıyı almıyor" dedi. 
     Erdoğan, TOBB Genel Kurulu'nda yaptığı konuşmada, Türkiye'nin çok doğru bir yol üzerinde bulunduğunu belirterek, bir bütün olarak fotoğrafa bakıldığında ekonominin sosyal barış, adalet, rekabetin korunması, özgürlükler, demokrasi, hukuk, siyasal güven ve uluslararası ilişkilerle doğrudan ilgili olduğunun görüleceğini kaydetti. 
     Ülke ekonomisinin sadece rakamlar ve istatistiklerle izah edilemeyeceğini vurgulayan Erdoğan, geniş bir perspektiften büyüme ve kalkınmaya omuz verilmesi gerektiğini söyledi. 

     
</TEXT>
</DOC>
