<DOC>
<DOCNO> 206847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo27.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Tuncay çift kalede maskeyle oynadı... 
</HEADLINE>
<TEXT>

     Fenerbahçe, ikinci yarı hazırlıklarını bugün yaptığı çift antrenmanla sürdürdü. 
     Samandıra Tesisleri'nde, teknik direktör Christoph Daum yönetiminde gerçekleştirilen akşam antrenmanında futbolcular, istasyon çalışmasının yanı sıra, eltopu oynayıp çift kale maç yaptı. 
     Yüzünden ameliyat olan ve uzun süredir idman yapmayan Tuncay, bugün taktığı özel maske ile çift kale maçta oynadı. Oldukça istekli görünen genç futbolcu, antrenman maçında 4 gol attı. Çift kale maç, karla kaplı zeminde turuncu renkli toplarla oynandı. Daum ve yardımcıları maç öncesinde saha çizgilerini, ayakları ile karları temizleyerek belirledi. 
     Bu arada, 9 Ocak Cuma günü sakatlığı nedeniyle tedavi için İsviçre'ye gideceği bildirilen Servet'in, akşam antrenmanında çift kale maçta oynaması dikkat çekti. 
     
     ÇİFT KALEDE REBROV ŞOV 
     Neşeli geçen çift kale maçta Rebrov, attığı 6 golle dikkat çekti. 
     Antrenman maçında kırmızı takım, yeşil takımı 12-8 yendi. Kırmızı takımın gollerini Rebrov 6 , Selçuk 3 , Olcan 2 , Van Hooijdonk atarken, yeşil takımın sayıları Tuncay 4 , Semih 3 ve Tomas'tan geldi. 
     Akşam antrenmanına hafif sakatlığı nedeniyle çıkmayan Serhat, salonda çalıştı. 
     Antrenman maçının sonunda kırmızı takım sevinç gösterisi yaparken, yeşil takımdan Tuncay, maçı yöneten Antrenör Ronald Koch'a kırmızı takımın formasını giydirip, rakip takımla birlikte fotoğrafını çeker gibi yaptı. 
     
</TEXT>
</DOC>
