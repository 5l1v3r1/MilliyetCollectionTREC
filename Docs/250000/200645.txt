<DOC>
<DOCNO> 200645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo24.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Beraberlik bize yetmez, Prag'ı beklemeyeceğiz 
</HEADLINE>
<TEXT>

     Beşiktaş'ın yarın yapacağı Avrupa Şampiyonlar Ligi G Grubu son maçı öncesi, Teknik Direktör Mircea Lucescu, ''Grubun son maçı, herkes ilk 5 maçta çok bilgi ve tecrübe topladı. Takımlar artık birbirini tanıyor'' dedi. 
     Düzenlediği basın toplantısında, iki takımın da grup birinciliği için sahaya çıkacağını söyleyen Lucescu, ''Prag'da neler olacağını düşünmeden oynamak istiyoruz. Ayrıca, Chelsea de 2 ay önceki Chelsea değil. Geçen zaman zarfında alt yapılarını oluşturdular, bazı oyuncularının yerlerini daha iyi saptadılar'' diye konuştu. 
     Yarınki karşılaşmanın Londra'daki maçtan daha zor olacağını tahmin ettiğini belirten Lucescu, şunları söyledi 
     ''Giunti'nin oynamaması bizim için büyük kayıp, ama merak etmeyin, sahaya 11 kişiyle çıkacağız. Londra'da 45 dakika 10 kişi oynamıştık. Umarım aynı şey, tekrar başımıza gelmez. Bizim birçok maçımızda, düdükten sonra topa vuranlar oldu. Bu tür şeyler hep bizim başımıza geliyor. Maçlarda seyirci baskısının hakemi etkilediğini düşünüyorum. Bu maça verilen hakemi iyi tanıyorum. Tüm taraftarlarımız iyi bir atmosfer yaratsın ki, bizim orada başımıza gelen, burada da onların başına gelsin.'' Rumen teknik adam, basın mensuplarının, ''İlhan Mansız son zamanlarda gol sıkıntısı çekiyor. Bu konuda ne yapmayı düşünüyorsunuz'' sorusunu ise ''İlhan, Beşiktaş için önemli goller attı. Yarın gol atmak için vakti olacak. Gol baskısı ile oynamamalı'' diye yanıtladı. 
     UEFA'nın maçın Almanya'da oynanması kararının oyuncularını daha da motive edeceğini belirten Lucescu, şöyle devam etti 
     ''Kendi toprağımız daha farklıdır tabii. Evdeki toprak, ev toprağıdır. İngiltere'de de bombalar patladı ama Türk takımları orada oynadı. İstanbul da Londra gibi bir şehir. Bizler oraya gittik, orada teröre karşı yapılan protestoları gördük. Bu tür bir kararın alınması çok yazık.'' 
     
     TAYFUR ''BİZİM İÇİN TARİHİ BİR MAÇ'' 

     Basın toplantısında bulunan Tayfur da İngiltere'de böyle bir olay olsa bile gidip orada oynayacaklarını belirterek, ''Sporla terörü ayırt etmek gerekir. Bizim için tarihi bir maç. Burada oynamakla ilgili tereddütlerimiz vardı. Ancak, gurbetteki seyirciler bu maçı, milli maç gibi gördüler ve o atmosferi oluşturdular. Maçı bekliyoruz'' dedi. 
     Tayfur, ''Giunti ile çok iyi anlaşıyordunuz. Onun yokluğu hakkında ne hissediyorsunuz'' sorusunu ise ''Evet, Onunla iyi anlaşıyorduk ama eminim ki takım arkadaşlarım Giunti'nin eksikliğini hissettirmeyeceklerdir'' diye yanıtladı. 
     Bu arada siyah-beyazlılar, bugün TSİ 21.30'da yarınki maçın son antrenmanını yapacak. 
     
</TEXT>
</DOC>
