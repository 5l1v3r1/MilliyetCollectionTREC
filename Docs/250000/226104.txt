<DOC>
<DOCNO> 226104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun36.html </URL>
<DATE> 2004/03/27/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Denktaş "Annan planında isteklerimize cevap yokla cevap "hayır" olacak 
</HEADLINE>
<TEXT>

     KKTC Cumhurbaşkanı Rauf Denktaş, İsviçre'deki görüşmelerinin sonucunda Annan planının alacağı son şeklin Türk tarafının istediği değişikleri taşımaması halinde cevabının ''hayır'' olacağını söyledi. 
     Denktaş, ''planın çok az bir tadilat veya olduğu şekliyle kabulü halinde, Türklüğün adadaki 400 yıllık yaşamının sona ereceğini'' kaydetti. 
     Cumhurbaşkanı Denktaş, Girne'ye bağlı Karşıyaka Merkez İlkokulu'na yeni yaptırın sınıfların ve oyun parkının açılışını yaptı. 
     Denktaş, törende yaptığı konuşmada, ''Kıbrıs Türkünün tarihi ve kaderinin yazılmakta olduğu bugünlerde Karşıyaka Merkez İlkokulu'nda düzenlenen etkinliğe katılmaktan memnuniyet duyduğunu'' belirtti. 
     Okulların Atatürk'ün yolunda ve milli davaya bağlı çocuklar yetiştirmesini isteyen Denktaş, ''çocuklara geçmişi, devlet oluncaya dek nelerin yaşandığını, devletin kıymetini, egemenliğin ne olduğunu ve egemenlik alınırsa Rum'un idaresinde azınlık olunacağını öğreten öğretmenler çoğaldıkça, geleceğin de o oranda parlak olacağını'' kaydetti. 
     
     ''EGEMENLİK NE ANLAMA GELİYOR '' 
     Çocuklara egemenliğin ne anlama geldiğini sorarak tanımını yapan Denktaş, şöyle konuştu 
     ''Egemenlik, kendi kendinizi idaredir. Anavatan ile müdafaa antlaşması yapabilmektir. Müdafaa için 'Türk askerine ihtiyacım var' dediğimde kimsenin, 'hayır, Türk askeri adadan çıkacak' diyememesidir. Bayrağın gönderde dalgalanması, yere düşürülmemesidir. 'Bastığın toprak benim' diyebilmektir.'' Kıbrıs'ı Yunan yapma siyasetinin devam ettiğine işaret eden Denktaş, bunun karşısındaki en büyük müdafaanın, devletin, siyasi haklar ve eşitlik ile Türkiye'nin garantisinin devam ettirilmesi olduğunu vurguladı. Cumhurbaşkanı Denktaş, Kıbrıs'ta haftalarca sürdürülen görüşmelerde bunları temin edemediklerini kaydetti. 
     
     ''KİMSE SİZİ KANDIRMASIN'' 
     Rum tarafı ile Yunanistan'ın Avrupa Birliği AB yoluyla Kıbrıs'ın tümüne sahip çıkma oyununa devam ettiğini anlatan Denktaş, bunun cevabını referandumda oylarıyla halkın vereceğini kaydetti. Denktaş şöyle dedi 
     ''Referandumda oylarınızla siz karar vereceksiniz, sorumluluk sizindir. Bu memleketin insanı olarak, bu topraklara gelip yerleşmiş vatandaşlarımız olarak kimse sizi kandırmasın. Geleceğimizin daha parlak, güzel olabilmesi için evvela bugünümüze sahip çıkmak lazımdır. Sahip çıkma demek, egemenliği, eşitliği, Türkiye'nin garantisini devam ettirmek, Türkiye AB'ye girse dahi garantörlüğü ile asker sayısının anlaşılacak sayıda Kıbrıs'ta devam etmesi demektir. Çünkü sayıca az olan biziz ve ada ilelebet Türkiye'nin bağrına hançer gibi saplanacak bir Yunan adası olabilir. Tüm kavga ve mücadele, bunlar olmasın, Kıbrıs'ta 400 yıl başı dik olarak yaşayan, bayrağı yere düşürmeyen, şehitliklerin koruyucusu olan Kıbrıs Türkünün yok edilmemesi içindir. Annan planını eğer değiştiremezsek, istediğimiz ilkelerle güçlendiremezsek, olduğu gibi veya çok az bir tadilatla önümüze sürülürse ve kabul edersek, 400 yıllık Kıbrıs hayatımız sona erecektir. Türk askeri adadan çıkarken çoğumuz 'Biz onların olmadığı yerde kalmayız' diyerek onların arkasından dağılacağız. Zaten bu plan da mal mülk ve yarattığı göç sorunları ile bizi darmadağın etmek için yapılmıştır.'' 
     
     ''İŞGÜZAR MEMURLAR'' 
     Cumhurbaşkanı Denktaş, ''bugün yeni bir durum öğrendiğini'' ifade ederek, bazı memurların köylere gitmek suretiyle, ''Sizin köyünüz yer değişecek, size yeni evler yapılacak. Nerede yapılacağını düşünmeye ve tartışmaya geldik'' dediğini belirtti. Denktaş, bu memurlara, ''Anlaşma yok. Yerleşmemiz için herhangi bir plan yapılmış değil, parası bulunmuş değil'' denilmesi gerektiğini kaydetti. Cumhurbaşkanı Denktaş şöyle konuştu 
     ''Bu beyler bu işgüzarlığı göstereceklerine, gittikleri köylerde 'Merak etmeyiniz yer değiştirecekseniz bugün olduğunuzdan daha iyi olmanız için bir rehabilitasyon planı önümüze konulmadıkça, bunun uygulanması için para bulunmadıkça ve gideceğiniz yerler yapılıp hazırlanmadıkça hiç endişeniz olmasın. Yer değiştirecek değilsiniz' mesajı vermeleri gerekir.'' Halkı perişan edecek plan ve programlar karşısında birlikte hareket edilmesini isteyen ve kimsenin ''Denktaş Annan planının kabul edilmemesi için uğraşıyor'' dememesi gerektiğini kaydeden Denktaş, halka doğruları söylemeye devam edeceğini, Annan planının olduğu şekliyle kabul edilemeyeceğini belirtti. 
     Cumhurbaşkanı Denktaş, BM Genel Sekreteri Kofi Annan'ın plana son şeklini vereceği 31 Mart tarihinden sonra İsviçre'den gelecek yetkililerle Kıbrıs'ta durum değerlendirmesi yapacaklarını, kararın ona göre verileceğini söyledi. 
     
</TEXT>
</DOC>
