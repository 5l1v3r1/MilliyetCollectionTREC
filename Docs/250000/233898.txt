<DOC>
<DOCNO> 233898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo16.html </URL>
<DATE> 2004/04/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Beşiktaş Cezalı ve sakat oyuncu fazla ama en iyi şekilde oynayacağız 
</HEADLINE>
<TEXT>

     Beşiktaş Kulübü Genel Sekreteri Cem Bilge, Fenerbahçe maçı öncesi sakat ve cezalı oyuncuların fazlalığından yakınarak, ''Ancak Fenerbahçe maçında kim oynarsa oynasın en iyi şekilde mücadele edeceğiz'' dedi. 
     Derbi maçı öncesi İstanbul Valiliği'nde gerçekleştirilen İl Spor Güvenlik Kurulu'na katılan ve toplantı sonrası basın mensuplarının derbi maçıyla ilgili sorularını yanıtlayan Bilge, karşılaşmanın iki takım içinde zor geçeceğini vurgulayarak, ''Bu sezon Şampiyonlar Ligi'nde ve ligde son derece iyi maçlar oynadık. Eksiklerimiz var. Ancak şampiyonluk yolunda bu karşılaşma son şansımız. Futbolcularımız da bunun bilincinde. Karşılaşmayı alacağımıza inanıyorum'' diye konuştu. 
     Bilge, ikinci yarıdaki kötü gidişin takımın moralini bozduğunu da kaydederek, yine de derbi maçların havasının başka olacağını ifade etti. 
     
     CORDOBA KONUSU 
     Başkan Serdar Bilgili'nin kaleci Cordoba'yı uyardığı yönünde çıkan haberlere de değinen Cem Bilge, Bilgili'nin Kolombiyalı kaleci ile sözü edilen bir konuşma yapmasının söz konusu olmadığını söyledi. 
     Bilge, Cordoba'nın 2 yıldır takımda bulunduğunu vurgulayarak, ''Geçen yıl kazandığımız şampiyonlukta Cordoba'nın da çok büyük payı var. Başkanın da kalecimizle böyle bir konuşma yapması mümkün değil. Bütün oyuncularımızda olan düşüş Cordoba'da da yaşanıyor'' dedi. 
     
</TEXT>
</DOC>
