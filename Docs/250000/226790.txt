<DOC>
<DOCNO> 226790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun06.html </URL>
<DATE> 2004/03/30/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Hangi bakanlıklar Kıbrıs Türk tarafına veriliyor .. Taslaktan notlar... 
</HEADLINE>
<TEXT>

     Annan'ın taraflara sunduğu ve bugün itirazları alacağı taslak metinde, Birleşik Kıbrıs Cumhuriyeti'nde seçimlerin 13 Haziran 2004 yılında yapılmasının öngörüldüğü öğrenildi. 
     Edinilen bilgiye göre, taslak metinde, Türk ve Yunan askerlerinin kademeli bir şekilde Ada'dan çekilmesi ve bu çerçevede ilk olarak 6 bin, sonra 3 bin ve son olarak da Londra ve Zürih anlaşmalarında öngörülen sayı kadar asker kalması karara bağlanıyor. 
     Yeni kurulacak Birleşik Kıbrıs Cumhuriyeti'nin milli günlerine ise Türk ve Rum milli günlerinin yanı sıra AB günü olarak bilinen 8 Mayıs da katılıyor. 
     Taslak planda yer alan önemli unsurlardan biri olarak da, Birleşik Kıbrıs Cumhuriyeti'nin AB üyeliğinden kaynaklanan yükümlülüklerini yerine getirmemesi durumunda ortaya çıkacak olan cezai yaptırımların, federal devlet tarafından karşılanmasına ilişkin ifade olarak gösteriliyor. 
     Edinilen bilgiye göre, yeni kurulacak devlette, AB ve Adalet bakanlıkları Rumlara Dışişleri, Savunma, İçişleri, Doğal Kaynaklar, Ulaştırma gibi bakanlıklar da Türklere veriliyor. 
     
     Erdoğan, Annan ile biraraya geldi 

     Başbakan Recep Tayyip Erdoğan, Kıbrıs görüşmeleri için bulunduğu Burgenstock'da, BM Genel Sekreteri Kofi Annan ve Yunanistan Başbakanı Kostas Karamanlis ile ayrı ayrı biraraya geldi. 
     Edinilen bilgiye göre, yaklaşık 15 dakika süren Erdoğan-Annan görüşmesinde Başbakan Erdoğan, Türk tarafının dün sunulan taslak Kıbrıs planına ilişkin ilk değerlendirmelerini aktardı. Annan'ın da Erdoğan'a görüşmelere katılımı için teşekkür ettiği ve taslak metne ilk tepkilerin Türk tarafından gelmesinden duyduğu memnuniyeti aktardığı öğrenildi. 
     Erdoğan'ın Karamanlis ile görüşmesinin ise 40 dakika kadar sürdüğü bildirildi. 
     
</TEXT>
</DOC>
