<DOC>
<DOCNO> 232874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo15.html </URL>
<DATE> 2004/04/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Perugia, kalan 4 maçını oynamama kararı aldı... 
</HEADLINE>
<TEXT>

     İtalya Birinci Futbol Ligi Seri A'dan düşmesi kesinleşen AC Perugia Kulübü, ligde kalan 4 maçını oynamama kararı aldı. 
     Son dönemde hakem hatalarından yakınan, bu konuda taraftarları protesto kampanyaları düzenlemeye çağıran Kulüp Başkanı Gaucci, sezonu kapattıklarını belirterek, ''Önümüzdeki 4 maça çıkmayacağız'' dedi. 
     Gaucci, deplasmanda UC Sampdoria Cenova karşısında alınan 3-2'lik yenilgi sonrasında şunları söyledi 
     ''Hakem 1 penaltımızı vermedi. Ligden çekiliyoruz. Önümüzdeki 4 maçı oynamayacağız. Bu bir tehdit değil. Bizim almış olduğumuz bir karar. Hakem hataları nedeniyle küme düşme noktasına geldik. Kulübümüzün ve şehrimizin canıyla oynayarak, eğlenme peşinde koşanlara durmadan fırsat sunmaya artık paydos. Maçları oynamayacağız.'' ''Aldığınız bu kararı yeniden gözden geçirmeyi düşünüyor musunuz'' şeklindeki soruyu Gaucci, ''Hayır. Biz kararımızı verdik'' diye yanıtladı. 
     AC Perugia Teknik Direktörü Cosmi ise maç sonunda yaptığı değerlendirmede, ''Maalesef, artık fiilen ikinci lige düştüğümüzü itiraf etmek zorundayız'' dedi. 
     UC Sampdoria Cenova karşısında aldığı 3-2'lik yenilgiyle ligden düşmesi kesinleşen AC Perugia, ligde 22 puanla sondan ikinci sırada yer alıyor. 
     
</TEXT>
</DOC>
