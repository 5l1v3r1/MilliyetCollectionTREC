<DOC>
<DOCNO> 218173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yasam/yas03.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıkla oynayana ceza yok, uyarı var 
</HEADLINE>
<TEXT>

   Esenler ve Harem otogarlarındaki büfe ve lokantalar denetimlerde sınıfı geçemedi. Sağlık Müdürlüğü ekipleri, işyeri sahiplerini 'kibarca' uyarmakla yetindi 
      TAHSİN AKSU, GÖKHAN KARAKAŞ İstanbul 
   
   İstanbul İl Sağlık Müdürlüğü'ne bağlı ekipler, Esenler ve Harem otogarlarındaki büfe ve lokantaları denetledi. Bazı büfelerde sağlıksız gıda maddeleri kullanıldığı belirlendi. Ancak yetkililer işyeri sahiplerini uyarmakla yetindi. 
   İl Sağlık Müdürlüğü'ne bağlı Gıda ve Çevre Kontrol Şubesi ekipleri tarafından dün yapılan denetimlerde, büfe ve lokantalar, temizlik, çalışanların sağlık muayene kartları, çalışma ruhsatları, satılan şekerlemelerin ve gıdaların son kullanma tarihleri yönünden incelendi. 
   Esenler'deki Büyük İstanbul Otogarı'nda yapılan denetimlere katılan gıda ve çevre sağlığından sorumlu İl Sağlık Müdür Yardımcısı Mehmet Zeki Kaplan, amaçlarının ceza vermekten çok eğitmek olduğunu söyledi. Kaplan, "Denetlenen büfe ve lokantalar ne sınıfı geçti, ne de sınıfta kaldı. Genel olarak lokanta ve büfeleri vasat bulduk" dedi. 
   Kaplan, denetimlerin periyodik şekilde devam edeceğini söyledi. Kaplan, bundan sonraki denetimlerde aynı eksikliklerin devam etmesi durumunda, yasal işlem uygulanacağını bildirdi. Harem Otogarı'nda 18 işyerinin denetlendiği uygulamada, 14 işyeri hakkında tutanak düzenlendi, 4 işyerine de evrakını tamamlamaları için süre tanındı. 
   
   
</TEXT>
</DOC>
