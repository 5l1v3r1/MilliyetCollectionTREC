<DOC>
<DOCNO> 206962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/yazar/guclu.html </URL>
<DATE> 2004/01/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bu heyecan, başka heyecan 
</HEADLINE>
<TEXT>

   
   Milliyet'i Milliyet yapan o kadar çok değer var ki her biri cihana değer. Milliyet İlkokullararası Bilgi ve Kültür Yarışması da bunlardan birisi. Tam 30 yıldır yapılıyor. Eskiden ilokul 5. sınıf öğrencileri katılırdı. Şimdi 8. sınıf öğrencileri katılacak. Yeni adı Milliyet İlköğretim Okulları Bilgi Yarışması oldu... 
   İlköğretimin 5 yıldan 8 yıla çıkması nedeni ile son birkaç yıldır taşların yerli yerine oturmasını bekliyorduk. Bu yıl yeniden start verdik. Bu startla birlikte 40 bini aşkın ilköğretim okulunda heyecan dalgası yayılmaya başladı. 
   Her okul kendi birincilerini seçmek için hummalı bir yarışın içine girdi. Tıpkı eski günlerde olduğu gibi. Dün öğrenci olarak bu heyecanı yaşayanlar şimdi veli olarak aynı duyguların yoğunluğu içerisindeler. 
   Okulu temsil etmek, hele hele bilgi yarışmasında okulun adını tüm Türkiye'ye duyurmak az bir şey değil. İşte bu yüzden sadece öğrenciler değil, veliler, öğretmenler, yöneticiler hemen herkes kendilerini en iyi temsil edecek öğrencilerin peşindeler. 
   Okul temsilcilerinin belirlenmesinin ardından, il temsilcileri seçilecek. İşte o zaman heyecan fırtınası tüm kenti saracak. İllerini hangi okulun temsil ettiğinden çok, il birincilerinin finale kalması için yüreklerini ortaya koyacaklar... 
   Bilgi yarışmaları, elbette Popstar yarışması gibi eğlenceye yönelik değil. Belki onlar gibi milyonlarca izleyiciyi ekranları karşına da kilitlemez. Ama yarattığı heyecan ve kazanıldığında yaşattığı haz emin olun ondan yüzlerce, binlerce kez daha fazla... 
   Önceki yılları hatırlıyorum. İl birincileri günlerce kentin en saygın ismi olarak en önemli toplantıların onur konuğu olurdu. Hele hele finallere kalıp Türkiye birincisi olduklarında o kent için en büyük saygınlık simgesi haline gelirlerdi... 
   Milliyet'in birincisi bizden demek, o kentin eğitimde geldiği en üst nokta olurdu. Çünkü bilinir ve görülürdü ki Milliyet yarışmasında birinci olanlar, hemen onun ardından gerçekleşen anadolu liseleri ve kolejler sınavında da zirveye otururlardı. 
   Bundan sonra da yine öyle olacak. Anadolu liseleri, kolejler ve fen liselerine hazırlanan yüz binlerce öğrenci için Milliyet eleme sınavları ve final heyecanı, yine en önemli ön değerlendirme maratonu olacak. 
   Milliyet İlköğretim Bilgi Yarışması'nın sorularını, eskiden olduğu gibi yine Lise Giriş Sınavı LGS'nin sorularını hazırlayan Milli Eğitim Bakanlığı ekipleri derleyecek. Yani bir anlamda gerçeğine yüzde 100 yakın bir deneme sınavı olacak. 
   Sınav başvuruları ile ilgili koşullar ve diğer tüm bilgiler, il milli eğitim müdürlükleri kanalı ile tüm ilköğretim okullarına gönderildi. Eğer okulunuza hala bilgi ulaşmadıysa ya da ilgili afişleri hala okul panolarında göremiyorsanız, okul müdürünüzü harekete geçirerek, ilgili milli eğitim müdürlüğünden elde edebilirsiniz. Yine de bir sonuca ulaşamazsanız bizi arayabilirsiniz. 
   Özetin özeti Büyük gazete olmak kolay değil. Sorumluluk gerektirir. Okurunu, onların en değerli varlığı olan çocuklarını önemsemek gerekir. Milliyet, hep bu bilinçteydi. Olmaya da davam ediyor. Tüm çocuklarımıza, okullarımıza, illerimize, bu onurlu yarışta başarılar diliyoruz. Gelin bilginin gücünü hep birlikte tüm Türkiye'ye yeniden anlatalım. 
   
      
   
   
</TEXT>
</DOC>
