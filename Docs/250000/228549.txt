<DOC>
<DOCNO> 228549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/ygokce.html </URL>
<DATE> 2004/04/05/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
En tartışmalı derbi 
</HEADLINE>
<TEXT>

   
   Türk Futbol Tarihi'ne en tartışmalı derbi olarak bu maçı kaydedebiliriz. Yılın olay hakemi Ali Aydın, öyle üç gol kararı verdi ki, üçü de tartışılırdı. Gelenek yaratmış Galatasaray - Beşiktaş maçlarının sonucu, böylesine tuhaf ve tartışılır gollerle alınmamalıydı. Ne yazık ki, Necati'nin golünü de, Pancu ve İlie'nin penaltılarını da hep tartışacağız. 
   Atatürk Olimpiyat Stadı'nda ilk kez rakibini ziyaret eden Beşiktaş, şampiyonluk umutlarını sürdürmek için olağanüstü çaba mı gösterdi Hayır... 
   Futbolcular, üzerilerindeki psikolojik baskıya ve rakibin atak oyununa karşı yeterli direnci ortaya koyamadılar. Bir hafta önce Gaziantep'i farklı mağlup ederken, özlenen takım oyunundan esintiler sunan Beşiktaş, aynı kadroyla başladığı derbide, aynı rüzgarı estiremedi. Buna karşılık Atatürk Olimpiyat Stadı'nın o dillere destan rüzg rı ile, Galatasaray'ın Hagi katkılı yüksek motivasyonlu oyunu, konuk ekibi zora soktu. 
   Galatasaray dörtlü savunmasını sıkıntısız ve rahat bir biçimde oyuna sokarken, hem kanatlarda, hem de orta alanda, ezeli rakibine karşı gözle görülür bir üstünlük ve pozisyon zenginliği sağladı. Orta alanda Petre, ileri uçta Necati, Beşiktaş'ı tehdit eden en önemli ayaklardı. Beşiktaş oyunda hep pasif kaldı. Bir şampiyon adayı gibi üstün, kişilikli ve yüksek tempolu, hücuma dönük etkinlik sergileyemedi. Savunma, Galatasaray ataklarına karşı ayakta durmaya çalışırken, sağ kanatta Tayfur zorlanıyor, ortada Giunti ve Yasin boğuşmaktan pozisyon hazırlayacak fırsatı bulamıyordu. İbrahim'in de, genç Sabri karşısında bırakın atak yapmayı, savunma görevlerini bile yerine getirebilecek direncinden söz edilemez. 
   Yavaş ve durgun derbide, Galatasaray'ın golü atacağı görülüyordu. Nitekim kornerden gelen topta Necati ile Cordoba'nın havadaki meşin yuvarlağı kapma mücadelesi ortalığı karıştırdı. Top Necati'nin elinden Beşiktaş kalesine iniyor, Orhan Ak'ın önünden topu çalmaya çalışan İbrahim, son anda ancak çizginin gerisinde topa dokunabiliyordu. Yoksa önceden mi dokunmuştu Göremedim, süzemedik, tuhaftı, ama bu bir goldü... 
   İki penaltı var. İkisi de tartışmalı. Beşiktaş'ın kazandığı bu penaltıların ilkinde Suat Usta'nın, Ahmed Hassan'ın yükselişine engel olduğunu görüyoruz. Bu şarj nizami mi Emin değiliz... İkinci penaltıda Yasin, Sabri'ye takılıp akrobatik biçimde düşüyor. Evet bu da tartışmalı bir penaltı... Bizim ilk görüşteki kanaatimiz bu... Elbette kanaatimiz değil, hakemin kararı geçerli. 
   Penaltı golleriyle rakibini deviren Beşiktaş, şimdi şampiyon adayı olarak - en azından lig ikinciliği ve Şampiyonlar Ligi şansını koruyarak - yoluna devam ediyor. Hayır... Bu sonuç onların futbolunun ödülü değil. Hangi yorumu yaparsanız yapın, sahadaki gerçek değişmiyor. Hagi öfkeden çıldıradursun, kenarda ustası Lucescu gülüyor. Elbette oyuna, penaltı kararlarına ve üç tuhaf gole gülme hakkı hepimizin... 
   
      
   
</TEXT>
</DOC>
