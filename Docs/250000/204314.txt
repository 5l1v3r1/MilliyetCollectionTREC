<DOC>
<DOCNO> 204314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/spor/spo02.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'ten son nokta 
</HEADLINE>
<TEXT>

   Fenerbahçe'den ayrılması gündemde olduğu iddia edilen Fatih Akyel, sert çıktı, "Bir yere gitmiyorum. Yalan, bunları yazanların içine yuva kurmuş" 
      YUSUF KOBAL 

   
   'Sorun hastalığım' 
   HAFTALARDIR takımdan uzak kalan Fatih Akyel, Fenerbahçe'den ayrılmasının söz konusu olmadığını iddia etti. Tek sorununun hastalığı olduğunu dile getiren tecrübeli futbolcu, "Bir yere gitmiyorum. Kimseyle problemim yok. Aziz Yıldırım bu kulübün başkanıdır. Ben kendisine nasıl küserim. Antrenmana çıkmıyormuşum. Bir kere takımla çalıştım hastalığım daha da arttı" diye konuştu. 
   
   'Yalan yuva kurmuş' 
   FATİH, yaşadığı zor günlere karşın hakkında dedikodu çıkaranlara da ateş püskürdü, "Yalan, bunları yazanların içine yuva kurmuş" dedi. Yıldız futbolcu şunları söyledi "Aslında ameliyat olmam gerekiyormuş. Ancak ben ilaç tedavisi uyguluyorum. Kolay ve sıradan bir hastalık yaşamıyorum. Bu durumda beni eleştirenler aynı sıkıntıyı yaşasa kim bilir neler yaparlardı." 
   
   Cangele için ekip    Transferde Güney Amerika ülkelerini pilot seçen Fenerbahçe, Alex ve Nobre'den sonra şimdi de Arjantin pazarına döndü. Sarı - Lacivertli yönetimin, Arjantin 20 Yaşaltı Milli Takımı'nda forma giyen Franco Cangele'yi takibe aldığı öğrenildi. Genç futbolcunun, Ocak ayında yapılacak olan turnuvada özel bir ekip tarafından büyüteç altına alınacağı açıklandı. 
   
   Denizli'ye Yusuf teklifi    Servet'in transferi nedeniyle Denizlispor'a 1 milyon dolar ödemesi gereken Fenerbahçe, Yeşil - Beyazlı kulübe para yerine Yusuf'u önerdi. Daum'un raporu doğrultusunda ayrılık noktasına gelen Yusuf, eski kulübüne dönmeyi kabul ederse transferin hemen gerçekleşeceği açıklandı. Bu arada Erhan Albayrak, Alper ve Petkov'un durumları ilk yönetimde netleşecek. 
   
   Yıldırım fark atar    ENGİN VEREL 

   Şen'den açıklama 
   FENERBAHÇE'NİN unutulmaz başkanlarından Ali Şen, Aziz Yıldırım'a karşı aday gösterileceği iddialarıyla ilgili olarak çarpıcı açıklamalar yaptı. Şen, "Tribünden 'imdat' sesi gelmeden başkanlığı düşünmem. Ayrıca bu ortamda Yıldırım'ın karşısına kim çıkarsa çıksın kongrede en az 2 bin oy fark yer. Aziz Yıldırım'ı sevmiyorum diye ona karşı olmam" diye konuştu. 
   
   Boş bardak örneği 
   ŞEN, Sadettin Saran'ın kendisinden destek istediğini de açıkladı. Ali Şen, "Arkadaşlarıma 'Benim arkama gizlenerek Divan Başkanlığı ya da Kulüp Başkanlığı konusunu gündeme getirmeyin. Çıkın, aday olduğunuzu söyleyin' dedim. 'Yıldırım'ın karşısına boş bardak çıksa o bardağa oy veririz' diyorlar. Bu yanlış. Yıldırım giderse üç ay sonra mumla aranır" dedi. 
   
   'Zamanlama çok yanlış'    KADIKÖY Grubu Başkanı Kazım Bayülken, Başkan Aziz Yıldırım'ı halka arz konusunda eleştirdi. Bayülken, "Seçime bir ay kala atılan bu adım yanlış. Bu önemli gelir kaynağının yeni yönetime bırakılmaması gibi bir düşünce olduğu akıllara geliyor. Halka arz iki ay sonra yapılsa bu sıkıntı yaşanmazdı. Dedikodular çok arttı. Yıldırım'a duyulan güven kayboldu" dedi. 
   
   Saracoğlu anılacak    FENERBAHÇE'NİN eski başkanlarından ve eski başbakanlardan Şükrü Saracoğlu, ölümünün 50. yılında, 27 Aralık Cumartesi günü törenle anılacak. Şükrü Saracoğlu Stadı'nın VIP tribünü üst bölümünde düzenlenecek törene, kulüp başkanı Aziz Yıldırım ve yönetim kurulu üyeleri, Yüksek Divan Kurulu Başkanlık Divanı ve üyeleri, amatör şube kaptanları, Saracoğlu'nun ailesi ve yakınları katılacak. 
   
   
</TEXT>
</DOC>
