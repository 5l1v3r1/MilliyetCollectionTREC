<DOC>
<DOCNO> 240899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun29.html </URL>
<DATE> 2004/05/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sonya Gandi, Başbakan olmaktan vazgeçti... 
</HEADLINE>
<TEXT>

     Hindistan'daki genel seçimleri kazanan Kongre Partisi'nin lideri Sonya Gandi, başbakan olmayacağını açıkladı. 
     Gandi, partisinin milletvekilleriyle yaptığı toplantıda, ''Bu görevi, tevazu göstererek reddetmek zorundayım'' dedi. 
     Hislerini ve vicdanını dinleyerek bu yönde bir karar verdiğini söyleyen Gandi, ''Sizden kararımı kabul etmenizi ve bunu değiştirmeyeceğimi bilmenizi istiyorum'' diye konuştu. 
     Gandi, yeni başbakan adayının kim olmasını istediğini ise açıklamadı. 
     ND televizyonu, Gandi'nin, başbakan adayı olarak Kongre Partisi yetkililerinden, eski Maliye Bakanı Manmohan Singh'i desteklediğini duyurmuştu. 
     Manmohan Singh'in, Hindistan'daki ekonomik reformların mimarı olduğu belirtildi. 
     Daha önce Sonya Gandi'nin, başbakanlık görevini üstlenip üstlenmeyeceği konusunu tekrar gözden geçirdiği bildirilmiş, Gandi'nin başbakanlığına destek veren komünist partilerden birinin parlamento üyelerinden Somnath Chatterjee, ''Sonya Gandi'nin pozisyonunu tekrar gözden geçirdiğine dair bilgi aldım'' demişti. 
     Hindistan televizyonları ve internet siteleri, İtalyan asıllı Sonya Gandi'nin başbakan olmak istemediğine dair haberler veriyordu. 
     
     KEHANET GERÇEKLEŞMEDİ 

     Kahin Micheal de Nostradamus, 2 54 numaralı kehanetinde, "Avrupa'dan çok uzakta bir ülkede, Asya'da İtalyan kanı taşıyan bir kadın lider olacak" demişti. İtalya doğumlu Sonya Gandi'nin seçimi kazanması, "Kehanet gerçekleşti" şeklinde yorumlanmıştı. 
     Sonya Gandi'nin zaferi, doğduğu İtalya'nın kuzeyindeki Torino yakınlarındaki Orbassano kasabasında da törenlerle kutlanmıştı. 

     
</TEXT>
</DOC>
