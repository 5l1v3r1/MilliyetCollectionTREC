<DOC>
<DOCNO> 216924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun17.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat, Annan Planı'nın 4. versiyonunu yalanladı... 
</HEADLINE>
<TEXT>

     KKTC Cumhurbaşkanı Rauf Denktaş başkanlığındaki görüşmeci heyette yer alan Başbakan Mehmet Ali Talat, ''Birleşmiş Milletler Genel Sekreterliği'nin ABD ile işbirliği halinde Annan Planı'nın 4. versiyonu için çalışma başlattığına'' ilişkin haberlerle ilgili olarak, ''Bu aşamada böyle bir şey yok'' dedi. 
     Türk Ajansı-Kıbrıs'a TAK açıklama yapan Talat, ''Annan planında değişiklik yönünde bir çalışma olabilir ama daha sonra, bu aşamada değil. Müzakere sürecinin gelişmesi, tarafların tutumlarını ortaya koymasıyla birlikte böyle bir çalışma olabilir. Ama bu aşamada Genel Sekreter'in öneri sunacağına inanmıyorum'' diye konuştu. 
     Müzakerelerin başlamasının ardından son günlerde BM Genel Sekreteri Kofi Annan ile bir temasın olmadığını belirten Talat, Türkiye ile temasların ise KKTC'de bulunan Dışişleri Bakanlığı heyeti aracılığıyla sürdüğünü kaydetti. 
     Müzakerelerin salı günü devam edeceğini ve yoğun bir tempoda hazırlıkları sürdürdüklerini dile getiren Başbakan Talat, teknik heyet üyelerinin de aynı tempoda çalıştığını söyledi. 
     Talat, yarın yapılacak ortak değerlendirme sonunda salı günü masaya götürülecek konuların belirlenebileceğini kaydetti. 
     
     TEKNİK HEYETLERİN ÇALIŞMASI 
     Bu arada, uluslararası anlaşmalar, federal yasalar ve ekonomi konularında oluşturulan teknik komitelerin Türk üyeleri yoğun bir tempoda çalışıyor. 
     Komitelerin genel koordinatörlüğünü yapan Cumhurbaşkanlığı Müsteşarı Ergün Olgun, teknik komitelerin çalışmaları hakkında bugün müzakereci heyet üyelerine rapor sunacaklarını açıkladı. 
     Teknik komitelerin çalışmalarına zaman zaman İkili Siyasi İşler Genel Müdürü Ertuğrul Apakan başkanlığında aralarında Büyükelçi Deniz Bölükbaşı'nın da bulunduğu Dışişleri Bakanlığı heyeti de katılıyor. 
     BM Genel Sekreteri'nin Kıbrıs Özel Temsilcisi Alvaro de soto gözetiminde perşembe günü başlayan ve hafta sonu hariç her gün programlanan müzakerelere, salı günü devam edecek. İlk 2 gün teknik düzeyde devam eden görüşmelere, Rumların yortu tatili nedeniyle ara verilmiş ve pazartesi günü toplantı yapılmaması kararlaştırılmıştı. 
     Annan Planı temelinde 1 Mayıs'a kadar çözüm hedefiyle takvime bağlı olarak başlayan görüşmelerde salı günü esasa girilmesi ve tarafların Annan planıyla ilgili değişiklik taleplerinin gündeme gelmesi bekleniyor. 
     
</TEXT>
</DOC>
