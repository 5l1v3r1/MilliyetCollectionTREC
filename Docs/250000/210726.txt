<DOC>
<DOCNO> 210726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur25.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar yüzünden hastanelerde röntgen çekilemiyor... 
</HEADLINE>
<TEXT>

     İstanbul İl Sağlık Müdürü Prof. Dr. Erman Tuncer, kentte etkisini sürdüren kötü hava koşullarının neden olduğu elektrik kesintilerinden dolayı Taksim Eğitim ve Araştırma, Şişli Etfal Eğitim ve Araştırma ile Bakırköy Devlet hastanelerinde röntgen ve tomografi hizmetlerinin, acil hizmetlerde kullanılmak üzere sınırlandırıldığını bildirdi. 
     Prof. Dr. Tuncer, yaptığı yazılı açıklamada, İstanbul'da 2 gündür yaşanan olumsuz hava koşullarından ötürü müdürlüğü tarafından bağlı kurumlardaki önlemlerin üst seviyeye çıkarıldığını vurguladı. 
     Elektrik kesintileri nedeniyle tüm hastanelerde jeneratörlerin devreye girdiğini belirten Tuncer, ''Kesintiler nedeniyle Taksim Eğitim ve Araştırma Hastanesi, Şişli Etfal Eğitim ve Araştırma Hastanesi ile Bakırköy Devlet Hastanesi'nde de röntgen ve tomografi hizmetleri, acil hizmetlerde kullanılmak üzere sınırlandırılmıştır. Diğer hastaneler ve sağlık ocaklarında, ısınma problemi dışında herhangi bir sorun yaşanmamaktadır'' dedi. 
     Tuncer, Haseki Hastanesi'nde fırtına nedeniyle bir ağacın devrildiğini ve bir doktor ile hasta yakınının hafif yaralandığını da kaydetti. 
     
     ''PERSONEL TAKVİYESİ YAPILDI'' 

     İl Sağlık Müdürü Tuncer, Avcılar, Gaziosmanpaşa ve Tuzla'da 24 saat görev yapan merkez sağlık ocaklarının faal durumda olduğunu, hava koşulları nedeniyle tüm personelin uyarıldığını ve personel takviyesi yapıldığını ifade ederek, mevcut 112 Acil Servis sisteminin kesintisiz olarak hizmetini sürdürdüğünü belirtti. 
     Ana arterler ve merkezlerdeki noktalara ambulans takviyesi yapıldığına da dikkat çeken Prof. Dr. Erman Tuncer, şunları kaydetti 
     ''Söz konusu birimlerde araç-gereç ve personel eksikliği yoktur. Vatandaşlarımız 112 Acil Servisi arama konusunda hassas davranmalı ve gereksiz telefon yoğunluğuna neden olmamalıdır. 
     Ağır iklim koşulları nedeniyle oluşabilecek sağlık sorunlarının en asgari düzeyde tutulabilmesini sağlamak amacıyla müdürlüğümüzce kriz masası oluşturulmuş, alınan kararlar tüm sağlık kuruluşlarımıza iletilmiştir. Tüm hastanelerin acil servis, travmatoloji ve yoğun bakım ünitelerinin personel açısından takviyesi istenmiş, müraacat eden vakaların asgari düzeyde sevk edilmesine dikkat edilmesi açısından uyarılmışlardır. Ulaşım konusu da göz önünde tutularak ihtiyacı olan hastalar mutlaka yatırılacaklardır.'' Tuncer, baca gazları ve şofben zehirlenmelerine karşı hastanelerde deneyimli personel, gerekli araç-gereç ve solunum gazı takviyelerinin de yapıldığını, ayrıca çevre sağlık ekiplerinin şehir su şebekesinde oluşabilecek sorunlara karşı periferden klor ölçümü yaptığını bildirdi. 
     Ağır iklim koşulları nedeniyle risk grubunda bulunan yaşlılar, kalp ve solunum problemi olanlar ile çocukların, zorunlu haller dışında dışarı çıkmamaları gerektiğini ifade eden Prof. Dr. Tuncer, sağlık sisteminde bir aksaklık olmadığını, dışarıda mahsur kalanların ise ''112 Acil Servis'' hattını arayabileceklerini belirtti. 
     
     DONMAYA KARŞI ALINACAK ÖNLEMLER... 

     İstanbul İl Sağlık Müdürü Prof. Dr. Erman Tuncer, donmalara karşı alınacak önlemleri de sıraladığı açıklamasında, fazla soğuğa maruz kalınmaması, kalın ve yünlü giysiler giyilmesi, fazla enerji harcamaktan kaçınılmasının önemine işaret etti. 
     Soğuktan en çabuk uç bölgelerin ve yüzün etkilendiğine değinen Tuncer, bu nedenle yüz felcine karşı yüz bölgesinin korunması gerektiğini vurguladı. 
     Tuncer, donma tehlikesi yaşayanların da öncelikle sıcak ve kuru bir ortama alınması, fazla hareket ettirilmemesi ve yürütülmemesi, ıslak giysiler, yüzük, bilezik gibi metal eşyaların çıkarılması, el ve ayaklarının ısıtılmasının büyük önem taşıdığını kaydetti. 
     Erman Tuncer, ayrıca, ısıtma işleminin çok sıcak su ya da ateşle değil sıcak ve kuru battaniye örterek yapılması, daha sonra kişinin gerekiyorsa hastane ortamına alınması gerektiğini sözlerine ekledi. 
     
     

     ŞEHİR TİYATROLARI'NIN OYUNLARI İPTAL EDİLDİ Ağır kış koşulları nedeniyle, İstanbul Büyükşehir Belediyesi Şehir Tiyatroları'nın oyunları da iptal edildi. 
     Şehir Tiyatroları'ndan yapılan yazılı açıklamaya göre, bugün, yarın ve 25 Ocak günü programda yer alan oyunlar sahnelenmeyecek. 
     Açıklamada, söz konusu günler için bilet almış seyircilerin, biletlerini şubat ayı sonuna kadar Şehir Tiyatroları gişelerinden aynı kategoride başka bir oyunun biletiyle değiştirebileceği bildirildi. 
     Öte yandan, Mydonose Showland'da sunulan ''Hürrem Sultan'' adlı dans gösterisinin bu akşam gerçekleştirilecek temsili de, hava koşulları nedeniyle yapılamayacak. 
     Gösteriye bilet almış izleyicilerin, biletlerini bir sonraki temsilde kullanabileceği belirtildi. 
     
</TEXT>
</DOC>
