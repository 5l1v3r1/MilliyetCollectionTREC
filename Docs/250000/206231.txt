<DOC>
<DOCNO> 206231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko16.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizhan Sezgin "2004'e moralli başladık" 
</HEADLINE>
<TEXT>

     Bursa Genç Sanayici İşadamları ve Yöneticileri Derneği GESİAD Yönetim Kurulu Başkanı Denizhan Sezgin, 2003 yılının enflasyon oranlarının son yılların en düşük rakamları olarak gerçekleştiğini belirterek, ''2004'e moralli başladık'' dedi. 
     Sezgin, yaptığı yazılı açıklamada, 2003'te tek partili iktidarla piyasalarda güven ortamının sağlandığını, böylelikle ekonominin ''yüksek ateşinin düştüğünü'' ifade ederek, Uluslararası Para Fonu IMF ve Dünya Bankası destekli istikrar programına sadık kalınması sonucu, enflasyonla mücadelede ciddi bir başarının sağlandığını kaydetti. 
     Bu başarının adım adım diğer makro ekonomik göstergelere de yansıması gerektiğini dile getiren Denizhan Sezgin, ''Enflasyonun düşürülmesi tek başına bir anlam ifade etmez. Önemli olan özel sektörün yatırım şevkini yeniden kazanması ve halkın da alım gücünün artması'' dedi. 
     
     MÜSİAD 
     Müstakil Sanayici ve İşadamları Derneği MÜSİAD Bursa Şube Başkanı Ahmet Özkul da Türkiye'deki gelir dağılımını bozan 30 yıllık enflasyon sorununun üstesinden gelinmeye başlandığını söyledi. 
     Özkul, yazılı açıklamasında, enflasyonu düşürmek amacıyla alınan önlemlerin sonuçlarını verdiğini belirterek, hükümetin 2003 yılı için planladığı yüzde 20'lik enflasyon hedefini gerçekleştirdiğini, sıranın 2004'te enflasyonu yüzde 12'ye çekmek olduğunu kaydetti. 
     Ekonominin son 2 yıldır çıkış trendine girdiğine işaret eden Ahmet Özkul, ''2004 yılında da benzeri bir tredin söz konusu olması durumunda Türkiye, önemli başarılar elde edecek'' dedi. 
     Özkul, enflasyonla büyümenin mümkün olmadığını, dünyadaki bütün gelişmiş ülkelerin tek haneli enflasyona sahip olduğunu hatırlatarak, gelinen noktanın Türkiye açısından ciddi bir başarı olduğunu bildirdi. 
     
</TEXT>
</DOC>
