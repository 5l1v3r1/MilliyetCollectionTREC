<DOC>
<DOCNO> 207069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo16.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom ayrı ayrı çalıştı, Ümit ve Volkan güreşti 
</HEADLINE>
<TEXT>

     Galatasaray, ikinci yarı hazırlıklarını bugün yaptığı sabah antrenmanıyla sürdürürken, çalışmalara erken başlayan oyuncularla ve diğer futbolcular iki ayrı idman yaptı. 
     Florya Metin Oktay Tesisleri'nde gerçekleştirilen antrenmanın ilk bölümünde devre arası tatilini erken bitiren oyuncular yer almazken, diğer oyuncular antrenör Müfit Erkasap yönetiminde önce yarım saat salonda, ardından da karla kaplı sahada 45 dakika daha kondisyon çalıştılar. 
     İlk grubun idmanını bitirmesi sonrası teknik direktör Fatih Terim ile diğer oyuncular, sahaya çıkarak yaklaşık 1,5 saat süren kondisyon ağırlıklı istasyon çalışması gerçekleştirdiler. 
     İdmana hastalıkları geçen Berkant ile Daniel Tozser de katılırken, sakatlığı süren Hasan ile üst solunum yolu enfeksiyonu geçiren Tamas, çalışmadı. Ayrıca, Baliç'in takımdan ayrı olarak düz koşu yapmakla yetindiği antrenmanda Prates ise fitness salonunda çalıştı. 
     Karla kaplı sahada yapılan çalışmada futbolcuların neşeli oldukları gözlendi. Zaman zaman kendi aralarında ve basın mensuplarıyla kartopu oynayan oyunculardan Ümit ile Volkan'ın saha içinde güreşmesi de dikkat çekti. 
     Galatasaray, yeni sezon hazırlılarını akşam antrenmanıyla sürdürecek. 
     
</TEXT>
</DOC>
