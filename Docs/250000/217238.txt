<DOC>
<DOCNO> 217238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur18.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Trabzon'a Volkan Canalioğlu'nu aday gösterdi... 
</HEADLINE>
<TEXT>

     CHP, Trabzon Belediye Başkanlığı için Volkan Canalioğlu'nu aday gösterdi. 
     Hamamizade İhsanbey Kültür Merkezi'nde gerçekleştirilen tanıtımla, CHP'nin, Trabzon merkez ile bazı ilçe ve beldeler için belediye başkan adayları açıklandı. 
     İl Başkanı Cafer Hazaroğlu, burada yaptığı konuşmada, birlik ve beraberlik içinde yapacakları çalışmalar neticesinde 28 Mart'ta belediyelerde CHP bayrağının dalgalanacağını söyledi. 
     Belediyelere, hizmet yapmak için talip olduklarını belirten Hazaroğlu, ''Çok çalışacağız ve 28 Mart'ta zafere ulaşacağız. Bu zafer siz CHP'lilerin olacaktır'' dedi. 
     Trabzon Belediye Başkanlığı için aday adayı olan Hüseyin Alioğlu'nun çekilerek büyük bir erdemlilik gösterdiğini ifade eden Hazaroğlu, Alioğlu'na bu davranışından dolayı teşekkür etti. Trabzon Belediye Başkan Adayı Volkan Canalioğlu ise alışılanın dışında bir politika sergileyeceklerini belirterek, ''Trabzon'a hizmet için yola çıktık. Hizmet de önemli olan insandır. Bu güzel insanlara hizmet etmek boynumuzun borcu olacaktır. Koltuk sevdalısı değilim. İstenen hizmeti yerine getiremezsem çekilmesini bilirim. Biz zafere inandık, 28 Mart'ta zafer inananların olacaktır'' diye konuştu. 
     CHP'nin Trabzon'daki bazı ilçeler için belediye başkan adayları şunlar 
     ''Akçaabat Mehmet Özbayrak, Araklı Yusuf Hasançebi, Beşikdüzü Mehmet Gözaçan, Çarşıbaşı Hüseyin Kabataş, Çaykara Zeki Bahadır, Düzköy Hüseyin Tirgil, Köprübaşı Yusuf Sancak, Maçka Ertuğrul Genç, Of Ahmet Saral, Yomra Tülay Kılınç.'' 
     
</TEXT>
</DOC>
