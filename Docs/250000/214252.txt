<DOC>
<DOCNO> 214252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun29.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da dazlakların saldırısı 1 çocuk öldü 
</HEADLINE>
<TEXT>

     Rusya'nın St. Petersburg kentinde, dazlakların saldırısına uğrayan 9 yaşındaki bir Tacik kızının öldüğü, babası ve 11 yaşındaki kuzeninin ağır yaralandığı bildirildi. 
     St. Petersburg Savcılık Bürosu sözcüsü Yelena Ordinskaya, dün gece alkollü 10-12 gençten oluşan bir grubun, bıçak ve beyzbol sopalarıyla bir Tacik aileyi hedef aldığı saldırıda, kız çocuğunun aldığı 11 bıçak darbesi sonucu olay yerinde hayatını kaybettiğini, 34 yaşındaki babası ve 11 yaşındaki kuzeninin yaralı olarak hastaneye kaldırıldığını açıkladı. 
     Kent Valisi Valentina Matviyenko, yetkililerle yaptığı toplantıda, ''Kentimizde her türlü milliyetçi tehdide karşı savaşmalıyız'' diye konuştu. 
     Dazlaklar, saldırılarında özellikle ''kara kafalılar'' diye adlandırdıkları esmer kişileri hedef seçerken, Moskova'da geçen Cuma meydana gelen, 39 kişinin hayatını kaybettiği metro saldırısından sonra yabancıların daha çok metro yerine diğer araçlarla seyahat etmeyi tercih ettikleri dikkati çekiyor. 
     
</TEXT>
</DOC>
