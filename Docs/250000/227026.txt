<DOC>
<DOCNO> 227026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/ekonomi/eko01.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşhanında trilyonluk Uzan altını 
</HEADLINE>
<TEXT>

   İmar Bankası'nın bulunduğu işhanında bez çuvalların altına saklanmış kasalarda değeri 1 trilyonu aşan 26 kilo külçe altın ve 5 bin 976 Cumhuriyet altını bulundu 
   İSTANBUL Milliyet 
   
   Yönetimlerine el konulan Uzan Grubu şirketlerinde incelemelerini sürdüren Tasarruf Mevduatı Sigorta Fonu TMSF görevlileri ve mali polis, Mecidiyeköy'de İmar Bankası'nın da bulunduğu bir işhanında Uzanlar'a ait 11 adet çelik kasa içinde, toplam 26 kilo külçe altın, 5 bin 976 adet Cumhuriyet altını ve hisse senetleri ele geçirdi. Altınların piyasa değeri yaklaşık 1 trilyon 180 milyar lira. 
   İmar Bankası Genel Müdürlüğü ile Gayrettepe Merkez Şube'nin bulunduğu Doğuş Han'ın ikinci katındaki bir işyerinde dün TMSF görevlileri ve İstanbul Mali Şube Müdürlüğü ekipleri tarafından arama yapıldı. Görevliler, işyerinde bez çuvalların altına saklanmış 11 kasa buldu. 
   
   El konulan binada bulundu 
   Kapalı tutulan ve Uzanlarca kiralandığı belirtilen işyerinde, açılan ilk kasadan 18 kilo külçe altın, 4 bin adet Cumhuriyet altını ve hisse senetleri çıktı. Kalan 10 kasayı da açan görevliler, ilk kasadan çıkanlarla birlikte Uzanlar'a ait her biri birer kiloluk 26 külçe altın ile 5 bin 976 adet Cumhuriyet altını ele geçirdi. 
   Piyasa değeri 17 milyar 840 milyon lira olan birer kiloluk külçe altınların toplam 463 milyar 840 milyon lira, tanesi 120 milyon lira olan Cumhuriyet altınlarının da toplam 717 milyar 120 milyon lira ettiği bildirildi. Uzanlar'ın altınlarının toplam tutarı ise 1 trilyon 180 milyar 960 milyon lira. Doğuş Han'ın Adabank Genel Müdürlüğü'nün yakınında olması da dikkat çekti. İstanbul Emniyet Müdürü Celalettin Cerrah bu binanın daha önce TMSF tarafından el konulan binalardan biri olduğunu söyledi. 
   
   Valizlerle taşıdılar 
   Uzanlar'ın altınlarının bulunduğu işhanından görevliler iki valizle çıktı. Cerrah, çalışmaların TMSF yetkilileri tarafından yürütüldüğünü, kendilerinin sadece güvenlik gerekçesiyle bulunduklarını bildirdi. Geçmişte Kemal ve Yavuz Uzan'ın görüşmelerini bu binada yaptığını belirten Cerrah, "Kasaların bulunduğu yer daha önce toplantı odası olarak kullanılıyormuş. Bina ile Adabank arasında gizli geçiş yok" dedi. 
   
   
</TEXT>
</DOC>
