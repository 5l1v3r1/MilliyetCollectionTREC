<DOC>
<DOCNO> 206944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/spor/spo15.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Avrupa sınavı    AVRUPA Ligi C Grubu'ndaki temsilcimiz Efes Pilsen, bugün İspanya'nın Tau Ceramica takımıyla İstanbul'da karşı karşıya gelecek. Karşılaşma Abdi İpekçi Spor Salonu'nda saat 19.40'ta başlayacak. Diğer temsilcimiz Ülker ise TSİ 21.10'da deplasmanda AEK önüne çıkacak. İki maçı da SkyTürk naklen yayınlayacak. 
   
   Inter galip    İTALYA Ligi'nde Emre'nin forma giydiği İnter, Lecce'yi 3 - 1 mağlup etti. Milli futbolcumuz 90 dakika oynadığı karşılaşmada 60. dakikada Cordoba'nın kaydettiği golün ortasını yaparken Lacivert - Siyahlıların diğer gollerini 46'da Cruz, 84'te de Vieri kaydetti. Konuk ekibin tek sayısı ise 2. dakikada Bovo'dan geldi. Bu arada Okan Buruk'un Periguia'nın teklifini reddettiği öğrenildi. 
   
   Adana beklemede    MADDİ sıkıntılar nedeniyle dağılma noktasına gelen Adanaspor, çıkış için çare arıyor. Teknik Direktör Yılmaz Vural ve futbolcular, Kulüp Başkanı Çağdaş Ergin'in ricası üzerine cuma gününe kadar bekleme kararı aldı. Vural, "Hükümet nezdindeki girişimlerden sonuç çıkmazsa bu kulübün sonu olur" dedi. 
   
   Devam kararı    ATLETİZM Federasyon Başkanı Mehmet Yurdadön, Rus mesafe antrenörü Radinov ile yola devam kararı aldıklarını açıkladı. Yurdadön, "Mesafe ve yürüş dalında başarılı bir grafik çizdik. Raidanov'un olimpiyat oyunlarına kadar Türkiye'de kalmasında yarar olduğunu gözledik" diye konuştu. 
   
   Yeni formül    STATLARIN 49 yıllığına kullanım hakkını alan ancak ekonomik kriz nedeniyle ödeme yapamayan kulüplere "tesis yap, borcunu öde" yöntemi uygulanacak. GSGM Müdürü Mehmet Atalay, "Masaya oturup yeni bir protokol imzalayacağız. Böylece borçlar ödenirken, tesis de kazanacağız" dedi. 
   
   Snowboardcular Kartalkaya'ya    JİM Beam'in düzenlediği Snowboard Freestyle yarışlarının ikinci ayağı 10 Ocak Cumartesi günü Kartalkaya'da yapılacak. Yarışlar sonunda dereceye girecekler toplam 1.200 dolarlık para ödülünü paylaşacak. Özel olarak hazırlanan rampada hünerlerini sergilemek isteyen kayakseverler 0800 211 33 72 telefondan kayıt yaptırıp bilgi alabilecekler. 
   
   Gençler güldü    FUTBOL Federasyonu tarafından bu yıl üçüncüsü düzenlenen Uluslararası Kış Kupası Turnuvası'nın ilk gününde Türkiye, Rusya'yı 1-0 yendi. Millilerimiz'in tek golünü Mehmet attı. Diğer sonuçlar şöyle Belçika-Fransa 0-0, Hollanda-Ukrayna 0-2, Romanya-Yunanistan 0-2. 
   
   
   
</TEXT>
</DOC>
