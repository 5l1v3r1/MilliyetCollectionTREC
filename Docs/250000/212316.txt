<DOC>
<DOCNO> 212316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/siyaset/siy08.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TKP'den 'komünist'e devam 
</HEADLINE>
<TEXT>

   Anayasa Mahkemesi'nin de onay vermediği ismindeki "komünist" sözcüğü için Başsavcılıktan ihtar alan TKP, ismini muhafaza edecek 
      GÖKÇER TAHİNCİOĞLU Ankara 

   
   Anayasa Mahkemesi'nin, siyasi partilerin isminde "komünist" sözcüğünün kullanılmasına vize vermemesinin, aynı yasa maddesi kapsamındaki "faşist" ve "nasyonal sosyalist" sözcüklerinin yolunu açabileceği kaygısından kaynaklandığı anlaşıldı. Kapatılma ihtimali bulunmayan TKP, "komünist" sözcüğünü kullanmaya devam edecek. 
   Yargıtay Başsavcılığı, ismindeki "komünist" sözcüğünden dolayı TKP'ye ihtar verdi. TKP, buna rağmen "komünist" ifadesini isminden çıkartmayınca da Anayasa Mahkemesi'ne dava açtı. 
   Anayasa değişikliğiyle "ihtara uymama" durumu parti kapatma nedeni olmaktan çıkarıldığı için, başvuru, "TKP'nin Hazine yardımından yoksun bırakılması" davasına dönüştü. Başsavcılık, Anayasa Mahkemesi'nden yasadaki "komünist" sözcüğünün iptal edilmesini, ancak aynı maddedeki "nasyonal sosyalist, faşist, teokratik vb. isimlerle parti kurulamaz" hükmünün muhafaza edilmesini istedi. "Komünist" sözcüğünün iptal edilmesi halinde, Anayasa Mahkemesi'nin, bir içtihat oluşacağı için, bu durumda "faşist" veya "nasyonal sosyalist" gibi isimlerle kurulan partilerin, maddedeki diğer sözcüklerin de iptalini talep edebileceklerini savunduğu öğrenildi. 
   
   
   
</TEXT>
</DOC>
