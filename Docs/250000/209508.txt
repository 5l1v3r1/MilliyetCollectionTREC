<DOC>
<DOCNO> 209508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur30.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal Acar ve 5 kişi serbest bırakıldı 
</HEADLINE>
<TEXT>

     Manken Ayşe Hatun Önal'ı korkutmak için silah ve maskelerle evinin bulunduğu siteye girilmesi iddiasına ilişkin gözaltına alınan işadamı Erdal Acar ve diğer 5 kişi, savcılıkça serbest bırakıldı. 
     İstanbul Asayiş Şube Müdürlüğü Gasp Büro Amirliği'ndeki işlemleri tamamlandıktan sonra Beykoz Adliyesi'ne getirilen Erdal Acar ile Yavuz T, Hikmet K, Hüseyin Y, Dursun Ali D. ve Sefa T, Cumhuriyet Savcısı Ömer Faruk Gamzeli tarafından sorgulandı. 
     Savcı Gamzeli, ifadelerini aldığı Acar ve diğer 5 kişiyi, mahkemeye sevklerine gerek görmeyerek daha sonra serbest bıraktı. 
     Acar'ın savcılık ifadesinde, arkadaşı olan Ayşe Hatun Önal'ın korkutulması amacıyla hiç kimseye talimat vermediğini söylediği öğrenildi. 
     Acar'ın ayrıca, diğer 5 kişinin neden böyle bir olayı gerçekleştirdikleri konusunda bir bilgisi olmadığını savunarak, olaya karışan kişileri yanından kovacağını belirttiği bildirildi. 
     Diğer kişilerin de ifadelerinde, suç işlemek için çete oluşturmadıklarını, alkolün etkisiyle sınırı aşarak şaka yapmak niyetinde olduklarını söyledikleri öne sürüldü. 
     Bu arada, Erdal Acar ile şoförü Dursun Ali D. ve olaya karıştığı öne sürülen Sefa T'nin, Asayiş Şube Müdürlüğü Gasp Büro Amirliği'nde susma haklarını kullanarak ifade vermedikleri öğrenildi. 
     Manken Ayşe Hatun Önal'ın evinin bulunduğu site yönetiminin de, Acar ile diğer 5 kişi hakkında, ''silahlı ve maskeli olarak siteye girerek infial yaratmak''tan dolayı suç duyurusunda bulunduğu bildirildi. 
     
</TEXT>
</DOC>
