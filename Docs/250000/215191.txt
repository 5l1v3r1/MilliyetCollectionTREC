<DOC>
<DOCNO> 215191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sontur14.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Yaprakçı'nın masraflarını SSK karşılayacak... 
</HEADLINE>
<TEXT>

     Konya'da çöken 11 katlı binanın enkazından 157 saat sonra sağ kurtarılan ve kangren olduğundan dolayı bacağı kesilen Yasemin Yaprakçı'nın GATA'daki tedavisinin devam ettirilebilmesi için SSK'dan yeni karne çıkartılıp sevk işlemi yapıldı. 
     SSK ile GATA arasında sevk anlaşmasının olmamasından dolayı ortaya çıkan sorun, Çalışma ve Sosyal Güvenlik Bakanı Murat Başesgioğlu'nun devreye girmesiyle çözüldü. Konya'da geçen hafta çöken 11 katlı Zümrüt Apartmanı'nın enkazından 157 saat sonra sağ olarak çıkarılan Yasemin Yaprakçı'nın tedavisi sürüyor. Enkazdan çıkarıldıktan sonra kaldırıldığı Konya Numune Hastanesi'nden Ankara'daki GATA'ya sevk edilen Yasemin Yaprakçı'nın eşi Halil Yaprakçı, İHA muhabirine özel açıklamada bulundu. 
     Yaklaşık 1.5 yıldır SSK'lı olduğunu ancak bugüne kadar karne çıkarttırmadığını belirten Halil Yaprakçı, "Çabitaş A.Ş. adlı bir firmada mühendis olarak çalışıyorum. Olay günü bizimle birlikte nüfuz cüzdanımızdan kredi kartlarımıza kadar her şeyimiz enkaz altında kaldı. Eşim sağ olarak enkazdan çıkarıldı. Eşim Yasemin, GATA'ya yatırıldıktan sonra masraflarının hastane tarafından karşılanacağı açıklandı. Eşimin kangren olan bacağı kesildikten sonra hastane yönetimi, Yasemin'in tedavisinin GATA'da sürdürülebilmesi için bir SSK hastanesinden sevk almamız gerektiğini, bu gerçekleşmezse zor durumda kalınacağını bildirdi" dedi. 
     Yeni bir SSK karnesi çıkarttırmak için ilgili yerlere müracaatta bulunduğunu kaydeden Halil Yaprakçı, "İşlemlerin hızla tamamlanması eşimin sağlığı açısından önem arzettiği için durum, Çalışma ve Sosyal Güvenlik Bakanlığı'na iletildi. Bakanlık danışmanı bir bürokrat, birkaç saat içinde SSK karnelerimizin çıkartılmasını sağladı. SSK ile GATA arasında direkt hasta sevki konusunda bir anlaşma olmadığını öğrenince paniğe kapıldık. Durumun Sayın Bakan Murat Başesgioğlu'na iletilmesi üzerine SSK'nın idari ve sağlık genel müdürleri, ilgili kanunun özel bir maddesinden yararlanarak sevk işlemini gerçekleşmesini sağladı. Eşimin 'hiper barik' tedavisi görmesi işlemleri kolaylaştırdı. Sayın Murat Başesgioğlu'na ve danışmanına ailem adına teşekkür ediyorum" diye konuştu. 
     Çalışma ve Sosyal Güvenlik Bakanlığı yetkilileri ise Yasemin Yaprakçı'nın tedavisinin GATA'da sürdüğünü belirterek, tedavinin tamamlanmasının ardından masrafların SSK tarafından GATA'ya ödeneceğini bildirdi. 
     
</TEXT>
</DOC>
