<DOC>
<DOCNO> 209045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun28.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız olimpiyat şampiyonundan Laiklik Yasa Tasarısı'na öfke 
</HEADLINE>
<TEXT>

     Fransa'nın eski Olimpiyat judo şampiyonu Camel Buras, ''Hükümetin laikliğin korunmasıyla ilgili hazırladığı yasa tasarısını ırkçı, yabancı düşmanı ve aptalca bulduğunu'' söyledi. 
     RTL radyo kanalının sorularını yanıtlayan Kuzey Afrika kökenli Buras, ''Fransa hasta, ortada bir sorun ve rahatsızlık var'' dedi. 
     Paris'te bazı Müslüman grupların yasa tasarısını protesto etmek için yarın düzenleyecekleri gösteriye katılacağını belirten eski Olimpiyat şampiyonu, ''Neden anlamıyorsunuz, bu insanlar Fransız, bizler bu ülkede doğduk, yeteri kadar gücümüz olmadığı için İslam kötü gösteriliyor. Bu yasayla insanlar arasında kin ve nefret yaratılacak'' diye konuştu. 
     Fransa İslam Konseyi CFCM Başkanı Halil Ebubekir'in, ''Müslümanların bu gösteriye katılmamaları'' yolunda yaptığı çağrıyla ilgili bir soru üzerine Buras, ''Ebubekir'in benim görüşlerimi temsil ettiğine inanmıyorum, aksine gösteriyi düzenleyenlerin görüşlerine katılıyorum'' dedi. 
     Fransız polisine göre, protesto yürüyüşüne 10 ile 20 bin arasında göstericinin katılması bekleniyor. 
     Hükümetin hazırladığı laiklikle ilgili yasa tasarısı, 3 Şubat'ta mecliste görüşülmeye başlanacak. 
     Öğrencilerin, dini simge ve giysilerle devlet okullarında eğitim görmesinin yasaklanmasını öngören yasa tasarısı, Fransa genelinde yoğun tartışmalara neden olmuştu. 
     
</TEXT>
</DOC>
