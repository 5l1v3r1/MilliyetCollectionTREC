<DOC>
<DOCNO> 239569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/siyaset/siy03.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç müdürüne uzaklaştırma 
</HEADLINE>
<TEXT>


'Sahte belgeli ilaç' skandalı büyüyor. Sağlık Bakanlığı soruşturmasında İlaç ve Eczacılık Genel Müdürü Hayriye Mıhçak görevden uzaklaştırıldı 

ANKARA Milliyet 


İsviçreli Allpharma Laboratuvarı'nın, Türkiye'deki yerli ilaç firmalarınca üretilen jenerik ilaçlar hakkında verdiği "Biyoeşdeğerlilik Belgesi"nin sahte çıkması üzerine Sağlık Bakanı Recep Akdağ'ın 15 Nisan'da başlattığı soruşturma kapsamında dün İlaç ve Eczacılık Genel Müdürü Hayriye Mıhçak görevden uzaklaştırıldı. 
İlaç skandalı zinciri Biyoeşdeğerlilik Komisyonu'nca Haziran 2003'ten itibaren Allpharma'nın verdiği biyoeşdeğerlilik raporlarındaki aşırı benzerlik fark edilince başladı. Allpharma'nın 7 jenerik ilaç hakkındaki biyoeşdeğerlilik raporları sahte çıktı. Komisyon, bu sahteciliği Sağlık Bakanlığı İlaç ve Eczacılık Genel Müdürü Hayriye Mıhçak'a bildirdi. 
Komisyon, harekete geçilmemesi üzerine son olarak 2 Mart 2004'te olayları anlatan bir raporu kaleme aldı. Bu girişimleri sonuçsuz kalan komisyon üyeleri, mart sonunda topluca istifa etti. 
Sağlık Bakanlığı'na sunulmuş sahte belgelerle üretilmiş yerli antibiyotik ve tansiyon ilaçlarında "Orijinali gibi tedavi edici olmayabilir" şüphesi ortaya çıktı. 
Akdağ, biyoeşdeğerlilik başvurusu olmayan jenerik ilaçlara 2004'ten bu yana kısıtlama getirildiğini belirterek, "Biyoeşdeğerlilik testleri süren jenerik ilaçlar var. Başvurusu olan ilaçlara kısıtlama getirilmedi. Jenerik ilaçlar ruhsatlı, dolayısıyla piyasada sahte ilaç yok" dedi. 

Jenerik ilaç nedir 
Yerli ilaç sektörü, yurtdışında geliştirilmiş pek çok orijinal ilacı, benzer içerikle üretiyor. Jenerik ilaç üretiminde, "tedavi edici etkilerinde orijinal ilaç ile aralarında farklılık olmaması" şartı aranıyor. 



</TEXT>
</DOC>
