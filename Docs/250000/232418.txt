<DOC>
<DOCNO> 232418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/guncel/gun08.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Harran'a tangoyla bahar geldi 
</HEADLINE>
<TEXT>

      BÜLENT OKUTAN, FARUK ÖZGÜLTEKİN Şanlıurfa DHA 
   
   Şanlıurfa Harran Üniversitesi'nde açılan Latin dansları kursu büyük ilgi gördü. Okulun Fen Fakültesi Biyoloji Bölümü öğretim üyelerinden Dr. Şahin Toprak'ın verdiği kurslara ilk etapta 40 çift oluşturulacak şekilde 80 kişinin kaydı yapıldı. Müzik Bölümü'ndeki 80 öğrenci, öğretim görevlileri tarafından Latin müzikleri eşliğinde haftanın 2 günü kurslara katılarak başta tango, rumba, çaça ve salsa olmak üzere Latin danslarını öğreniyor. Üniversitenin Morfoloji Binası konferans salonundaki kurslara, izleyici olarak gelen diğer öğrenciler de büyük ilgi gösteriyor. Henüz tasarım aşamasında olan özgün Latin giysileri de, modelleri saptandıktan sonra Şanlıurfalı terzilerce dikilecek. Kursiyerler çalışmalarını gelecek ay sonuna kadar sürdürecek ve giysiler hazırlandıktan sonra Harran Üniversitesi Latin Dans Topluluğu olarak ilk gösteri 15 Mayıs'ta düzenlenecek Üniversite Bahar Şenliği'nde yapılacak. 
   
   
   
   
   
</TEXT>
</DOC>
