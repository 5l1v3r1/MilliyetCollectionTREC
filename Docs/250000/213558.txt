<DOC>
<DOCNO> 213558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo08.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Yeni hocamızla lige yeniden başlayacağız... 
</HEADLINE>
<TEXT>

     Çaykur Rizespor, yarın deplasmanda Malatyaspor ile yapacağı maç için dün gece özel uçakla Malatya'ya gitti. 
     Kulüp Genel Kaptanı Yılmaz Zehiroğlu, yaptığı açıklamada, Teknik Direktör Yılmaz Vural'ın göreve gelmesinin takıma olumlu yönde yansıyacağına inandıklarını belirterek, ''Ara transferde yapmış olduğumuz transferlerle takımı güçlendirdik. Yeni hocamızla lige yeniden başlayacağız'' dedi. 
     Ligde bulundukları tehlikeli bölgeden üst sıralara tırmanmak istediklerini de ifade eden Zehiroğlu, ''Malatyaspor maçı zor olacak. Rakibimiz Beşiktaş'tan sonra en az gol yiyen bir takım. Ama bizim de puana ihtiyacımız var. Galibiyetle dönmekten başka çaremiz yok'' diye konuştu. 
     Yeşil-mavililerde, kart cezalısı Şener, sakatlıkları bulunan Victoria ve Raphael'in Malatyaspor maçı kadrosuna alınmadığı bildirildi. 
     16 kişiyle Malatya'ya giden yeşil-mavililerin yarınki karşılaşmaya, Murat, Gürol, Koray, Kürşat, Fahri, Serkan Özdemir, Sedlak, Cem Baki, Zafer, Okan ve Saffet ilk 11'i ile çıkması bekleniyor. 
     
</TEXT>
</DOC>
