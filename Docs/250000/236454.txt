<DOC>
<DOCNO> 236454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko02.html </URL>
<DATE> 2004/05/01/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Adana Kebabı Adana'ya tescil ediliyor... 
</HEADLINE>
<TEXT>

     Adana Ticaret Odası'nın ATO Adana Kebabı'nı coğrafi işaret tescili yaptırmak için Türk Patent Enstitüsü'nde yaptığı çalışmaların son aşamaya geldiği bildirildi. 
     ATO adına tescil çalışması yapan Marka Vekili Ayhan Erden AA muhabirine yaptığı açıklamada, yaklaşık 2 yıldan beri Adana'nın ismi ile özdeşleşen kebabın hazırlanış tarzı ve müşteriye sunumu konusunda çalışma yaptıklarını kaydetti. 
     Erden, oldukça geniş ayrıntıları olan çalışmada, şişin uzunluğundan kıymanın içindeki yağ oranına, baharat miktarından hangi tabakta servise sunulacağı ve yanında ne verileceğine dair çok sayıda ayrıntı bulunduğunu bildirdi. 
     Ayhan Erden, Türk Patent Enstitüsü tarafından tescil çalışmaları yürütülen Adana kebabının tescil sonrası ATO'nun izni ve bilgisi olmadan ''Adana Kebabı'' adı altında satışa sunulamayacağını belirterek, şunları söyledi 
     ''Bu çalışmalar son aşamaya geldi. Tescil işlemi sonrası Adana kebabı satacak lokantalar ATO'nun belirlediği kriterlere uymak zorunda kalacak. Yani lezzet düşkünleri lokantalarda gerçek Adana Kebabı'nı görecek. Yurt genelindeki lokantalar bu kebabı ATO amblemi ile birlikte satışa sunmak zorunda kalacak. Bu yolla Adana kültürünün önemli bir parçası korunmuş olacak.'' 
     
</TEXT>
</DOC>
