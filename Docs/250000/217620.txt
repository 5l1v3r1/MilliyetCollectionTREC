<DOC>
<DOCNO> 217620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yasam/yas06.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş ayrı şok 
</HEADLINE>
<TEXT>

   Fransa 5.1'le sarsıldı. 6.5'le yıkılan Fas'ı, 5.0'la Makedonya ve Nikaragua, 3.9'la Peru izledi 
      DIŞ HABERLER SERVİSİ 
   
   Dünya, Fransa, Fas, Makedonya, Nikaragua ve Peru'yu vuran beş depremle sarsıldı. İlk şok, Fransa'nın doğusunu önceki akşam Türkiye saatiyle 19.30 sıralarında vurdu. Richter Ölçeği'ne göre 5.1 büyüklüğündeki deprem, can ve mal kaybına yol açmadı. 
   Ardından Fas'ın kuzey kıyısında yaşanan deprem ise yıkıcı oldu. Başkent Rabat'a 300 kilometre uzaklıktaki Cebelitarık Boğazı'nda Türkiye saatiyle dün sabaha karşı 04.30'da meydana gelen deprem, El Huseyra kenti yakınlarında önemli hasar yarattı. Büyüklüğü 6.5 olan depremde, son belirlemelere göre 300 kişi öldü, yüzlerce kişi yaralandı, binlerce kişi de evsiz kaldı. 36 bin kişinin ik met ettiği Ayt Kamra, Tamassint ve İmzurn köylerinde de ölü sayısının artmasından endişe edildiği belirtildi. Makedonya da, dün sabah 10.16'da, 5.0 şiddetindeki depremle sarsıldı. Merkez üssü başkent Üsküp olan deprem, can kaybı ve önemli hasara yol açmadı. Dün gece 13 dakika arayla Nikaragua'yı 5.0 ve Peru'yu 3.9 büyüklüğünde vuran iki depremde can veya mal kaybı olmadı. 
   
   
</TEXT>
</DOC>
