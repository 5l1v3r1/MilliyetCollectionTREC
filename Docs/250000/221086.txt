<DOC>
<DOCNO> 221086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur40.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın açıklaması yapmak isteyen liseliler gözaltına alındı 
</HEADLINE>
<TEXT>

     Ümraniye'ye bağlı Sarıgazi beldesinde basın açıklaması yapmak isteyen liseli bir grup öğrenciye müdahale eden jandarma, 5 öğrenciyi gözaltına aldı. 
     AA muhabirinin aldığı bilgiye göre, Mehmetçik Lisesi öğrencisi olan ve kendilerini ''Özgür Liseli Gençlik'' olarak adlandıran grup, okulun yaklaşık 100 metre uzağında ''paralı eğitime hayır'' konulu basın açıklaması yapmak istedi. 
     Çevrede güvenlik önlemi alan jandarma ekipleri, basın açıklaması yapılmasına izin vermeyerek, öğrencileri dağılmaları konusunda uyardı. 
     Jandarma ekipleri, uyarıyı dikkate almayan öğrencilere müdahale etti. Yaşanan arbede sırasında bazı öğrenciler yerden aldıkları taşları jandarmaların üzerine attı. Bu sırada bir uzman çavuş, başına isabet eden taşla yaralandı. 
     Arbede sırasında bazı öğrenciler kaçarken, gruptan 5 kişi jandarma tarafından gözaltına alındı. 
     
</TEXT>
</DOC>
