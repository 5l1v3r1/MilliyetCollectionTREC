<DOC>
<DOCNO> 208111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko16.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 2004'ü moda, marka ve kalite yılı ilan ediyoruz 
</HEADLINE>
<TEXT>

     Devlet Bakanı Kürşad Tüzmen, 2004'ü tekstil ve konfeksiyon sektöründe ''moda, marka ve kalite yılı'' ilan ettiklerini vurgularken, bankaları moda, marka yaratmak için Turquality çalışmalarına destek olmaya çağırdı. 
     Tüzmen, bugün İstanbul'da, tekstil, hazır giyim ve konfeksiyon sektöründe faaliyet gösteren işadamlarıyla, bankacılık ve finans sektörü temsilcilerinin katılacağı toplantı öncesinde, A.A'nın sorularını yanıtladı. 
     Önümüzdeki yıllarda tekstil, hazır giyim ve konfeksiyon sektöründe dünyada çok büyük bir rekabet yaşanacağına işaret eden Tüzmen, Türkiye olarak bu konuda hazırlıklarını hızlandırdıklarını bildirdi. 
     2005 yılında dünyada tekstil kotalarının kalkmasıyla sektörde Çin tehlikesinin ortaya çıkacağına dikkati çeken Tüzmen, şöyle devam etti 
     ''Biz, buna göre hazırlıklarımızı sürdürüyoruz. Sektörün ucuz ve kalitesiz Çin mallarından etkilenmemesi için gerekli tüm önlemleri alacağız. Yanlız unutmayalım, Çin pazarı da dünyaya açılacak. 
     Bir milyar 300 bin kişinin yaşadığı Çin'de, yaklaşık 300-400 milyon yüksek gelir seviyesinde yaşayan insan var. Bu çok büyük bir pazar. Biz hem bu pazarı değerlendirmek için, hem de dünyanın diğer pazarlarında Çin, Hindistan, Pakistan gibi ülkelerle rekabet etmek için ürünlerimizin kalitesini yükseltiyoruz. Yükseltmeye de devam edeceğiz. Bu konuda bu yıl önemli bir hamle yapacağız. O nedenle 2004 yılını tekstil, hazır giyim ve konfeksiyonda moda, marka ve kalite yılı ilan ediyoruz. Bütün sektör olarak bu konuda seferberlik başlatıyoruz.'' 
     
     ''TURQUALİTY'' PROJESİ 
     Bu çerçevede, yurtdışında Paris, Londra, New York gibi merkezlerde ''Turquality'' mağazaları kuracaklarını kaydeden Tüzmen, geçen yıl gerçekleştirilen yüksek ihracat artışını sürdürmeye kararlı olduklarını, ihracatçılarla bu konuda tam bir uyum için de çalıştıklarını söyledi. 
     Önümüzdeki günlerde Türk imajıyla kalite imajını birleştiren Turquality projesini hayata geçireceklerini bildiren Bakan Tüzmen, tekstil, hazır giyim ve konfeksiyon sektöründen başlamak üzere Türk firmalarının ürünlerinde Turquality etiketi kullanmalarına izin vereceklerini kaydetti. 
     Yurtdışındaki tüketicilerin bu etiket bulunan ürünleri kalitesinden hiç endişe etmeden alacaklarını belirten Tüzmen, ''Bu etiketle Türk imajıyla kaliteyi birleştireceğiz. Bunda kararlıyız. Dünya pazarlarında kalitemizle öne çıkacağız'' diye konuştu. 
     
     BANKALARA DESTEK ÇAĞRISI 
     İstanbul'u dünyanın önde gelen moda merkezlerinden biri haline getirmek istediklerini vurgulayan Tüzmen, tekstil, hazır giyim ve konfeksiyonda moda ve marka yaratmanın önemine dikkat çekti ve şunları kaydetti 
     ''Tekstilde, hazır giyim ve konfeksiyon sektöründe karlılığı arttırmak zorundayız. Bunun da yolu moda, marka yaratmaktan geçiyor. Şu anda birçok firmamız bu konuda önemli mesafeler almış durumda, ama yeterli değil. Daha büyük gayret sarf etmemiz lazım. Biz devlet olarak moda, marka yaratmak için belli bir destek veriyoruz. Bununla ilgili yasal düzenlemeleri tamamladık. Ancak kaynaklarımız yetersiz. 
     Bunun için ben bankacılık ve finans sektörüne bir çağrı yapmak istiyorum. Gelin sektörde moda, marka yaratmak isteyen firmalarımıza özel bir destek verin. Moda, markayı ne kadar çok firmamız yaratırsa, ülkemizin de karı artacaktır. Bu yolla hem Türkiye hem sektörümüz hem de bankacılık ve finans sektörü kazanır. Moda, marka çok karlı bir yatırımdır. Bankacılık ve finans sektörü bu desteği verirse, hem gerçek işlemlerini yapmış olurlar, hem de ülke ekonomisine büyük bir katkı sağlamış olurlar.'' 
     
</TEXT>
</DOC>
