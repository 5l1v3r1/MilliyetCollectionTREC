<DOC>
<DOCNO> 236528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur13.html </URL>
<DATE> 2004/05/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türk İş "Gönlümüzden 2 tane 1 Mayıs kutlama geçmiyordu" 
</HEADLINE>
<TEXT>

     1 Mayıs kutlamaları çerçevesinde Türk-İş Yönetim Kurulu ve bağlı sendikaların genel başkanları Taksim Cumhuriyet Anıtı'na çelenk koydu. 
     Kazancı Yokuşu'ndaki anma töreninin ardından aralarında Türk-İş Genel Başkanı Salih Kılıç, Türk-İş 1. Bölge Temsilcisi ve 1 Mayıs Tertip Komitesi Başkanı Faruk Büyükkucak, EMEP Genel Başkanı Levent Tüzel ve Türk-İş'e bağlı sendikaların genel başkanlarının bulunduğu grup, üzerinde ''1 Mayıs'' yazılı çelengi Taksim'deki Cumhuriyet Anıtı'na bıraktı. 
     Atatürk ve ''iş başında ve eylemlerde ölen işçiler'' anısına 1 dakikalık saygı duruşunda bulunuldu. 
     Törenin ardından gazetecilere açıklama yapan Büyükkucak, ''Bizim gönlümüzden iki tane 1 Mayıs kutlaması geçmiyordu'' dedi. 
     Yapılanları doğru bulmadıklarını ve 1 Mayıs'ın ruhuna da aykırı bir hareket olduğunu dile getiren Büyükkucak, şunları söyledi 
     ''İnşallah Saraçhane'de herhangi bir olay olmasın. Orada bir copun kalkmasını biz kendimize karşı kalkmış bir cop olarak algılayacağız. Sağduyu galip gelsin. Bir daha böyle 1 Mayıslarda emek kendi içinde bölünmesin.'' Bölünmenin Türk-İş'ten kaynaklanmadığını, basit bir alan kargaşası nedeniyle böyle bir şeyin yaşandığını dile getiren Büyükkucak, bir soru üzerine de, Türk-İş'in de, 1 Mayıs'ın Çağlayan'da kutlanmasından rahatsız olduğunu söyledi. 
     Türk-İş'in yasal zeminde olmak kaydıyla her alanda KESK ve DİSK ile birlikte hareket edeceğini açıkladığını ancak İstanbul Valiliği'nin Kazlıçeşme teklifiyle gelmesi üzerine burasının Taksim'in alternatifi olamayacağını söylediklerini kaydetti. 
     1 Mayıs'ın Taksim alanında kutlanmasına ilişkin müracaatta Türk-İş'in de imzasının bulunduğunu vurgulayan Büyükkucak, ''Ama reddedildi. Halk yeniden bir kavga istemiyor. Daha doğrusu biz 1 Mayısları kavga olarak görüntületmek istemiyoruz'' diye konuştu. 
     
</TEXT>
</DOC>
