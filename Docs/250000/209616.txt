<DOC>
<DOCNO> 209616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun27.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Şiiler'den seçim çağrısı... Onbinlerce kişi yürüdü... 
</HEADLINE>
<TEXT>

     Irak'ın başkenti Bağdat'ta, New York'ta bugün yapılacak Irak görüşmelerine mesaj niteliği taşıyan ve seçilmiş bir hükümetin işbaşına gelmesi çağrısıyla Şiilerin bu sabah düzenlediği gösteriye, onbinlerce kişinin katıldığı belirtiliyor. 
     Amerikan AP ajansı, gazetecilerin, El Mustansiriya Üniversitesi'ne doğru 5 kilometrelik bir yolu yürüyen göstericilerin sayısını 100 bin civarında olarak tahmin ettiğini aktardı. 
     Şii lider Ayetullah Ali Hüseyin Sistani'nin temsilcisi Haşim El Avad, gösteri sırasında kalabalığa seslenirken, ''Irak halkının oğullarının, herkes için eşitlik ve adalet sağlayacak bir anayasa ve doğrudan seçimler üzerine kurulu siyasal bir sistem istediğini'' söyledi. 
     El Avad'ın konuşmasına, onbinlerce kişi ''Seçimlere evet, işgale hayır'' sloganlarıyla eşlik etti. 
     Irak polisi, kalabalığın tam sayısı konusunda bir tahminde bulunmanın güç olduğunu belirtirken, yürüyüşe sürekli yeni kalabalıkların eklendiği belirtildi. 
     Amerikan ordusuna ait 2 helikopterin göstericiler üzerinde alçaktan uçuş yaptığı, ancak ortada Amerikan askeri görünmediği kaydediliyor. 
     Sistani yandaşlarınca düzenlenen gösteride, Sistani ile diğer Şii liderlerin resimleri ve seçim çağrısı yapan pankartlar taşınıyor. 
     Basra'da, perşembe günü benzer bir taleple yapılan Şii gösterisine 30 bin kişi katılmıştı. 
     BM Genel Sekreteri Kofi Annan ile Irak Geçici Hükümet Konseyi üyeleri ve Koalisyon Yönetimi yetkilileri arasındaki görüşmeler New York'ta bugün yapılacak. 
     
</TEXT>
</DOC>
