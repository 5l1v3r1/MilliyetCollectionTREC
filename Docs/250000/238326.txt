<DOC>
<DOCNO> 238326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun05.html </URL>
<DATE> 2004/05/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İngiliz televizyonu İşkence kurbanları arasında iki Iraklı çocuk da var 
</HEADLINE>
<TEXT>

     İngiliz televizyonu ITV, Amerikan askerlerinin işkence yaptığı ortaya çıkarılan Ebu Garib cezaevindeki esirler arasında biri kız, 2 Iraklı çocuğun da bulunduğuna ilişkin haber yayınladı. 
     ITV televizyonu, aynı hapishanede tutulduğu sırada 2 Iraklı çocuğa işkence yapıldığına tanık olduğunu söyleyen El Cezire televizyonu için çalışan kameraman Şuayib El Baz'a dayanarak, Iraklı 12-13 yaşlarındaki bir kız çocuğunun, ağabeyi başka hücrede çığlıklarını duyarken, soyularak dövüldüğünü kaydetti. 
     El Baz, Iraklı kız çocuğunun gece hapishaneye getirilerek kendisinin ve diğer tutukluların bulunduğu hücrelerin önünde kıyafetleri çıkarılarak dövüldüğünü ve olay sırasında yukarıdaki hücrede bulunan ağabeyinin de kardeşinin çığlıklarını ve yardım isteyen bağırışlarını duyduğunu anlattı. 
     Gazeteci El Baz, Ebu Garib'teyken bir başka seferinde de 15 yaşındaki Iraklı hasta bir erkek çocuğun su dolu ağır iki kovayı taşıyarak koridorda koşmaya zorlandığına, durması durumunda da bir Amerikan askeri tarafından sobayla dövüldüğüne tanık olduğunu söyledi. 
     Çocuğun yorgunluktan yere yığıldıktan sonra askerlerin çocuğu soyarak üzerine soğuk su döktüklerini kaydeden El Baz, daha sonra çıplak, başı çuvalla örtülü bir adamın getirilerek çocukla yüz yüze tutulduğunu, adamın başındaki çuvalın çıkarılmasından sonra babasını gören çocuğun bayıldığını anlattı. El Baz askerlerin daha sonra da adamı bir sütyen ve kadın külotu giymeye zorladıktan sonra güldüklerini söyledi. 
     ITV'nin Amerikan güçleri tarafından Kasım 2003'te direnişçilerle çatışmaları izlerken Tikrit'te tutuklandığını belirttiği El Baz, daha önce de AP ajansına yaptığı açıklamada 74 saat tutulduğu cezaevinde çıplak halde dövüldüğünü, uyutulmadığını kaydetmişti. 
     El Baz, AP'ye açıklamasında askerlerin işkence görüntülerini kendi kameralarıyla görüntülediğini belirterek, bir keresinde bir askerin bilgisayarında fon olarak, başı çuvalla örtülmüş, elleri kelepçeli ve bir köpek tarafından saldırıya uğrayan bir esirin görüntüsünü gördüğünü belirtmişti. 

     
</TEXT>
</DOC>
