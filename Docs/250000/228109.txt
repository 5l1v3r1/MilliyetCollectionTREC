<DOC>
<DOCNO> 228109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/guncel/gun01.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DHKP-C operasyonu için Atina'ya güvenemedik... 
</HEADLINE>
<TEXT>

   Yunanistan'ın DHKP-C operasyonuna dahil edilmediğini vurgulayan üst düzey emniyet yetkilisi, "Bu ülkede ele geçen 3 kişi Almanya'nın baskısıyla yakalanmış olabilir" dedi 
      Tolga Şardan 
   
   DHKP - C örgütüne karşı Türkiye, Almanya, İtalya, Hollanda ve Belçika'da aynı anda gerçekleştirilen "1 Nisan" operasyonunun perde arkasında ilginç gelişmeler yaşandı. Bir emniyet yetkilisi, örgüte yönelik çalışmaların Başbakan Recep Tayyip Erdoğan'ın oğlu Necmettin Bilal Erdoğan'ın İstanbul'da 10 Ağustos'ta düzenlenen düğün töreni sırasında da devam ettiğini söyledi. DHKP - C'nin düğünde eylem yapacağı bilgisine ulaştıklarını kaydeden yetkili, "Ana operasyonu bölemezdik. Düğün sırasında ara sokaklara kadar ekip yerleştirip operasyonu sürdürdük" diye konuştu. 
   
   'Her ülke hedefini seçti' 
   Yunanistan'ın operasyona dahil olmadığını söyleyen yetkili, "Yunanistan'a güvenemedik. Bu ülkede yakalanan 3 kişi, Almanya'nın baskısı sonucu yakalanmış olabilir. Planımızda yoktu" dedi. Hollanda ve Belçika'nın, Almanya'nın koordinasyonunda operasyona katıldığını kaydeden yetkili, sözlerini şöyle sürdürdü 
   "Her ülke hedeflerini kendisi belirledi. Sabancı suikasti sanığı Fehriye Erdal da bir süredir Almanya'da yaşıyordu. Ne zaman Belçika'ya gittiği tam saptanamadı. Belçika polisi, hedef aldığı evde arama yaparken Erdal'ın orada olduğunu bilmiyordu. Karşılarına çıkınca şaşırdılar. Kendi kamu güvenliğini de sorun yaşamamak için Erdal konusunda farklı açıklama yapıldı." 
   
   İtalya yeni merkez mi 
   DHKP - C'nin İtalya'daki çalışmalarına ağırlık verdiğini belirten yetkili, "Avrupa'daki operasyonun harek t merkezi, İtalya'daki örgütün Avrupa sorumlusu Avni Er'di. Bazı eylemlerin yönlendirilmesini yapan Er, haberleşme kanallarını da kontrol ediyordu" dedi. Bu arada İtalyan basını, Perugia'da yakalanan Avni Er ve Zeynep Kılıç'ın iki yıldır sürekli izlendiğini duyurdu. 
   Telefon görüşmeleri için 56 bin saat, hücre evine yerleştirilen cihazlarla kaydedilen konuşmalar için 5 bin saat, internet yazışmaları konusunda da 10 bin saatlik kayıt bulunduğu kaydedildi. Er ve Kılıç'ı takip eden güvenlik birimlerinin elinde 3 bin saatlik görüntülü kayıt da var. "Sinan" kod adlı Er'in 33 , oturma izni almak için kendisiyle birlikte tutuklanan Maria Grazia Ardizzone 40 ile anlaşmalı evlilik yaptığı kaydedildi. 
   
   Belçika "Fehriye'ye gözaltı yok" diyor...    GÜVEN ÖZALP Brüksel 
   Emniyet Genel Müdürlüğü sözcüsü Ramazan Er, Fehriye Erdal'ın solda Belçika'da gözaltına alındığını açıklarken, "Belçika makamlarından bize intikal eden bilgiye göre Erdal gözaltındadır. Savcı da bu yönde açıklama yaptı" diye konuştu. Ancak Belçika, Erdal'ın gözaltına alındığını doğrulamadı. Brüksel Savcılığı'ndan bir yetkili "Gözaltı ya da sorguya çekilmesi diye bir durum söz konusu değil" demekle yetindi. Erdal'ın devam eden yargı süreci çerçevesinde "ev hapsinde" bulunduğu belirtildi. Örgüt üyeleri ise "Bu konuda Belçika İçişleri'yle güvene dayalı bir anlaşmamız var" ifadesini kullandı. Örgüt bürosuna düzenlenen baskında gözaltına alınan 8 kişiden 7'si de serbest bırakıldı. Erdal dosyasıyla bağlantılı Musa Asaoğlu da serbest bırakılanlar arasındaydı. 
   
   
</TEXT>
</DOC>
