<DOC>
<DOCNO> 238489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/guncel/gun05.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yerli helikopter Arı, 2006'ya hazır 
</HEADLINE>
<TEXT>


İTÜ'de Prof. Dr. Temel Belek'in başkanlığındaki 60 kişilik bir ekip tarafından yapılan ilk yerli helikopterimiz Arı, 2006'da hazır olacak ama bir nevi ruhsatsız araç olacağından uçamayacak 

Elif Korap 

Türkiye'nin ilk yerli helikopteri, İTÜ'de Prof. Dr. Temel Belek'in başkanlığındaki 60 kişilik bir ekip tarafından yapılıyor. Tamamen Türk mühendislerinin tasarımı olan ve "Arı" adını taşıyacak helikopter, 2006'da uçacak. Emsali 1.5 - 4 milyon dolara satılan helikopterin 750 bin dolara mal olması bekleniyor. Gerçi bir nevi "ruhsatsız araç" olacağından uçamayacak ama, eğer başarılı olur ve uluslararası sertifika alırsa, bir ihtimal Türkiye kendi helikopterini ucuza üretip kullanabilecek. Belek, ilk yerli helikopterimizin "nasıl bir şey" olacağını anlattı 

İnsanlar uzay mekiği yapıyor. Biz niye helikopteri yeni yapıyoruz 
Geç kaldığımızı söylemek yanlış olur. Helikopter, uçak gibi basit bir makine değil. Çok daha karmaşık, uçağa kıyasla çok daha detaylı tasarım bilgisi gerektiriyor. Helikopter havada istediğiniz bir noktada asılı kalabiliyor, istediğiniz her noktaya geri, ileri, sağa, sola, aşağı, yukarı hareket edebiliyor. Ayrıca, helikopterin ileride çok daha yaygın bir hava aracı olacağını düşünüyoruz. 

Nasıl ortaya çıktı bu proje 
Devlet Planlama Teşkilatı, zaman zaman Türkiye'nin üretim kabiliyetlerini anlayabilmek amacıyla üniversitelere böyle projeler veriyor. Bize de iki yıl önce helikopter projesi önerildi. Detaylarını hazırladık. Kabul edildi. Amacımız sadece bir helikopter yapmak değil, helikopter tasarlayabilen mühendisler yetiştirmek. 

Bu helikopterin neyini biz yapıyoruz. Her şeyini mi. Yüzde yüz Türk malı mı yani 
Bütün tasarımını biz yapıyoruz. Gövdenin tasarımı, yapısal analizi, dinamik yükler altında nasıl davranacağının hesaplanması... Bunların hepsi ROTAM'da Rotorlu Hava Araçları Tasarım ve Mükemmeliyet Merkezi İTÜ öğretim üyeleri ve mühendisler tarafından gerçekleştiriliyor. Üretime uygun hale getirilmesi Türkiye'de TAI Turkish Aircraft Industries tarafından yapılacak. Yani helikopter Ankara'da montajlanacak. Motoru satın alacağız. Zaten dünyada helikopter motorunu üreten sadece dört beş tane şirket var. 

Projede kaç kişi çalışıyor 
60 kişi. 25'i öğretim üyesi. 

Ne zaman uçacak 
Her şey istediğimiz gibi giderse 2006 sonunda havalanacak. Ama tabii sertifikasyonu olmadığından kullanamayacağız. Bu ruhsatsız bir aracı kullanmak gibi bir şey olur. Helikopter İTÜ'nün olacak. Adı da simgemiz olan "Arı". 

Yani biz bu kadar emeği sırf helikopter yapıp yapamayacağımızı görmek için mi kullanıyoruz 
DPT'nin böyle bir projeyi başlatmasının ardında elbette belli bir motivasyon var. Bu bir kere ortaya çıktıktan sonra bunun ticarileştirilmesi aşamasında şüphesiz sertifikasyon için girişimlerde bulunulacaktır. Özellikle de ucuza mal etmeyi başarırsak. 

Ne kadar daha ucuza mal oluyor şu an sizin yaptığınız helikopter 
Şu an bu ağırlıkta ve taşıma kapasitesine sahip helikopterlerin dünyadaki fiyatı 1.5 milyon dolarla 4 milyon dolar arasında. Helikopteri, 1 milyon doların altında, tercihen 750 bin dolara mal etmeyi planlıyoruz. Bunu başarabilirsek, elimizde cidden pazarlama kabiliyeti çok yüksek bir ürün olacak. 

Helikoptere hiç bindiniz mi 
Çok bindim. Ama 60 kişinin arasında şüphesiz binmeyenler var. Onlar için de ilginç bir durum tabii bu. 

İşte Arı'nın özellikleri 
Toplam ağırlığı 2040 kilogram 
Boş ağırlığı 1026 kilogram 
Yakıt ağırlığı 306 kilogram 
Menzili 740 kilometre 
Yük kapasitesi 708 kilogram 
3 km.ye kadar yükselebiliyor. 
Kanat yarıçapı 5.76 cm. 
Boyu 10 metre. 
Yerden yükseklik 3.130 cm. 



</TEXT>
</DOC>
