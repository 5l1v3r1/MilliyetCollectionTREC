<DOC>
<DOCNO> 225489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko26.html </URL>
<DATE> 2004/03/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Motosiklet tutkunları fuarda buluştu 
</HEADLINE>
<TEXT>

     Interteks tarafından düzenlenen 11. İstanbul Uluslararası Motosiklet Fuarı, Lütfi Kırdar Rumeli Exhibition Center'da açıldı. 
     Fuarda, ünlü motosiklet markalarının başta 2004 yılı modelleri olmak üzere çok sayıda ürününün yanı sıra sürücü giysileri, montlar, özel tulumlar, eldivenler, botlar, çizmeler, kasklar ve siperlikler gibi aksesuarlar sergileniyor. 
     Motosiklet tutkunlarının büyük beğenisini toplayan modeller, düzenlenen gösterilerle görücüye çıkarken, motosiklet fiyatları 3 milyar liradan başlayıp 48.5 milyar liraya kadar çıkıyor. 
     Honda Türkiye A.Ş. tarafından fuar programı kapsamında düzenlenen etkinlikte, Japonya'dan gelen şov sürücüsü Naoki Kobayashi'nin ''Trial Show''u ziyaretçilerden büyük ilgi gördü. 
     Bazı mankenlerin katılımıyla gerçekleştirilen şovlar da beğeni topladı. 
     Efsane Motor'un standında bulunan CD çalar ve telsiz özelliklerine sahip 2004 model Harley-Davidson Electra Glide Ultra Classic 29 bin 900 euroluk yaklaşık 48.5 milyar lira fiyatıyla dikkat çekiyor. Standın diğer ilgi çeken motosikleti ise Harley-Davidson'un 25 bin 200 euroluk yaklaşık 41 milyar lira VROD markası oldu. 
     BMW'nin radyo, CD sistemi, CD değiştirici, merkezi kilitleme sistemi ve ABS özelliklerine sahip K 1200 LT marka motosikleti ise 24 bin 700 euroluk fiyatla yaklaşık 40 milyar lira satışa sunuluyor. 
     
     MOTOSİKLET SATIŞLARI ARTTI 
     BMW Distribütörü Borusan Otomotiv İthalat ve Dağıtım A.Ş. Motosiklet Satış ve Pazarlama Müdürü Funda Ölçer, AA muhabirine yaptığı açıklamada, 2003'de yüzde 40 artışla 265 adet motosiklet sattıklarını bildirdi. 
     Bu yıl 350 adet motosiklet satmayı planladıklarını kaydeden Ölçer, 5 yıl içinde de bin adet motosiklet satacak düzeye ulaşmak istediklerini söyledi. 
     Harley Davidson marka motosikletleri satan Efsane Motor Servis ve Ticaret A.Ş. Genel Müdürü Tolga Sancar da, geçen yıl 90 adet motosiklet satışı gerçekleştirdiklerini ve bu yıl 150'ye ulaşmayı planladıklarını belirtti. 
     Sancar, yılın ilk 2 ayında satışlarının, geçen yılın aynı dönemine göre yüzde 80'in üzerinde artış gösterdiğini kaydetti. 
     Motosiklet 2004 Fuarı, 28 Mart'ta sona erecek. 
     
</TEXT>
</DOC>
