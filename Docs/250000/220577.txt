<DOC>
<DOCNO> 220577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur27.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TSK'dan "Bir milyon fidan" kampanyasına destek 
</HEADLINE>
<TEXT>

     Genelkurmay Başkanı Orgeneral Hilmi Özkök, eşi Özenç Özkök ve bazı üst düzey komutanlar ile eşleri, TEMA Vakfı tarafından düzenlenen ''Bir Milyon Fidan'' kampanyasına ağaç dikerek destek verdi. 
     Cumhurbaşkanlığı Muhafız Alayı Komutanlığı'ndaki ağaç dikme törenine, Orgeneral Özkök ve eşi Özenç Özkök, Jandarma Genel Komutanı Orgeneral Şener Eruygur ve eşi Mukaddes Eruygur, MGK Genel Sekreteri Orgeneral Şükrü Sarıışık ve eşi Mükerrem Sarıışık, Genelkurmay İkinci Başkanı İlker Başbuğ ve eşi Sevil Başbuğ, Kara Kuvvetleri Komutanlığı Kurmay Başkanı Orgeneral Fethi Tuncel ve bazı üst düzey komutanlar katıldı. 
     Diğer kuvvet komutanlarının ise denetleme ve yurtdışı görevlerinde olduğu için törene katılamadıkları belirtildi. 
     Törende bir konuşma yapan Orgeneral Özkök, dünyada olduğu gibi Türkiye'de de en önemli çevre sorunlarından olan erozyonun her yıl binlerce ton toprağın akıp gitmesine ve binlerce hektar arazinin çoraklaşmasına neden olduğunu söyledi. 
     Bu nedenle erozyonla mücadelenin büyük önem arz ettiğini vurgulayan Orgeneral Özkök, Türk Silahlı Kuvvetleri'nin TSK , çağdaşlaşmanın en önemli unsurlarından biri olan çevre bilincinin topluma yerleşmesi ve insanların yaşam kalitesinin yükseltilmesinde ağaçlandırma faaliyetlerinin önemini yıllar önce idrak ettiğini kaydetti. 
     
     ''125 FİDAN DİKTİM'' 
     Merhum 13. Genelkurmay Başkanı Orgeneral Cemal Tural tarafından hızlandırılan ve disipline edilen bu faaliyetlerin TSK'da bir ahlak ve gelenek haline geldiğini belirten Orgeneral Özkök, ''Nitekim, o günden bu yana TSK içinde ağaçlandırma, daha doğru bir deyimle bitkilendirme faaliyetleri, büyük bir hızla devam etmektedir. Yurt genelinde bütün askeri birlikler ve kurumların bulundukları bölgelerin yeşil örtüsü ve çeşitli yerlerde oluşturulan hatıra ormanları, bu anlayışın en güzel örneklerindendir'' dedi. 
     ''Ben de bütün komutan arkadaşlarım gibi bu konuya büyük önem veriyorum'' diyen Orgeneral Özkök, şunları kaydetti 
     ''Her gittiğim kışlada mutlaka bir fidan dikiyorum ve bu fidanların bakım sorumluluğunu genç bir subay ya da astsubaya veriyorum. Sonradan birliği tekrar ziyaret ettiğimde, daha önce diktiğim fidanı yerinde görüyorum. Şu ana kadar 2 adedi Amman, birer adedi Kosova ve Bosna'da olmak üzere toplam 125 fidan diktim. Son 17 ay içerisinde, TSK birlik ve kurumlarında 15 milyon küsur fidan dikilmiştir. Askerliğini yapmakta olan her ere mutlaka ağaç diktiriyoruz ve edindikleri bu ağaç sevgisini yurt sathına yaymalarını sistematik olarak sağlıyoruz. 
     Ayrıca, bütün bu faaliyetlerin gerçekleşmesine vesile olan, bu büyük kampanyayı başlatan TEMA Vakfı ile TSK, bugüne kadar Türkiye genelinde birçok ağaçlandırma faaliyetini gerçekleştirmiştir. 1998-2002 yılı arasında TEMA Vakfı-Çevre ve Orman Bakanlığı'nın işbirliği ile yürütülen '10 Milyar Meşe Palamudu' kampanyasına TSK'nın tüm birlik, karargah ve kurumları iştirak etmiştir. Bu bağlamda, Hava Kuvvetleri Komutanlığı-TEMA Vakfı işbirliği ile Cumhuriyetin 75. yılı kutlamaları kapsamında, 1998 yılında Ankara'daki 4. Ana Jet Üs Komutanlığı'nda 75 bin fidandan oluşan Kartal Hatıra Ormanı tesis edilmiştir. 1998 yılında Beysukent Köprülü Kavşağı ile Ümitköy Köprülü Kavşağı arasında 1254 dönümlük bir arazi üzerinde ağaçlandırma faaliyeti yürütülmüş ve 145 bin 600 adet fidan dikilmiştir. Ekim-Kasım 2002 aylarında ise Jandarma Genel Komutanlığı, Polatlı Karaboğaz mevkiinde TEMA Vakfı tarafından yürütülen ağaçlandırma faaliyetlerine 14 bin fidan dikerek destek vermişti. 
     TSK, Tema Vakfı'nın bu faaliyetlerini içtenlikle takdir etmekte ve işbirliğini sürdürme azim ve kararlılığındadır.'' 
     
     ''BİR VATANDAŞLIK GÖREVİ'' 
     Orgeneral Özkök, konuşmasının ardından, ''öğretmenim ve değerli komutanım'' diye hitap ettiği TEMA Vakfı Temsilcisi Emekli Orgeneral Kemal Yavuz'a, TSK personelinin gönüllü olarak topladığı 133 milyar 652 milyon liralık çeki takdim etti. Emekli Orgeneral Yavuz, kendilerine her zaman en büyük desteğin TSK'dan geldiğini belirterek, Orgeneral Özkök'e teşekkür etti. 
     Daha sonra Orgeneral Özkök ve eşi Özenç Özkök ile diğer komutanlar ve eşleri ağaç diktiler. 
     Orgeneral Özkök ağacı dikerken, ağacın sadece araziye çıkarak dikilmeyeceğini, internet üzerinden de dikim yapılabileceğini belirtti. 
     Basının da bu konuda destek vermesini isteyen Orgeneral Özkök, ''Bunu yurdumuzu sevdiğimiz için yapmalıyız. Bir vatandaşlık görevidir. Yurdumuz güzel olursa, bizden sonrakiler bizim için iyi şeyler düşünürler. Bütün gayretimizle katkıda bulunmamız lazım'' dedi. 
     
</TEXT>
</DOC>
