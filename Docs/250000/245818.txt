<DOC>
<DOCNO> 245818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur16.html </URL>
<DATE> 2004/06/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Farklı dil ve lehçelerde yayın yarın başlıyor... 
</HEADLINE>
<TEXT>

     Türk vatandaşlarının günlük yaşamlarında geleneksel olarak kullandıkları farklı dil ve lehçelerdeki yayınlar, yarından itibaren başlıyor. 
     İlk radyo yayını Radyo-1'den, ilk televizyon yayını da TRT-3'ten Boşnakça gerçekleştirilecek. 
     Radyo-1'deki yayın, 06.10 ile 06.45 arasında yer alacak ''Kültürel Zenginliğimiz' adlı programla başlayacak. Program, TRT-3 televizyon kanalında da yarından itibaren hafta içi her gün saat 10.30'da yayınlanacak. 
     Radyo-1 ve TRT-3'teki yayınlar pazartesi Boşnakça, salı Arapça, çarşamba Kirmanca, perşembe Çerkezce, cuma günleri de Zazaca yapılacak. 
     
     PROGRAMLARIN İÇERİĞİ 
     Bu programlarda, yurttan ve dünyadan önemli gelişmelerin yer aldığı haber özetleri ile çeşitli iç ve dış spor olaylarından oluşan spor paketleri izlenebilecek. 
     Gelenek ve göreneklerden oluşan çeşitli belgeseller, Türkiye'nin doğal ve tarihi yörelerini sergileyen magazin ve müzik programları da yayınlar arasında yer alacak. 
     Türkiye'deki çeşitli dil ve lehçelerde yayınlanacak programların, ülkedeki kültürel zenginliği yansıtması hedefleniyor. 
     Yayınların, 25 Ocak 2004 tarih ve 257 sayılı Resmi Gazete'de yayınlanan ''Türk Vatandaşlarının Günlük Yaşamlarında Geleneksel Olarak Kullandıkları Farklı Dil ve Lehçelerde Yapılacak Radyo ve Televizyon Yayınları Hakkında Yönetmelik'' ile TRT Yönetim Kurulu'nun 26 Mayıs 2004 tarih ve 2004 122 sayılı ''Türk vatandaşlarının günlük yaşamlarında geleneksel olarak kullandıkları farklı dil ve lehçelerde yayın yapılması ve bölgesel zenginliklerin tanıtılması için farklı bölgesel kuşaklar oluşturulmasına'' ilişkin kararı kapsamında yapılmasına karar verilmişti. 
     
</TEXT>
</DOC>
