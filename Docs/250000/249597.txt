<DOC>
<DOCNO> 249597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun32.html </URL>
<DATE> 2004/06/21/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Rehine misillemesi Güney Koreli doktorlar Iraklı hastalara bakmıyor 
</HEADLINE>
<TEXT>

     Irak'ın Nasıriye kentinde bir yıldır görev yapan Güney Koreli doktorlar, vatandaşları Kim Sun-Il'in El Kaide örgütüne yakın bir örgüt tarafından kaçırılmasının ardından Iraklı hastaları kabul etmemeye başladı. 
     Doktorların tercümanı Muhammed Mudaver, AFP'ye yaptığı açıklamada, ''Güney Koreli doktorlar, vatandaşlarının kaçırılmasını protesto etmek için bugün Iraklı hastaları kabul etmedi. Tedaviye devam edip etmemeye, kaçırılan kişinin akıbetinin ortaya çıkmasından sonra karar verecekler'' dedi. 
     Nasıriye'nin batısındaki eski hava üssünde bir yıldır hizmet veren 35 doktor 24 saat hizmet veriyor. Buradaki hastanede cerrah dahil bütün uzmanlar mevcut. Tercüman Mudaver, bu doktorların Irak'a geldiklerinden bu yana 20 bin hastaya baktığını belirtti. 
     El Cezire televizyonunda dün yayınlanan görüntülerde, arkalarında Ebu Musab Zerkavi'nin lideri olduğu ''Cemaat El Tevhid ve Cihad'' grubu yazısı görülen şahıslar, Seul hükümetine Irak'taki askerlerini çekmeleri koşulunu öne sürerek, talepleri yerine gelmezse 24 saat içinde rehinenin ''başını kesecekleri'' tehdidinde bulunmuştu. 
     Koreli rehinenin ölmek istemediğini söylediği kayıttaki bir ses, ''Kore hükümetine ve halkına mesajımız Topraklarımızdan askerlerinizi çekmenizi, daha fazla asker göndermemenizi istiyoruz. Yoksa bu Korelinin kafasını göndeririz'' demişti. 
     
</TEXT>
</DOC>
