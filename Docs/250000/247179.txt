<DOC>
<DOCNO> 247179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo10.html </URL>
<DATE> 2004/06/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Mehmet Ali Yılmaz, federasyon seçim tarihine karşı çıktı... 
</HEADLINE>
<TEXT>

     Futbol Federasyonu başkan adayı Mehmet Ali Yılmaz, Futbol Federasyonu tarafından açıklanan genel kurul tarihinin yasayla çelişkili olduğunu söyledi. 
     Mehmet Ali Yılmaz, A.A muhabirine yaptığı açıklamada, Futbol Federasyonu genel kurul tarihinin erken olduğunu belirterek, ''Federasyon Kanunu'nda yeni yapılan değişiklikler sonucunda şu an için sadece genel kurulda oy kullanacak kurumlar belli. Ancak genel kurul delegelerinin henüz tamamı kesinleşmiş değil'' dedi. 
     Yasa gereği, gündemin ve genel kurul tarihinin yazılı olarak delegelere bildirilmesi gerektiğini kaydeden Yılmaz, şunları söyledi 
     ''Yasada, 'genel kuruldan 15 gün önce delegelere gündem ve tarih yazılı olara bildirilir' ibaresi yer alıyor. Ancak genel kurul tarihi 26-27 Haziran olarak açıklandı ve gazetelerde ilan edildi. Gazetelerde verilen ilanların dipnotunda 15 Haziran günü mesai bitimine kadar genel kurulda oy kullanacak delegelerin federasyona bildirilmesi isteniyor. Kendi içlerinde bir çelişki içindeler. Delegeler 15 Haziran'da bildirilse bile bunların, yani federasyona bildirilenlerin delege olup olamayacağının belirleneceği bir inceleme safhası var. Bu işlem 15 Haziran'da bitse bile genel kurul tarihine 11 gün kalıyor. Bu da yasaya aykırı. Onun için genel kurul tarihinin delgeler kesinleştikten sonra daha ileri bir tarihe alınması gerekir.'' 
     
</TEXT>
</DOC>
