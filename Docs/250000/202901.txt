<DOC>
<DOCNO> 202901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/yazar/saglam.html </URL>
<DATE> 2003/12/18/ </DATE>
<TIME>  </TIME>
<AUTHOR> Erdoğan SAĞLAM  </AUTHOR>
<HEADLINE>
Mevduat ve repoda bir yıl beyan yok 
</HEADLINE>
<TEXT>

   
   Maliye Bakanı Kemal Unakıtan dün düzenlediği basın toplantısında, AKP hükümetinin kurulduğu günden bu yana vergi sisteminde yapılan iyileştirme ve düzenlemeleri özetledikten sonra yapılması düşünülen 52 maddelik yeni vergi düzenlemelerini açıkladı. Bu konuya ilişkin ayrıntılar ekonomi sayfalarımızda yer alıyor. Biz yapılacak düzenlemelerden önemli gördüklerimize değineceğiz. 
   Stopaj yoluyla vergilendirilmiş olan mevduat faizleri, repo gelirleri ile menkul kıymet yatırım fonu kar payları 2003 yılı sonuna kadar beyan dışı yapılacak düzenleme ile bu imkanın 1 yıl daha uzatılması öngörülüyor. Buna göre, 2004 yılında elde edilecek söz konusu gelirler de beyan dışında kalacak. 
   Söz konusu gelirler üzerinden stopaj yoluyla çok yüksek oranlarda peşin vergileme yapıldığı için, bize göre bu gelirler sürekli olarak beyan dışı bırakılmalı. 
   Ayrıca devlet tahvili ve Hazine bonoları faiz gelirleri ile alım - satım kazançları için uygulanan istisnanın, 2004 yılında ihraç edilecek devlet tahvili ve Hazine bonolarında da uygulanması yönünde düzenleme yapılıyor. 
   
   Gayrimenkul satışında istisna 
   Kurumların 2 yıldan uzun bir süre ellerinde tuttukları gayrimenkul ve iştirak hisselerinin satışından doğan kazancın sermayeye ilave edilen kısmı, 2003 sonuna kadar Kurumlar Vergisi'nden istisna edilmiş durumda. İstisnanın süresi 2004 yılı sonuna kadar uzatılıyor. Böylelikle 2004 yılında yapılacak satışlara da istisna uygulanabilecek. 
   Bankalara borçlu durumda olan mükelleflerin borçlarının ödenmesinde kolaylık sağlamak ve bankacılık sektörünün yeniden yapılandırılmasını teşvik amacıyla getirilmiş olan istisnanın süresi de 1 yıl daha uzatılıyor. 
   
   Beyan ve ödeme süreleri 
   Mevcut yasal düzenlemeye göre yıllık Gelir ve Kurumlar Vergisi, KDV, geçici vergi ve muhtasar beyannamelerde ödemenin beyan süresi içinde yapılması gerekiyor. Bu durum, vergi dairelerinde sürenin son günlerinde yığılmalara sebep oluyor. Yapılacak düzenleme ile ödeme süresi beyan süresinden farklılaştırılıyor. Bu ayırım vergi tahsilatının bankalar aracılığıyla yapılabilmesine altyapı oluşturmak amacıyla yapılıyor. Vergi tahsilatının tamamen bankalar aracılığıyla yapılması için de Maliye Bakanlığı'na yetki veriliyor. 
   
   Enflasyon muhasebesi 
   Enflasyon muhasebesine ilişkin yasa tasarısı Meclis'te komisyondan geçti. Kısa bir süre içinde yasalaşması bekleniyor. Yasa tasarısına göre, son 3 yılda TEFE'deki toplam artış 100'den ve içinde bulunulan yılda 10'dan fazla olduğu takdirde enflasyon düzeltmesi yapılması gerekiyor. Öncelikle belirtelim, enflasyon muhasebesi ülkemiz açısından gecikmiş bir düzenleme. Bu nedenle yasalaşması önemli ve gerekli. Gerçek bir reform. Uygulamanın bütün mükellefler açısından zorunlu olması öngörülüyor. En azından başlangıçta belli bir süre için uygulama mükelleflerin tercihine bırakılabilirdi. Veya belli bir aktif veya ciro büyüklüğünün altında olanlar için böyle bir serbesti tanınabilirdi. Gerçekçi olalım. Tüm Türkiye'de bu haliyle uygulanamaz. Sayın Bakan birinci geçici vergi dönemi için uygulamanın ihtiyari ancak sonraki dönemlerde zorunlu olacağını açıkladı. Bu yetmez. 2004 yılında bütün geçici vergi dönemlerinde ihtiyari olmalı. 
   
   Kurumlar Vergisi 
   Mevcut yasal düzenlemeye göre, Kurumlar Vergisi'nin oranı 30. Bunun üzerinden 10 fon payı alındığı için Kurumlar Vergisi yükü toplamda 33 olarak tezahür ediyor. Nisan ayında yapılan bir değişiklikle fon payı 01.01.2004'ten geçerli olmak üzere yürürlükten kaldırıldı. Böylece 2003 yılı kurum kazançları dahil olmak üzere Kurumlar Vergisi yükü 30'a düşmüştü. Ancak, enflasyon muhasebesinin yaratacağı muhtemel kayıpların telafisi amacıyla fon payının bir yıl daha uygulanacağı açıklanmıştı. Dünkü açıklamadan anlaşıldığı kadarıyla bundan da vazgeçilmiş. Kaldırılan fon payı kadar Kurumlar Vergisi oranı artırılıyor. Uygulamaya 2005 yılında verilecek 2004 yılı beyanından itibaren başlanması öngörülüyor. 
   
   Döviz kazandırıcı işlemler 
   İhracat, döviz kazandırıcı işlemler ve yatırımlarla ilgili bazı işlem ve kağıtlara uygulanan istisnanın süresi de yıl sonunda bitecekti. Bu istisna uygulaması kalıcı hale getiriliyor. 
   
      
   
</TEXT>
</DOC>
