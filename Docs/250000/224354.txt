<DOC>
<DOCNO> 224354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/spo02.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben bile gerginim 
</HEADLINE>
<TEXT>

   Daum, şampiyonluk stresinin oyunlarını olumsuz etkilediğini söyledi, "Baskıyı sahadaki oyuncular dışında ben dahil tüm yedek kulübesi hissediyor" dedi 
      
   'Zaman alacak' 
   FENERBAHÇE Teknik Direktörü Daum, Bursaspor karşısında sakat ve cezalı oyuncular nedeniyle istedikleri ritmi yakalayamadıklarını söyledi. Alman hoca, "Birçok oyuncu gibi ben de gerginlik yaşıyorum. Bugün aldığımız önemli galibiyetin farkına varmamız, zaman alacak. Şampiyonluk baskısı çok yüksek. Bu aşamada şampiyonluğu düşünmemeliyiz. Yeni ve genç oyuncularımız baskıyı kaldıramıyor" ifadelerini kullandı. 
   
   Mahmut'a destek 
   GENÇ oyunculara üzüldüğünü belirten Daum, "Mahmut geçen sezon 2.ligde oynuyordu. İdmanlarda çok iyi ve istekli. İnanılmaz aşama kaydetti. Ancak top daha ayağına gelmeden statta uğultu kopuyor. Bu oyunculara destek lazım ki cesaretlensinler. Ben, Fenerbahçe'de oynayan tüm futbolcuların, varlarını yoklarını ortaya koyduklarının garantisini verebilirim. Ancak bazılarımız sinirlerini kontrol etmekte zorlanıyor" dedi. 
   
   'Mucize gerçekleşti' 
   AŞIRI baskının yedek kulübesine de yansıdığını kaydeden Alman hoca, "Bu durumdan ben bile etkileniyorum. Bu aşamada kafamı toparlayıp, maçı nasıl döndürebilirim diye düşündüm ve Petkov'u oyuna aldım. Aldığımız galibiyetle çok iyi bir konuma geldik. İki ay önce böyle değildi. Şu anda şampiyonluk yarışında biz de varız. Bu anlamda bir mucize gerçekleştirdik. Takımı performansından dolayı tebrik ediyorum" diye konuştu. 
   
   Taraftara mesaj 
   SEYİRCİYE de mesaj yollayan Daum, "Sahamızı kapattıracak davranışlarda bulunmamalılar. Lütfen, size ihtiyacımız var. Hakem ve rakip oyuncularla ilgilenmeden bizi destekleyin, yeter. Bize zarar verenleri aramızda görmek istemiyoruz" dedi. Alman çalıştırıcı, Fatih'in mükemmel bir maç çıkardığını kaydetti, "Volkan için çok uykusuz kaldım. Ancak kritik iki kurtarışıyla doğru karar verdiğimi kanıtladı" yorumunu yaptı. 
   
   Volkan mucizesi    YUSUF DURSUN 

   10 günde düzeldi 
   GALATASARAY maçı sonrası formasını tribünlere atarken omuzu çıkan kaleci Volkan dün ilk onbirde sahaya çıktı. Yaklaşık on gün Almanya'da tedavi gören genç file bekçisi perşembe günü apar topar İstanbul'a çağırılmış ve iki gün takımla birlikte antrenmanlara çıkmıştı. 
   
   Oynamak istedi 
   RECEP'İN Gençlerbirliği maçındaki kötü performansı sonrası Volkan ile bir toplantı yapan Daum, genç kalecinin "Oynamak istiyorum. Bana güvenebilirsiniz" sözleri üzerine Recep'i yedeğe çekti. Alman hoca, Recep'ten de moralini bozmamasını istedi. 
   
   Serhat paniği    Ağrıları çoğaldı 
   UZUN bir aradan sonra Gençlerbirliği önünde forma giyen Serhat, Teknik Direktör Daum tarafından Bursaspor maçında kadroya alınmadı. Genç oyuncunun sakatlığının geçmediği ve ağrılarının devam ettiği öğrenildi. Hafta içinde yeniden kontrolden geçirilecek olan Serhat'ın sezonu kapayabileceği bildirildi. 
   
   Kadroda sürpriz 
   DAUM dün sahaya yine sürpriz bir kadro ile çıktı. Luciano'nun yokluğunda sol kanatta Petkov'u görevlendirmesi beklenen Alman hoca, yabancı tercihini Rebrov'dan yana kullandı. Savunmanın solunda Mahmut'a şans tanıyan tecrübeli teknik adam, Fatih'i Tomas'ın yanında oynatarak Ümit Özat'ın orta alandaki yerini bozmadı. 
   
   
</TEXT>
</DOC>
