<DOC>
<DOCNO> 206853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur05.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus turistler, Uludağ'ın çehresini değiştiriyor... 
</HEADLINE>
<TEXT>

     Türkiye'nin ilk kış turizmi merkezi Uludağ, Rusların gözbebeği oldu. 
     Edinilen bilgiye göre, bu sezon Rusya'dan büyük ilgi gören beyaz cennet Uludağ'a, 2 bin turistin daha gelmesiyle dağdaki Rus turistlerinin sayısı 4800 kişiye ulaştı. Otel sahipleri, bunun rekor bir sayı olduğunu belirterek, Rusların rezervasyonları nedeniyle Türk müşterilere yer kalmadığını belirttiler. 
     Otellerin adeta Rus turistlerin istilasına uğraması üzerine restoran ve bar işletmecileri de Rusça tabelalar asmak zorunda kaldı. 
     Can Cafe Bar'ın sahibi Ali Günal, önceki sezonlarda hiç bu kadar çok Rus turistin gelmediğini, bu yıl otel fiyatlarının biraz düşük olması nedeniyle Rusya'dan gelenlerin sayısında büyük artış olduğunu belirterek, ''İster istemez girişe yemek mönüsünü Rusça büyük harflerle yazdırdık. Bu hem bizim hem onlar için kolaylık oldu'' dedi. 
     Bu arada, Uludağ'da tatilini geçiren Belarus'tan 16 yaşındaki Helen Sadovska, snowboard yapmayı çok sevdiğini belirterek, ''Burada verilen hizmetlerden çok memnun kaldık. Ailemle birlikte en kısa zamanda yine buraya gelerek, tatil yapmak istiyoruz'' diye konuştu. 
     
</TEXT>
</DOC>
