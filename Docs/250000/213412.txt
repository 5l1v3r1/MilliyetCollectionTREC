<DOC>
<DOCNO> 213412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/guncel/gun02.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hücrede gözyaşı döktü 
</HEADLINE>
<TEXT>

   Zümrüt Apartmanı'nın fenni sorumlusu mimar - müteahhit Kaya ile taşeron ortağı İsmail Canlıer, ayrı ayrı konuldukları hücrede birbirlerini suçladı 
      
   Birlikte müteahhitlik yaptığı ağabeyi Sedat Kaya'nın yardımıyla önceki gün Antalya'da yakalanıp Konya'ya getirilen mimar - müteahhit Ali Vedat Kaya, geceyi sıkıntılı geçirdi. Gece önce 1 No'lu Sağlık Ocağı'nda sağlık kontrolünden geçirilen Kaya'ya ilk tepki çöken binada üç meslektaşını kaybeden sağlık memuru Salih Pullu'dan geldi. Pullu, muayenesinden sonra emniyete götürülen Kaya'ya "İnsanların ölümüne neden oldun, utanmaz adam" diye bağırdı. 
   Kaya ile ortağı İsmail Canlıer'in gece savcılık tarafından ifadesi alınmadı. İki ortak polislerle yaptıkları konuşmalarda binanın yıkılmasında malzemeden çalındığı iddialarıyla ilgili olarak birbirlerini suçladı. Kaya "Ben aracıydım. Malzeme alımıyla kooperatif yönetimi ve Canlıer ilgileniyordu" derken, Canlıer sorumluluğun Kaya'da olduğunu öne sürdü. 
   
   Keşke ben de ölseydim 
   Kalp ve şeker hastalığına bağlı rahatsızlıklar geçirmesi nedeniyle ilaçları verilen Kaya, tutulduğu hücrede sık sık gözyaşı dökerken "Kim ister bu kadar insanın katliamını. Böyle olacağına, ben de keşke o binanın altında kalsaydım. Basın beni yargısız infaz etti" dedi. 
   Can güvenlikleri nedeniyle başka bir kentte yargılanmaları gündeme gelen Kaya ve Canlıer'in TCK'nın 383. maddesine göre "tedbirsizlik ve dikkatsizlik sonucu birden fazla kişinin ölümüne sebebiyet vermekten" 1 yıldan 5 yıla kadar ağır hapis cezası istemiyle dava açılması bekleniyor. Sanıklar en fazla 5 yıl hapis cezası verilmesi durumunda, İnfaz Yasası'na göre 2 yıl hapis yatıp çıkacak. 
   Savcılar tarafından dört gün gözaltı süresi verilen Kaya ve ortağı Canlıer'in bilirkişi raporunun sonucuna göre ifadeleri alınacak. 
   
   
   
</TEXT>
</DOC>
