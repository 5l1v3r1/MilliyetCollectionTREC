<DOC>
<DOCNO> 233139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko21.html </URL>
<DATE> 2004/04/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ömer Sabancı Girişimcilik ruhu teşvik edilmelidir... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, girişimciliğe hak ettiği önemin verilmesini ve girişimcilik ruhunun teşvik edilmesini istedi. 
     Sabancı, Boğaziçi Üniversitesi kampusünde bir grup öğrencinin protesto gösterisine sahne olan TÜSİAD'ın düzenlediği ''Girişimcilik Kongresi''nin açılışında yaptığı konuşmada, ''Demokrasi dediğimizde her kesime saygılı olacağız. Özellikle gençlerimizden geldiği zaman. Ülkenin geleceği bakımından bir kere daha saygılı olmaya devam edeceğiz. Tabii ki biz gençlerimizden bazı konularda, Türkiye'nin Avrupa'ya giden konularında ve Türkiye'ye iyilikler getirecek konularda biraz daha anlayışlı olmalarını bekleriz'' dedi. 
     TÜSİAD'ın çeşitli demografi ve istihdam raporlarında belirtildiği gibi gelecek on yılda, Türkiye'de, geçmişe kıyasla daha fazla kişinin işgücü piyasasına girmesi beklendiğine işaret eden sabancı, böyle bir ortamda, işsizlik oranının aşağı çekilebilmesi için özel sektör tarafından yılda 550 binin üzerinde net istihdam sağlanması gerektiğini vurguladı. 
     İstihdam yaratanların ise girişimciler olduğunu belirten Ömer Sabancı, ''Yani ülkemiz, her geçen gün daha fazla girişimciye ihtiyaç duymaktadır. Araştırmalar girişimciliğin ekonomik büyümeye de olumlu katkıda bulunduğunu göstermektedir. Girişimci sayılarını yüksek oranlarda artırabilen ülkeler, işsizlikte de daha büyük oranda düşüşler sağlamaktadır'' diye konuştu. 
     Girişimciliğin ekonomi için önemine dikkati çekerken, işsizlik sorununa önemli bir çözüm olanağı sunduğu gibi ayrıca ekonomik büyümenin de dinamosu olduğunu kaydeden Sabancı, Türk sanayinin girişimcilik gücünün artmasının, AB üyeliğine hazırlanan Türkiye'nin üyelik sonrasında AB'ye uyumunun kolaylaşması açısından da büyük önem taşıdığını söyledi. 
     
     ''ÇOK DAHA GİRİŞİMCİ OLMAMIZ GEREKİYOR'' 
     TÜSİAD Başkanı Sabancı, ''Ekonomik performans ölçütü olarak kişi başına düşen gelir düzeyi ve istihdam oranı esas alındığında, AB ölçülerine yaklaşabilmemiz için gelişmiş ülkelere kıyasla çok daha girişimci, yenilikçi ve üretken olmamız gerektiği açıktır'' dedi. 
     TÜSİAD'ın daha önce yayınladığı raporlar, çeşitli platformlarda dile getirdiği görüşler, düzenlediği toplantı ve seminerlerle bugüne dek pek çok kez girişimcilik konusunun önemine dikkat çektiğini anlatan Sabancı, tüm bu araştırmalarda, girişimciliğin teşvik edilmesi için öngörülen politik ve ekonomik tedbirlerin yanında, konunun sosyal boyutu çerçevesinde, toplumda, özellikle gençler arasında girişimciliğin özendirilmesinin üzerinde önemle durulduğunu belirtti. 
     Bu çalışmalarda, gençlerin girişimci olmak için istekleri olsa da, bu özlemlerini hayata geçirecek özgüvene ve becerilere sahip olmadıklarının vurgulandığını kaydeden Sabancı, ''Ülkemizde de üniversitelerimizde girişimcilik konusunun ele alınmasının, gençlerin bilinçlendirilip teşvik edilmesi açısından çok önemli katkılar sağlayacağı inancındayız'' dedi. 
     Sabancı, TÜSİAD olarak, bu yöndeki çalışmalarının bir devamı niteliğinde, girişimciliğin özendirilmesini sağlamak, bu alandaki sorunların paylaşıldığı ve çözümlerin tartışıldığı bir platform oluşturmak ve sahip olduğu iş fikrini yatırımcılara sunmak isteyen girişimci üniversite öğrencileri ve yatırımcıları buluşturmak amacıyla, Girişimcilik Kongresi düzenlemeye karar verdiklerini aktardı. 
     Ömer Sabancı, rekabeti ve yeni piyasaların gelişimini engelleyici düzenlemelerin kaldırılması, çalışma hayatını düzenleyen mevzuatın esneklik ilkesiyle reforma tabi tutulması, girişimciliğe hak ettiği önemin verilmesi ve girişimcilik ruhunun teşvik edilmesi, girişimcilerin aldıkları risk ve ödüllerin hükümet politikaları ile yeniden düzenlenmesi ve risk sermayesi kurumunun geliştirilmesini, girişimciliğin önünün açılması için atılabilecek başlıca adımlar olarak niteledi. 
     
</TEXT>
</DOC>
