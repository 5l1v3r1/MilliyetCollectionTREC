<DOC>
<DOCNO> 235669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur19.html </URL>
<DATE> 2004/04/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Batman'da kaybolan silahlar... Dönemin Valisi yargılanıyor... 
</HEADLINE>
<TEXT>

     Eski Batman Valisi Salih Şarman'ın, Batman'da 1993-97 yılları arasında kaybolduğu iddia edilen silahlarla ilgili açılan davada Yargıtay'da yargılanmasına başlandı. 
     Yargıtay 8. Ceza Dairesi'ndeki duruşmaya merkez valisi Şarman ile avukatı Cenk Süleyman Kalem katıldı. 
     Davanın diğer sanıkları dönemin Batman vali yardımcıları Ahmet Soley ile Mithat Kuşadalı duruşmaya katılmadı. 
     Şarman, Danıştay 2. Dairesi'nin, Ateşli Silahlar Kanunu'na muhalefet ve zimmet suçundan yargılanması yönünde verdiği karar üzerine hakkında açılan davanın ilk duruşmasında savunma yaptı. 
     1993-97 yılları arasında bölgede terörün yaygın olduğunu ve bunun için ''Terörle Özel Mücadele Projesi'' ortaya konulduğunu, bunun hükümet tarafından da desteklendiğini ve ilgili yerlerden kaynak aktarılmak suretiyle uygulamaya koyduklarını ifade eden Şarman, Batman Valiliği'ne de silah ithalatı için izin belgesi verildiğini söyledi. 
     Bu ithalatın ödemelerinin devlet bankası olan Ziraat Bankası'ndan yapıldığını, silahların ise Hava Kuvvetleri Komutanlığı'nın uçak filolarıyla Batman'a getirildiğini kaydeden Şarman, ''Kaçak, izinsiz hiçbir şey yok'' dedi. 
     Konunun, 6130 Sayılı Ateşli Silahlar Yasası ile hiçbir ilgisinin olmadığını, o dönemde yapılanların OHAL Kanunu'na dayanılarak çıkarılan 285 ve 430 sayılı KHK'lar çerçevesinde ve İl İdare Kanunu'nun valiye verdiği yetkiye dayanılarak yapıldığını anlatan Şarman, OHAL Valiliği'nin yetkilerinin bir kısmını bu düzenlemeler uyarınca bölgedeki il valilerine devrettiğini kaydetti. 
     ''Yapılan mücadele sonucunda 6-8 ayda PKK Batman'ı terk etmek zorunda kalmıştır. Hizbullah'a karşı da operasyonlar başlatılmıştır'' diyen Şarman, 1993 yılının Eylül ayında, ''kan gölü'' şeklinde aldığı Batman'ın 1997 yılında OHAL kapsamından çıkarıldığını belirtti. 
     Şarman, ''2 ay sonra da beni mükafat olarak merkeze aldılar'' dedi. 
     İthal edilen bazı silahların parasının ödenmediği veya böyle bir ithalatın yapılmadığı şeklindeki suçlamaları kabul edemeyeceğini ifade eden Şarman, Gümrük Müsteşarlığı'nın kayıtlarında, bunların ithal edildiği ve parasının ödendiği, getirilmeyen hiçbir malzemenin de bulunmadığının yer aldığını söyledi. 
     Bazı malzemelerin gümrük beyanname tescilinin yapılmadığını, bunun gümrük görevlilerinin ihmalinden kaynaklanmış olabileceğini, ancak buna ilişkin tüm belgelerin ilgili yerlerde bulunduğunu savunan Şarman, kendi döneminde alınan tüm silah ve malzemelerin demirbaş kayıtlarının çok düzenli bir şekilde tutulduğunu ileri sürdü. 
     
     ''KRİTİK BELGELERİN YOK OLDUĞU ORTAYA ÇIKTI'' 
     Görevden ayrılmasından yaklaşık 3 yıl sonra başlatılan soruşturma sonucunda ''Kritik belgelerin yok olduğunun'' ortaya çıktığını iddia eden Şarman, bu konuda İçişleri Bakanlığı'na soruşturma başlatılması için başvurduğunu ancak bu başvurusunun, ''hasır altı edildiğini'' öne sürdü. Medyada bu silahların kayıp olduğu haberlerinin yer alması üzerine Jandarma Genel Komutanlığı'nın açıklama yaparak, hiçbir eksik malzeme bulunmadığını belirttiğini anımsatan Şarman, aynı konuda kendisinin Jandarma Genel Komutanlığı'na yaptığı başvuruda da bu bilgilerin teyit edildiğini söyledi. 
     Büyük bölümü sarf malzemesi olan ithal malzemelerin, görevden ayrılmasından 3 yıl sonra kaybolduğu yönünde iddialar bulunduğunu kaydeden Şarman, bu malzemeleri zimmetine geçirmekle suçlandığını söyledi. Şarman, ''Bu malzemeler kaybolmamıştır, eksilme veya kayıp yoktur. Sarf malzemesi olduğu için zaten ortadan kalkması doğaldır. Valilikte bulunan deponun ambar memuru, depo görevlisi değildir. Bu suçlamaları kabul etmiyorum'' diye konuştu. 
     
     ''BU SUÇLAMALAR HARCANMAMIZ İÇİN YAPILDI'' 
     ''Bu suçlamalar harcanmamız için yapıldı'' diyen Şarman, terörle mücadelenin devletin diğer kurumlarının izin, belge ve desteği ile yapıldığını, kendisine yöneltilen suçlamaların bu kurumları da töhmet altında bıraktığını kaydetti. 
     Şarman, ''bana destek veren başta TSK da töhmet altında bırakılmıştır. Bu kabul edilemez'' dedi. İthal edilen silah ve malzemeler ile kayıtlardaki farklılığı da açıklayan Şarman, kendilerinin ithal ettiği malzemelerden o dönemde Muş Valiliği ile Bismil Kaymakamlığı'nın da istekte bulunduğunu, bu yerlere bedelini ödemek şartıyla istedikleri malzemelerin gönderildiğini, farkın da buradan doğduğunu savundu. 
     Yargıtay 8. Ceza Dairesi Başkanı Zeki Aslan ve bazı üyelerin sorularını da yanıtlayan Şarman, proforma fatura ile hiçbir zaman ithalat yapılmadığını tüm ithalatların orijinal faturaya dayandığını, bu bilgilerin Gümrük Müsteşarlığı kayıtlarında da bulunduğunu söyledi. 
     ''Bu ithalat yapılırken piyasa araştırması yapıldı mı Bulgaristan'daki KİNTEX firması neden tercih edildi '' sorusuna Şarman, yurtiçi ve yurtdışında ciddi bir piyasa araştırması yapıldığını, inanılmaz şekilde ucuz fiyata ithalat yaptıkları yanıtını verdi. 
     Türkiye Cumhuriyeti'nin yaklaşık 15 yıl süren terörle mücadelede 100 milyar dolar harcandığının söylendiğini anımsatan Şarman, ''Bize tüm silah alımı ve malzemeleri için tahsis edilen para toplam 3 milyon dolardır. Bunun 300 bin doları iç harcamalarda kullanılmıştır, 2 milyon 700 doları ile de ithalat yapılmıştır. Bu 100 milyarın içinde bir noktadır. 16 uçak dolusu malzeme getirilmiştir. Uçaklar da öyle uçak değil büyük uçaklar'' diye konuştu. Başkan Aslan'ın, ''KİNTEX firmasının tabela bir firma olduğu'' şeklindeki iddiaları hatırlatması üzerine Şarman, ''Hayır, bütün siparişlerimiz zamanında geldi. Aksama olmadı. Bu geçerli bir iddia değildir'' yanıtını verdi. 
     Şarman, Aslan'ın ''Kritik belgeler yok olduğunu söylediniz. Neyi kastettiniz '' sorunu üzerine de ''O dönemde ithal edilen silahların kayıtlarının tutulduğu demirbaş kayıtlarını anlatmak istedim'' dedi. 
     Bir başka soru üzerine, Trabzon'a vali olarak önerilmesine karşın kendisinin gönüllü olarak Batman'a gittiğini ifade eden Şarman, ''Söylemesi üzücü ama PKK tam bir hakimiyet kurmuştu. Biz terörü tepe taklak ettik. Apo da telsizinden, ''Batman'ı terk edin'' talimatını vermiştir. Bunun kayıtları vardı. Biliyorsunuz Hizbullah'ı da bölgeden çıkardık. Daha sonra da nereden çıktığını biliyorsunuz'' diye konuştu. 
     Salih Şarman, Batman'da terörle mücadele için ''özel projeyi'' önce kendisinin ortaya koyduğunu, sonra devletin diğer kurumlarınca bunun desteklendiğini ve terörle mücadele için 1000 kişilik meşru güçlerden oluşan kuvvet oluşturulduğunu kaydetti. 
     Şarman, ''Bu güçler, silah, mühimmat yönünden güçlendirildi ve terörle mücadelede de başarı sağlandı'' dedi. 
     Salih Şarman, savunmasında suç işlemediğini belirterek, beraatını talep etti. 
     Şarman'ın avukatı Kalem de yapılan tüm işlerin yasaların verdiği yetkiye dayanılarak gerçekleştirildiğini, yasalara aykırı herhangi bir şeyin yapılmadığını söyledi. 
     Kalem, savunmalarını yazılı olarak da sunacaklarını belirterek, yazılı savunmalarını vermeden de Şarman'ın beraatine karar verilmesini talep etti. 
     8. Ceza Dairesi Başkanı Zeki Aslan, ilgili yerlerden bazı bilgi ve belgelerin istenmesi, bazı tanık ifadelerinin alınabilmesi için ara karar verildiğini belirterek, duruşmanın ertelendiği söyledi. 
     Danıştay 2. Dairesi'nin verdiği ve iddianame yerine geçen kararında Şarman iki kez zimmet, Ateşli Silahlar Kanunu'na muhalefet etmekle, diğer iki sanık da sadece ateşli silahlar muhalefet etmekle suçlanıyor. 
     
</TEXT>
</DOC>
