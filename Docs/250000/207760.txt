<DOC>
<DOCNO> 207760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur08.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuaförden sonra köpeğinize "çirkin" demeyin... 
</HEADLINE>
<TEXT>

     Kuaförde tüyleri kesilen süs köpeklerine psikolojilerinin bozulmaması için ''çirkin'', denilmemesi ve aynadan uzak tutulması gerektiği bildirildi. 
     Konya'da faaliyet gösteren Bilvet Veteriner Kliniği Müdürü Veteriner Deniz Maden, AA muhabirine yaptığı açıklamada, özellikle fazla tüylü süs köpeklerinin belli dönemlerde tüylerinin kesilmesi gerektiğini kaydetti. 
     Buna özen gösterilmemesi durumunda tüylerin keçeleşeceğini ve köpekleri rahatsız edeceğini vurgulayan Maden, kesilenlerin yerine gelecek tüylerin köpeği daha canlı göstereceğini ve derinin hava almasını kolaylaştırarak köpeğin sağlıklı kalmasını sağlayacağını bildirdi. 
     Maden, tüylerin kesilmesinin zorunlu olduğunu, ancak hayvanların bunu sevmemesi nedeniyle bazı köpek sahiplerinin bunu yaptırmadığını ifade ederek, şunları söyledi 
     ''Süs köpekleri tahmin edildiğinden daha zeki hayvanlardır. Söyleneni ve kendisi hakkında ne düşünüldüğünü hissedebilir. Ayrıca kendi psikolojisine göre bazen canlı bazen de durgun olabilirler. Kuaföre gelen süs köpekleri tüylerinin kesilmesini istemez ve kesilirken çok huysuz olurlar. Özellikle bu konuda rahatsız olan ve iş sırasında huysuzlaşan köpeklere tüy kesiminden önce anestezi uyguluyoruz. Köpek kuaföründe yapılan bu tüy kesme işlemi anestezi ile yapıldığında 30 milyon liraya mal oluyor.'' Bu işlemin tamamlanmasının ardından köpeklerin psikolojisinin değiştiğini ve kendilerini çok çirkin hissettiğini ifade eden Maden, bundan sonra köpeklere çok dikkatli davranılması gerektiğini kaydetti. 
     
     ''KÖPEKLERE ÇİRKİN DEMEYİN'' 
     Maden, tüyleri kesilen köpeklerin sahiplerinin kuaförden sonra ya da severken kesinlikle ''çirkin'' dememesi gerektiğini vurgulayarak, şöyle devam etti 
     ''Müşterilerimize özellikle bunu söylüyoruz. Normalde canlı ve sevecen tavırlar gösteren köpek, kuaförden sonra durgunlaşır. Sahibine bile sevgisini göstermez. Bu nedenle çirkin yerine daha güzel cümleler tercih edilerek, köpeğin bu sorunlu durumu atlatmasına yardımcı olunmalıdır. Ayrıca, köpek tüylerinin kesildiğini fark edeceği bir aynadan uzak tutulmalıdır. Aksi takdirde köpeğin psikolojisi bozulabilir.'' Soğuk geçen kış aylarında sokağa çıkacak süs köpeklerinin üzerine mutlaka bir şeyler giydirilmesi gerektiğini belirten Maden, ''Sürekli evde kalan köpeklerin soğuğa karşı doğal bağışıklık sistemi yeteri kadar gelişmediğinden kış aylarında üşütüp hasta olabilir'' dedi. 
     Selçuk Üniversitesi Veteriner Fakültesi Öğretim Üyesi Prof. Dr. Fatma İnal ise hayvanların da bir psikolojilerinin olduğunun unutulmaması gerektiğini söyledi. 
     Özellikle süs köpeklerinin bilindiğinden daha zeki ve hassas olduğunu vurgulayan İnal, ''Bu hayvanların iyi ve kötü sözler arasındaki farkı anladığı gösterdiği tepkilerden kolaylıkla anlaşılabilir'' dedi. 
     Süs köpeklerinin tüylerinin kesilmesinde bir sakınca olmadığını ifade eden İnal, ''Kuaförden sonra köpekler çevresine farklı tepkilerde bulunabilir. Bu nedenle daha sıcak yaklaşmak ve onların bu olumsuz durumu atlatırken dikkatli olmak gerekir. Aksi halde köpek yaşama küsebilir'' diye konuştu. 
     
</TEXT>
</DOC>
