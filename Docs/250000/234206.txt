<DOC>
<DOCNO> 234206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo34.html </URL>
<DATE> 2004/04/23/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Trabzonspor milli oyuncuları için af istemeyecek 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, milli takım kampına çağrılan Gökdeniz, Fatih ve Tolga'nın affını istemeleri gibi bir durumun sözkonusu olmadığını söyledi. 
     Şahin, AA muhabirine yaptığı açıklamada, A Milli Futbol Takımı'nın 28 Nisan Çarşamba günü deplasmanda Belçika ile yapacağı özel maçın aday kadrosuna bordo-mavili takımdan Gökdeniz, Fatih ve Tolga'nın çağrılmasından mutluluk duyduklarını ifade etti. 
     Trabzonspor yönetiminin şampiyonluk mücadelesini düşenerek aday kadroya çağrılan futbolcularının affını isteyeceği biçiminde söylentiler çıktığını ve bundan son derece rahatsızlık duyduklarını ifade eden Şahin, ''Biz milli menfaatleri her zaman kulüp menfaatlerinin üzerinde tutan bir kulübüz'' dedi. 
     Trabzonspor'un hem lig hem de Türkiye Kupası mücadelesi verdiğini dile getiren Şahin, ''Art arda maçlar oynayacağız. Ancak futbolcularımızın affını isteme gibi bir durum sözkonusu değil. Milli takıma vereceğimiz oyuncu sayısını arttırmak isterken böyle bir davranış içinde olmamız da mümkün değil'' diye konuştu. 
     
</TEXT>
</DOC>
