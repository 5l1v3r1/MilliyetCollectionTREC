<DOC>
<DOCNO> 221716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun01.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanlığı, Rum lobisinin eleştirilerini reddetti 
</HEADLINE>
<TEXT>

     ABD Dışişleri Bakanlığı, Kıbrıs'ta Annan planına karşı cephe alan Rum lobisinin ''planın çalışamaz olduğu'' yönündeki eleştirilerini reddetti. 
     ABD Dışişleri Bakanlığı sözcüsü Richard Boucher, gazetecilerle konuşurken, Kongre'deki Rum lobisinin planda köklü değişiklik yapılması isteği hakkında, ''Annan planı çalışır, başarılı olur, özellikle yapılan tartışmaların, oluşturulmakta olan anlayışın getireceği eklemelerle daha da iyi çalışır. Annan planının, adanın bütün halkı için iyi ve adil bir çözüm sağlayacağına inanıyoruz'' dedi. 
     Sözcü Boucher, ''Anlaşmaya varılabilmesi için herkesin Annan planını bizim kadar ciddiye alması gerektiğini düşünüyoruz'' diyerek, plana karşı çıkan Rum lobisini dolaylı dille eleştirdi. 
     ABD Kongresi'ndeki Rum lobisinin Annan planında köklü değişiklik istekleri arasında, KKTC'de malları bulunduğu belirtilen Rumların tamamının kuzeye dönebilmesi, Türkiye'den KKTC'ye göç edenlerden mümkün olduğu kadar fazlasının geri gönderilmesi ve Kıbrıs'ta Türk ve Yunan askeri varlığının hiç kalmaması yer alıyor. 
     Rum lobisine mensup Temsilciler Meclisi üyelerinden Michael Bilirakis ve Carolyn Maloney tarafından hazırlanan ve Annan planında değişiklik isteklerini içeren mektup, Rumların konumuna yakın diğer milletvekillerinin imzasına açıldı. Mektubun bugün ABD Dışişleri Bakanı Colin Powell ve BM Genel Sekreteri Kofi Annan'a gönderilmesi bekleniyor. 
     
     KIBRIS ÖN KONFERANSI 
     Öte yandan Kıbrıs'ta olası birleşmede özellikle tazminat meselesinin çözümlenmesine katkı için düşünülen, Kıbrıs'a mali yardım için bir ön konferansın, nisan ortalarında Avrupa'da ve muhtemelen Brüksel'de toplanması bekleniyor. 
     Amerikan kaynakları, ağırlıklı olarak ABD ve AB ülkelerinin katılımının öngörüldüğü ön konferans için davetin bugünlerde çıkarılmasının beklendiğini söylediler. 
     Aynı kaynaklar, birleşmenin gerçekleşmesi durumunda ABD'nin Kıbrıs için ''önemli'' bir kaynak ayırmaya hazırlandığını belirtirken, bu yardım paketinin boyutu henüz açıklık kazanmadı. 
     
</TEXT>
</DOC>
