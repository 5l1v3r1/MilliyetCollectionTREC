<DOC>
<DOCNO> 241439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy25.html </URL>
<DATE> 2004/05/20/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
TBMM Başkanı Arınç, yurda döndü... 
</HEADLINE>
<TEXT>

     TBMM Başkanı Bülent Arınç, ''Gazze'de masum insanların üzerine yapılan füze saldırısı insanlık dışı bir olaydır. Bu, kabul edilemez bir katliamdır'' dedi. 
     Strasbourg'ta yapılan ''Avrupa Parlamento Başkanları Konferansı''na katılan Arınç, yurda döndü. 
     Atatürk Havalimanı'nda açıklama yapan Arınç, gazetecilerin, İsrail'in, Gazze Şeridi'ndeki Refah kentinde sivillere yönelik füze saldırısıyla ilgili sorularını yanıtladı. 
     Televizyonlardan, İsrail'in Refah'taki mülteci kampına yaptığı füze saldırısı sonucu 40'a yakın sivil ve çocuğun öldüğünü öğrendiğini, benzer bir olayın da Irak'ta yaşandığını kaydeden Arınç, şöyle konuştu 
     ''Özellikle Gazze'deki bu masum insanların üzerine yapılan füze saldırısı insanlık dışı bir olaydır. Büyük bir faciadır. Bundan hepimiz çok büyük bir üzüntü duyuyoruz. Bu, kabul edilemez bir katliamdır. Çünkü sivillere karşı böyle bir eylem yöneltilmesi hiçbir uluslararası hukukta, sözleşmede yer almamaktadır. Maalesef bugüne kadar İsrail dünya kamuoyundan pek çok tepkiler almasına rağmen son 4 yılda 2 binden fazla ev yıkmış, 3 binden fazla sivilin öldürülmesinde rol oynamıştır. Bütün bu olaylara karşı duyarsızlık gösterenler olabilir. Ama bu, şiddetle kınanması gereken bir olaydır. Bu, yürekleri parçalayan bir olaydır. Annelerin, babaların kucaklarında kan içersinde masum yavruların can verişi, hiç beklenmedik bir füze saldırısıyla hayata veda edişi elbette hepimizi, bütün masum insanları, çocukları, anneleri, babaları fevkalade üzmüştür.'' 
     
     GENEL GÖRÜŞME 

     TBMM'de grubu bulanan siyasi partilerin Ortadoğu'daki olaylarla ilgili olarak bir genel görüşme talep ettiğini öğrendiğini ve bunun 25 Mayıs'ta gerçekleşeceğini kaydeden Arınç, ''Bu, yapılması gereken bir davranıştı'' dedi. 
     TBMM'den, Filistin Parlamentosuyla Dostluk Grubu üyesi 8 parlamenterin Filistin'e ziyarette bulunduğunu hatırlatan Arınç, şunları kaydetti 
     ''Biz, arkadaşlarımızın bu ülkeye dostluğumuzu, sevgimizi götürmeleri gerektiğini kendileriyle konuşmuştuk. Fevkalade zor şartlara rağmen tüm parlamenterler, böyle kritik ve nazik bir zamanda Filistin'de bulunuyorlar ve Türk halkıyla Filistin halkının dayanışmasını ortaya koymaya çalışıyorlar.'' Yapılan saldırının, Türk milletinin vicdanını kanattığını ifade eden Arınç, ''Ben, Türk milletinin gerçek temsilcisi olan TBMM Başkanı olarak bu katliamlardan fevkalade üzüntü duyduğumu ifade ediyor, Meclisimiz adına Filistin halkına başsağlığı diliyorum'' diye konuştu. 
     ''Şüphesiz ABD'nin, İsrail'in yaptığı bu katliam karşısında tavrını ortaya koyması gereklidir'' diyen Arınç, BM Güvenlik Konseyi'nden, bu evlerin yıkılması kararının durdurulması konusunda alınan karar ve tavrın yeterli olmadığını söyledi. 
     
     ''ABD'YE ÖNEMLİ GÖREV DÜŞMEKTEDİR'' 

     Bu tür olayların her gün yaşandığını ifade eden Arınç, şöyle devam etti 
     ''Her gün Ortadoğu barışı dinamitlenmektedir. Kanların aktığı, insan çığlıklarının arşa kadar yükseldiği bir yerde hiçbir barışçıl girişimde bulunamazsınız, hiçbir barışçıl hareketi başarıya ulaştıramazsınız. Ortadoğu'da barış isteyen herkes, bu akan kanı ve gözyaşını bir an evvel durdurmalıdır. Özellikle İsrail'i cesaretlendiren eğer ABD'nin tavrı ise, ki katıldığım toplantıda da herkes bunu rahatlıkla ifade ediyordu, o zaman bu olaydaki sorumluluğunu üzerinden atabilmek için en azından ABD'ye İsrail'in bu tavırlarını durdurması yönünde önemli görev düşmektedir. 
     Ben uluslararası kamuoyunu, bu insan onurunu zedeleyen katliamı kınamaya, engel olmaya davet ediyorum.'' 
     
     STRASBOURG'TAKİ KONUŞMA 

     Strasbourg'ta, ''Demokrasilerimiz ne kadar demokratik'' başlığı altında yaptığı konuşmada, meslektaşlarının bir otokritik yapması için ''Demokratik ideallerle siyasi çıkarlar yan yana geldiğinde acaba nasıl davranıyorsunuz '' sorusunu yönelttiğini kaydeden Arınç, konuşmasını şöyle sürdürdü 
     '' İşte size 3 kriz bölgesi Ortadoğu, Kafkaslar ve Balkanlar. Burada son yıllarda çok büyük üzüntüler yaşandı. Bu olaylar karşısında sizin tavrınız ne oldu Herkesin temel haklarını ve insan haklarını en üstte görerek, her birey için demokrasiyi mi istediniz, yoksa siyasi çıkarlarınız için bunların pek çoğuna göz mü yumdunuz demiştim. Konuşmamın üzerinden bir gün geçmeden bu olay karşımıza geliyor. Demokrasi gibi insan zekasının bulabildiği en iyi yönetim biçimindeki yöneticilerin, bu olaylar karşısında bir insan olmanın gereğini nasıl yerine getireceklerini hep beraber göreceğiz. 
     Dilerim, bu acılar en kısa zamanda dursun. Hepimiz Ortadoğu veya bir başka bölgede huzur içinde, mutluluk içinde yaşayan insanlıkla birlikte olalım.'' 
     
     ''Demokrasilerimiz ne kadar demokratik'' 

     TBMM Başkanı Bülent Arınç, ''Avrupa Parlamento Başkanları Konferansı'na iştirakim, Avrupa Konseyi'ne verdiğimiz önemi vurgulamasının yanı sıra AB üyeliğimiz yolundaki çabalarımızın muhataplarımıza aktarılması bakımından son derece yararlı olmuştur'' dedi. 
     Arınç, Atatürk Havalimanı'nda yaptığı açıklamada, Strasbourg'taki temaslarını değerlendirdi. 
     Konferansta, ''Demokrasilerimiz ne kadar demokratik'', ''Modern teknoloji ve demokratik usuller'' ve ''Daha gelişmiş bir demokrasi için işbirliği' konulu başlıkların müzakere edildiğini bildiren Arınç, kendisinin de birinci başlık üzerinde bir konuşma yaptığını ifade etti. 
     Konferans sırasında Yunanistan, Gürcistan, Rusya Federasyonu ve Ermenistan parlamento başkanları ile ikili görüşmelerde bulunduğunu kaydeden Arınç, ayrıca Avrupa Konseyi Parlamenterler Meclisi Başkanı Peter Schieder ile biraraya geldiğini, Avrupa İnsan Hakları Mahkemesi'ni AİHM de ziyaret ettiğini söyledi. 
     AİHM Başkanvekili'nden, mahkemenin işleyişi hakkında bilgi aldığını anlatan Arınç, başkanvekili yargıcın da Türkiye'deki insan hakları konusunda kat edilen aşamaları takdirle karşıladığını ifade ettiğini söyledi. 
     
     HUMEYNİ HAVAALANI'NIN DURUMU 

     Arınç, bir soru üzerine, Tepe-Akfen grubunun İran'da inşa ettiği Uluslararası Tahran Humeyni Havaalanı'nın işletme hakkının ani bir kararla Türk firmasından alınmasıyla ilgili olarak İran Meclis Başkanı ile Ürdün'de yapılan Irak'a Komşu Ülkeler Parlamento Başkanları Toplantısı sırasında görüştüğünü açıkladı. 
     Arınç, şöyle devam etti 
     ''Uluslararası Tahran Humeyni Havaalanı'nı Tepe-Akfen ortak girişimi çok güzel bir şekilde inşa etmiş ve kullanım hakkını elde etmişti. Havalimanı açıldıktan sonra çok yanlış ve beklenmeyen bir kararla bu kullanma hakkının dondurulduğunu ve bu grubun büyük bir ekonomik zorlukla karşılaştığını haber aldık. Sadece ben değil, benden önce Dışişleri Bakanımız da İran Dışişleri Bakanı Harrazi ile konuyu görüşmüş. Onlardan da en kısa zamanda yanlışın düzeltileceği sözünü almış. Ben de Sayın Meclis Başkanı'na duyduğumuz üzüntüyü ifade ettim. Bunun uluslararası bir hukuk kuralı olduğunu, bu havalimanını inşa ederken ve kullanım hakkını alırken hukuka dayandırıldığını, ama böyle tepeden inme bir kararla bu hakkın elden alınamayacağını söyledim. Kendisi de görüşlerime katıldığını söyledi ve parlamentodan iki milletvekilini bu konuyu araştırmak üzere görevlendirdiğini ifade etti.'' 
     
</TEXT>
</DOC>
