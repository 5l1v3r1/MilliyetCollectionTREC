<DOC>
<DOCNO> 206143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/siyaset/siy20.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   KADEK, Irak'ta silah bırakıyor    NAMIK DURUKAN Erbil 

   ADINI KONGRE - GEL Halk Kongresi olarak değiştiren PKK KADEK'i, ABD yönetiminin 'silah bırak, Irak'ta siyasi faaliyete katıl" çağrısına olumlu cevap verdi. Irak'taki ABD yönetimiyle sürdürülen görüşmenin ardından örgüt, silah bırakmayla ilgili takvim istedi. Örgüt, Erbil'deki Hawlati gazetesine gönderdiği açıklamada silahların İran sınırındaki Kandil dağı çevresindeki köylerde satıldığını bildirdi. Örgüt, açıklamasında "Koruma görevi yapan güçlerimiz dışında, silahlarımızı bırakıp siyasi yapıya uyacağız" denildi. 
   
   Berlinliden AB için destek yok    BERLİN ANKA 

   BERLİN'de yaşayanlar arasında gerçekleştirilen bir ankete katılanların sadece yüzde 39'u, Türkiye'nin AB'ye alınmaya hazır olduğuna inandığını belirtti. Berliner Zeitung gazetesindeki habere göre, Emnid kamuoyu araştırmaları firması yaptığı geleneksel ankette, Türkiye'nin AB'ye alınmaya hazır olduğu görüşünün Berlinlilerden destek bulmadığı ifade edildi. Ankete katılanların yüzde 57'si ise AB'nin 1 Mayıs'ta 10 yeni üyeyi tam üyeliğe almasını olumlu karşıladı. 
   
   Mısırlı şeyhe türban tepkisi    DIŞ HABERLER SERVİSİ 

   FRANSA'nın başörtüsünü yasaklayan kanun çıkarma hakkı bulunduğunu söyleyen Mısır'daki El Ezher Medresesi Şeyhi Muhammed Seyid Tantavi, ülkedeki birçok dini grubun eleştirisiyle karşılaştı. Yasaklanmasına rağmen faaliyetlerine göz yumulan, Mısır'ın en büyük muhalif grubu Müslüman Kardeşler Örgütü de şu eleştirileri yöneltti "Tantavi'nin açıklaması Müslümanları yıldırım çarpmışa döndürdü, üzüntü ve öfkeye yol açtı. Din adamları İslama zarar veren bu açıklamaya karşı birlik olmalı." 
   
   Sirmen, İstanbul için aday adayı    ESKİ İzmit Büyükşehir Belediye Başkanı CHP Kocaeli Milletvekili Sefa Sirmen, İstanbul Belediye Başkanlığı'na aday adayı olduğunu açıkladı. CHP Kocaeli merkez ilçe binasındaki basın toplantısında, Genel Başkan Deniz Baykal'la görüşme yaptığını belirten Sirmen, "İstanbul'dan CHP adayı olarak gösterilirsem seçimi açık farkla kazanırım" dedi. n DHA 
   
   İmam da adaylık kuyruğuna girdi    BELEDİYE seçimlerinde AKP'den aday adayı olmak için İstanbul Belediyesi'ndeki görevinden istifa edenlerin sayısı 27'ye ulaştı. Mezarlıklar Müdürlüğü'nden imam Sedat Kasarcı da belediye meclis üyesi adaylığı için istifa etti. İstanbul Belediye Başkanı Ali Müfit Gürtuna'nın eski Özel Kalem Müdürü Muharrem Ergül de AKP'den Beykoz Belediye Başkanlığı'na adaylığını koymak için Şehir Tiyatroları Müdürlüğü'nden istifa etti. 
   
   Başbakanlık'ta 'alkolmetre' tartışması    ANKARA Milliyet 

   Başbakan Erdoğan'ın Vatan muhabiri Nuri Sefa Erdem'e alkollü olduğu gerekçesiyle tepki göstermesinin ardından dün Başbakanlık'ta alkolmetre tartışması yaşandı. Başbakanlık Basın Müşaviri Ahmet Tezcan'la görüşen gazeteciler arasındaki Vatan muhabiri, "Bundan sonra Başbakan'a soru soran gazeteciye alkolmetreyle ölçüm mü yapacaksınız " dedi. Tezcan da böyle bir şeyin olmayacağını, ancak çok alkolle soru sorulmaması gerektiğini belirtti. Başbakanlık Müsteşarı Ömer Dinçer'in toplantısında da bir gazeteci, "Başbakan çocuk gibi azarlıyor. Onur kırıcı oluyor. Bu üslubu hak ettiğimizi düşünmüyorum" ifadesini kullandı. 
   
   Gazeteciler Cemiyeti Erdoğan'ı eleştirdi    Türkiye Gazeteciler Cemiyeti TGC Başkanı Orhan Erinç, sorusunu beğenmediği bir gazeteciyi azarlayan Başbakan Tayyip Erdoğan'ı eleştirdi. Erinç, yaptığı açıklamada, Başbakan'ın Vatan gazetesi muhabirine yönelik sözlerini yanlış bulduğunu ifade ederek, "Devlet adamı kişiliği de bulunan bir siyasetçinin bu tür davranışları, Türkiye'deki demokrasi anlayışının sakatlığını da ortaya koymaktadır. Gazetecileri çanak soru soran kişiler olarak görme alışkanlığı, sık sık yanlış tepkilere neden oluyor" dedi. 
   
   
</TEXT>
</DOC>
