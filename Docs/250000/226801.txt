<DOC>
<DOCNO> 226801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun17.html </URL>
<DATE> 2004/03/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Denktaş Esas olan her iki tarafın kabul edebileceği bir anlaşmadır 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda her iki tarafın kabul edebileceği bir anlaşmanın esas olduğunu ifade ederek, yapılacak bir anlaşmanın Kıbrıs Türklerine 1963-1974 yıllarını yaşatmayacak bir anlaşma olması gerektiğini söyledi. 
     Denktaş, Türkiye'nin yardımlarıyla restore edilen Posta Dairesi'nin merkez binasının açılışında yaptığı konuşmada, Kıbrıs görüşmelerinin yapıldığı İsviçre'de son günde bulunulduğuna işaret ederek şunları söyledi 
     ''Biz kendi arkadaşlarımızdan kendi değerlendirmelerini bekliyoruz. Gazete haberleriyle kendinizi avutmayınız. Üzülmeyiniz, fazla kararlara varmayınız. Değerlendirmeler geldikçe, biz de kendi değerlendirmemizi yaparak sizlere duyuracağız. 
     Esas nedir Esas güzel bir anlaşmanın olmasıdır, her iki tarafın kabul edebileceği ve Kıbrıs Türklerine 1963-1974 yıllarını yaşatmayacak bir anlaşmanın olmasıdır. Bunun için uğraşıyorlar. İnşallah başarırılar. Başarırlarsa sevineceğiz, başarmazlarsa devletimize sahip çıkmaya devam edeceğiz.'' 
     
     HARCANAN PARALAR KAYDA GEÇSİN 

     KKTC Cumhurbaşkanı Rauf Denktaş, Türkiye'nin, KKTC'yi güzelleştirmek ve altyapısını tamamlamak için harcadığı paranın haddi hesabı olmadığını belirterek, Rumlarla karşılıklı tazminatlar belirlenirken, Türkiye'nin harcadığı paranın da kayda geçirilmesi gerektiğini bildirdi. 
     Denktaş, Türkiye'nin yardımları ile restore edilen Posta Dairesi'nin Lefkoşa Sarayönü'ndeki merkez binasının açılışını yaptı. 
     Denktaş, açılışta yaptığı konuşmada, esprili bir şekilde, binanın kendisinden bir yaş küçük olduğunu belirterek, ''Türk Büyükelçiliği restore ettirmeseydi çökecekti. Allah'a çok şükür dimdik ayakta duruyor, pırıl pırıl hale gelmiştir. Beni de bildiğiniz gibi arada sırada doktorlar restore ediyor. Biz de ayaktayız'' dedi. 
     Posta ve pulun bir devletin simgesi olduğunu ve postalarla ilgili maceralarının bir tarih olduğunu kaydeden Denktaş, bunun kitap haline getirildiğini söyledi. 
     Bu kitabın, ortak devlet yıkıldığında Kıbrıs Türkünün yıkılmadığını, ayakta kalarak ''varız'' dediğini gösterdiğini anlatan Denktaş, şunları söyledi 
     ''21 Aralık 1963'ü hatırlıyorum. Sabahleyin Dr. Vassos Lissaridis bütün silahlılarıyla Baf Kapısı'na kadar gelmiş Dr. Küçük'e ve bana haber salmıştı, derhal postadaki bütün pulları ve değerli evrakı kendisine teslim edelim veyahut da gelip alacak. 'Buyur gel al' dedik hala gelmedi, Allah'a çok şükür. Bundan sonra da gelme ihtiyacı yok. Yine postamız çalışmaya devam edecektir.'' 
     
     TÜRKİYE'NİN HARCADIĞI PARA 

     Restorasyonun yapımında emeği geçenlere ve Türkiye'ye teşekkür eden Cumhurbaşkanı Denktaş, Türkiye'nin her yeri güzelleştirmek ve altyapıyı tamamlamak için sarf ettiği paranın haddi hesabı olmadığını söyledi. 
     Türkiye'nin yaptığı yardımların, Rumlarla karşılıklı hesaplaşma başladığında kayda geçirilmesi gerektiğini ifade eden Denktaş, ''Bunlar herhalde gün gele bir hesaba geçilecektir. Karşılıklı hesaplaşma başladığında, Türkiye neler yaptı, burada neler bıraktı, Rumlar neler bıraktı, neler yaptı, bizim tazminatlarımız nedir, bizim alacağımız nedir, vereceğimiz nedir. Bunların gün gele hesaplaşması lazımdır'' dedi. 
     KKTC Başbakan Vekili Bayındırlık ve Ulaştırma Bakanı Ömer Kalyoncu da, 1925 yılında İngiliz sömürge yönetimi tarafından posta dairesi olarak yapılan binanın restorasyonu için 512 milyar TL harcandığını, bunun sadece 67 milyar TL'sinin mali kaynaklardan karşılandığını, geri kalan miktarı Türkiye Büyükelçiliği'nin ödediğini söyledi. 
     Türkiye'nin Lefkoşa Büyükelçisi Hayati Güven ise iki devletin mali, maddi ve teknik işbirliği sonucu ortaya güzel bir eser çıktığını ifade ederek, emeği geçenlere teşekkür etti. 
     Büyükelçi Güven, restore edilen binanın, Sarayönü'nün tarihi dokusuna uyum sağladığını belirtti. 
     Konuşmaların ardından, restore edilen bina, Cumhurbaşkanı Denktaş tarafından açıldı. Denktaş, binayı gezerken, 7 yaşındayken babasına pul almak için postaneye geldiğini anlattı. 
     
</TEXT>
</DOC>
