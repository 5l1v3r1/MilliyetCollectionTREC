<DOC>
<DOCNO> 246387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/siyaset/siy01.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
THY ile gittiler 
</HEADLINE>
<TEXT>


G-8 zirvesine katılacak olan Başbakan Erdoğan ve beraberindeki heyet, ATA uçağı arızalanınca ABD'ye THY'den kiralanan uçakla gitti 

ELÇİN ERGÜN Ankara 


Başbakan Recep Tayyip Erdoğan, G - 8 zirvesi ve küçük oğlu Necmettin Bilal Erdoğan'ın Harvard Üniversitesi'ndeki mezuniyet töreni için dün ABD'ye gitti. ATA uçağının arızası nedeniyle, THY'den kiralanan uçakla başlayan geziye katılan 15 kişilik heyette, Erdoğan'ın yanı sıra, ailesinden dört kişi daha bulunuyor. Erdoğan'a, eşi Emine Erdoğan, kızı Sümeyye Erdoğan, Sadık Albayrak'la evlilik hazırlıkları yapan diğer kızı Esra Erdoğan'ın yanı sıra, büyük oğlu Burak'ın eşi Sema Erdoğan eşlik ediyor. 

Laura Bush yemeğinde 
Erdoğan çifti, gezilerinin ilk gününü, G - 8 zirvesinin yapılacağı Sea Island'a geçirecek. Erdoğan G - 8 liderleriyle görüşürken, Emine Erdoğan da, ABD Başkanı George Bush'un eşi Laura Bush'un vereceği ve sadece G - 8 ülkelerinin lider eşlerinin katılacağı yemeğe katılacak. 
Adaya sadece resmi konukların alınması nedeniyle, kızları ve gelinleri Georgia'da kalacak. Erdoğan, zirveden sonra oğlu Necmettin'in Boston'daki mezuniyet törenine katılacak. Aile, Necmettin - Reyyan Erdoğan'ın da heyete katılmasının ardından Chicago'ya hareket edecek. Burada "Ortadoğu" konulu konferans verecek olan Erdoğan'ın dinleyicileri arasında, Harvard Üniversitesi'ni temsilen Necmettin yer alacak. Erdoğan, eski ABD Başkanı Ronald Reagan'ın cuma günü yapılacak cenaze törenine katılamayacak. 

Motoru arıza yaptı 
Erdoğan'ı ABD'ye götürecek ATA uçağının motoru önceki akşam arızalandı. Teknik ekip dün sabaha kadar arızanın giderilmesi için uğraştı. Başbakanlık, dün sabah gerçekleştirilen deneme uçuşunun ardından, THY'den Airbus 310 tipi uçak kiralanmasına karar verdi. Esenboğa'ya getirilen "Göksu" uçağı güvenlik kontrolünden geçirildi. Polis dedektör köpeklerle uçağı ararken, Erdoğan VIP salonunda Dışişleri Bakanı Abdullah Gül'le sohbet etti. 

Alkışlarla uğurladılar 

G - 8 toplantısı için ABD'ye giden Başbakan Erdoğan'ı Dışışleri Bakanı Abdullah Gül ve bazı bakanlar el sallayarak uğurladı. Erdoğan, havalimanına hareket etmeden önce grup toplantısından çıkan milletvekilleri tarafından kapıya kadar geçirildi. Çıkışta, ABD'ye gittiğini belirten Erdoğan, "Çıktığımız zor yolda aziz milletimiz dualarını esirgemesin" dedi. Milletvekilleri de Erdoğan'ı alkışlarla uğurladı. 


</TEXT>
</DOC>
