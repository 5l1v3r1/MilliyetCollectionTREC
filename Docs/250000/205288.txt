<DOC>
<DOCNO> 205288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/spor/spo02.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex işi tamam 
</HEADLINE>
<TEXT>

   Fenerbahçe'nin her konuda anlaşmaya vardığı Brezilyalı oyuncunun eşini de ikna ettiği öğrenildi. Alex'in ikinci yarı hazırlıklarına katılacağı ifade edildi 
      YUSUF KOBAL 

   
   Ronaldo'nun yardımı 
   FENERBAHÇE'DE transferi yılan hikayesine dönen Alex'te mutlu sona yaklaşıldı. Brezilyalı oyuncu ile her konuda anlaşan ancak Türkiye'ye gelmekte kararsız olan eşi yüzünden sıkıntı yaşayan Sarı - Lacivertli yöneticiler bu sorunu da aştı. Beşiktaş'ın tecrübeli savunma oyuncusu Ronaldo'nun eşi Juliana'nın, Alex'in karısını ikna etmeyi başardığı öğrenildi. Luciano ile Aurellio'nun da katkılarıyla pürüzlerin giderildiği ve Alex'in ikinci yarı hazırlıklarına katılacağı belirtildi. 
   
   Sözleşmesini uzatmış 
   ALEX de Sousa'nın haklarını elinde bulunduran menajerlik şirketi MJFP Promociones ise dün MİLLİYET'e, Cruzeiro ile yeni bir anlaşma yapıldığını doğruladı. Şirket Basın Sözcüsü Jose Miguel "Cruzeiro, büyük hedefler için 2004 Temmuz'a kadar Alex'le sözleşme yeniledi. İki gün önce de Brezilya Federasyonu bu sözleşmeyi onayladı. Alex'i isteyen birçok kulüp var. Bizim kapımız açık. Eğer bonservis bedeli ödenirse pazarlık yaparız. Ayrıca eşinin herhangi bir sorunu yok" dedi. 
   
   Ümit'li mesaj    SARI - Lacivertli takımın kaptanı Ümit Özat, yeni yılda hedefe ulaşıp, şampiyonluk ipini göğüsleyeceklerine inandığını söyledi. Serhat Akın ile birlikte kulübün resmi internet sitesinde mesajı yayınlanan tecrübeil oyuncu, "Takımımızın önü açık" yorumunu yaptı. Serhat ise, "Bizim yapmamız gereken tek şey, taraftarımızın verdiği desteğin karşılığını verebilmek. Bunun için çalışıyoruz" dedi. 
   
   Yönetimden haciz açıklaması    FENERBAHÇE Yönetimi, kulübün banka hesaplarına haciz geldiği yolunda çıkan haberleri yalanladı. Kulübün internet sitesinden yapılan açıklamada, "Üç ay önce yapılan rutin bir işlem yeni bir habermiş gibi yansıtılmıştır" denildi. Bu arada GSGM yetkilileri de, stat kirası nedeniyle aylar önce Fenerbahçe'ye protesto yazısı yazıldığını, bunun 2. ihbar gibi algılandığını belirttiler. 
   
   Kemal gün sayıyor    ALMANYA'DA tedavi olan Kemal hızla düzeliyor. 3 - 4 gün özel aletlerde çalışan, son iki gündür de koşulara başlayan genç oyuncunun yarın topla buluşacağı belirtildi. Doktorlar Kemal'in 10 gün daha Almanya'da kalması gerektiğini ifade ederken, genç yıldız, bu sürenin azalabileceğini kaydetti, "7 Ocak'ta kamp başlıyor. Daum ile konuşup, karar vereceğiz. İkinci yarıya kesin sorunsuz başlarım. Ağrılarım bitti. Kendimi çok iyi hissediyorum. Bomba gibi döneceğim" diye konuştu. 
   
   Samandıra berberi    Fenerbahçe dergisinin ocak sayısında Sarı - Lacivertli futbolcuların birbirinden ilginç fotoğrafları yayınlandı. Denizlispor maçında arkadaşlarıyla girdiği iddiayı kaybeden Mahmut Hanefi'nin Tuncay tarafından nasıl tıraş edildiği derginin sayfalarına yansıdı. Ayrıca liglerdeki 300. golünü de Fenerbahçe forması altında atan Van Hooijdonk'un, antrenmanda tüm takımın kurduğu baraja rağmen attığı enfes gol, tek tek karelere yansıdı. 
   
   
   
</TEXT>
</DOC>
