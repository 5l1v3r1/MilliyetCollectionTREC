<DOC>
<DOCNO> 248503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur20.html </URL>
<DATE> 2004/06/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Temel kazısında tarihi mezar bulundu .. 
</HEADLINE>
<TEXT>

     Çanakkale'nin Biga İlçesi'ne bağlı Kemer Köyü'nde, temel kazısı sırasında, Helenistik ve Bizans dönemine ait olduğu belirtilen 40 mezar bulundu. 
     Alınan bilgiye göre, özel bir firma tarafından köye ilköğretim okulu yapılması amacıyla temel kazısı başlatıldı. İş makineleri ile gerçekleştirilen kazı sırasında bir mezara rastlayan işçiler, firma yetkililerine bildirdi. 
     Firma yetkilileri ise Çanakkale Arkeoloji Müzesi Müdürlüğü ile temasa geçerek, bilgi verdiler. 
     Arkeolog Candan Kozanlı yönetimindeki ekibin yaptığı çalışmalar sonucu, Helenistik ve Bizans dönemlerine ait olduğu belirlenen 40 adet mezar ortaya çıkarıldı. 
     Kozanlı, kazı çalışmaları sırasında mezarların yanı sıra çok sayıda tarihi esere rastladıklarını, bu eserlerin Çanakkale Arkeoloji Müzesi'nde inceleneceğini söyledi. 
     Yetkililer, bölgenin koruma altına alındığını, araştırmaların sürdürüldüğünü kaydettiler. 
     
</TEXT>
</DOC>
