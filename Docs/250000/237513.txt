<DOC>
<DOCNO> 237513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko45.html </URL>
<DATE> 2004/05/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
MB Programın kesintiye uğramayacağına dair güçlü sinyal verilmeli 
</HEADLINE>
<TEXT>

     Merkez Bankası, dışsal faktörler açısından belirsizliklerin arttığı bir döneme girilirken, mevcut ekonomik programın kesintiye uğramayacağına dair güçlü sinyaller verilmesinin kritik önem taşıdığını bildirdi. 
     Merkez Bankası'nın ''Nisan Ayı Enflasyonu ve Görünüm'' başlıklı değerlendirmesinde, hali hazırda yürütülen programın, enflasyonla mücadelede önemli bir mesafe alınmasına ve yapısal reform alanındaki çabaların artırılmasına büyük katkılarda bulunduğu belirtilirken ancak, bu çabaların henüz yeterli olmadığına, ekonomik dengelerin kalıcı bir şekilde oturmadığına ve fiyat istikrarının henüz tam olarak sağlanamadığının ortada olduğuna dikkat çekildi. 
     Belirsizliklerin arttığı bir döneme girilirken, bu güne kadar bir çok açıdan başarısını kanıtlamış olan mevcut ekonomik programın kesintiye uğramayacağına dair güçlü sinyaller verilmesinin kritik önem taşıdığı vurgulanan açıklamada, ekonomik temellerin daha da güçlendirilerek kırılganlığın asgariye indirileceğine ilişkin taahhütlerin güvenilir olarak algılanmasının içinde bulunulan dönemde her zamankinden çok daha fazla önem kazandığı ifade edildi. 
     
     EKONOMİK PROGRAMIN DEVAMI 
     Bu nedenle, 2005 yılı başında sona erecek mevcut programın devamına ilişkin verilecek kararların netleşmesinin orta vadede kalıcı makro ekonomik istikrara ulaşılabilmesi, kısa vadede ise kırılganlığın daha da azaltılmasına katkıda bulunacağı belirtilen açıklamada, şöyle devam edildi 
     ''Unutulmamalıdır ki, fiyat istikrarına giden yolda ilerlerken aynı zamanda sürdürülebilir ve yüksek büyüme hızlarına ulaşabilmesi, orta vadede yapısal dönüşüm sürecinin hayata geçirilmesi, kısa vadede ise bu dönüşüm sürecine dair sözlerin ekonomik birimlerce güvenilir algılanmasına bağlı olacaktır. Sonuç olarak, önümüzdeki yıldan itibaren yapısal kriterlerin genel ve orta vadeli bir plan çerçevesinde yer aldığı, sağlanan kazanımların sürekliliğini amaç edinen ve yapısal reformlar üzerine odaklanan bir programla devam etme gerekliliği altı çizilmesi gereken en önemli noktadır.'' 
     
     İTHALAT ARTIŞI VE CARİ AÇIK 
     Son dönemde canlanan ekonomik aktiviteye bağlı olarak hızlanan ithalat artışı sonucu, cari açığın artmaya başladığı hatırlatılan açıklamada, ancak, maliye politikasının rayında gittiği bir ekonomide, cari açığın genel eğilimden uzun dönemli sapmalar göstermesinin beklenmemesi gerektiği ifade edildi. 
     Cari açığın yılın ilk dört ayında yüksek çıkacağı, ancak ilerleyen aylarda daralmaya başlayacağı öngörüldüğü belirtilen açıklamada, dalgalı kur rejimi altında geçen üç yıllık tecrübeye rağmen, uygulanmakta olan rejim, cari açık ve döviz kurları konularında bazı dinamiklerin tam olarak anlaşılamadığının görüldüğü kaydedildi. 
     Geçmişte Türkiye'de de uygulanan sabit yönetilen kur rejiminde cari açığın hızla artması büyük ölçüde kaygı duyulacak bir durum olarak değerlendirildiği hatırlatılan açıklamada, ancak kur çapasına dayalı ekonomik programlarda hedeflenen kur patikası veri iken, cari açığın artmaya başlamasının, taahhüt edilen kur seviyelerinin bir noktadan sonra sürdürülemez olduğuna işaret ettiği belirtildi. 
     Sermaye hareketlerinin serbest ve yüksek olduğu bir dünyada dalgalı kur rejiminde de döviz kuru ile cari açık ilişkisinin dönem dönem kopabileceği olasılık dahilinde olduğuna işaret edilen açıklamada, şöyle devam edildi 
     ''Ancak, yine de mevcut kur rejimi altında döviz kuru geleceğe yönelik bütün enformasyonları içeren bir bilgi setine tepki verdiği için, cari açıklara dair geleceğe yönelik algılamalar nihai olarak kurları etkilemekte ve döviz kuru sabit kur rejimine göre, hem dalga boyu daha düşük hem de frekansı daha yüksek olan tepkiler vermektedir. Bu da dalgalı kur rejiminde söz konusu hareketlerin 'doğal' olarak yorumlanabilmesine olanak vermektedir.'' 
     
     ENFLASYONDA BEKLEYİŞLER 
     Dalgalı kur rejimi ve düşen enflasyon ortamında mali ve reel sektörün risk yönetimi konularının öneminin vurgulandığı açıklamada, ayrıca bankaların hem kredi ve faiz risklerinin hem de yabancı para işlemlerde kur riski ve vade uyumsuzluğunun daha yakından takip edilmesinin önem kazandığı ifade edildi. 
     Enflasyonda önümüzdeki aylarda bekleyişlerin şekillendirilmesi açısından yılın kalanındaki 12 aylık kümülatif enflasyon rakamlarının seyrinin doğru algılanmasının kritik önem taşıdığı vurgulanan açıklamada, 2003 yılının ilk 5 aylık döneminde, Irak savaşının yarattığı maliyet artışları ve olumsuz mevsimsel koşullar nedeniyle enflasyon oranlarının yükseldiği, buna karşın, söz konusu olumsuz koşulların ortadan kalkmasıyla geçen yılın kalan döneminde enflasyonun oldukça düşük seyrettiği hatırlatıldı. 
     Bu gelişmelerin, 2003 yılının ilk yarısı ile ikinci yarısı arasında belirgin bir enflasyon eğilimi farkı yarattığı ve 2004 yılının ilk 4 ayında yıllık enflasyon rakamlarının hızla düşmesine önemli katkıda bulunduğu belirtilen açıklamada, ''Yılın ikinci yarısında söz konusu etkinin tersine dönmesi ve maliyet baskısının artması sonucu yıllık enflasyon oranları duraklama veya yükseliş gösterebilecekse de, söz konusu artışın geçici olacağı ve bugünkü veriler baz alınarak yıl sonu enflasyonunun hedefler dahilinde kalacağı öngörülmektedir.'' denildi. 
     
</TEXT>
</DOC>
