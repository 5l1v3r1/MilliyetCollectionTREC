<DOC>
<DOCNO> 203356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yazar/altan.html </URL>
<DATE> 2003/12/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Herkes kıçına bir yer arıyor" 
</HEADLINE>
<TEXT>

   
   Türkiye'de tıpkı "heykeltıraş", "kompozitör", "mimar", "yazar" gibi, "ressam"ın da, yeterli bir piyasası olmadığı dönemlerde İbrahim Çallı ile Edip Hakkı, tablolarını İş Bankası'na satmak için Ankara'ya gelirlerdi. 
   500 yıl boyunca ne siyasal demagojilerden, ne hamasi nutuklardan etkilenmeyen dünya okyanuslarıyla haşır neşir olma birikimleri sonucu, kristalleşen Avrupa burjuvazisinin yaşam ve tüketim biçimini taklit ederek, çağdaş uygarlık düzeyine erişilebileceği sanılan yıllardı. 
   Aynı zamanda İstanbul Güzel Sanatlar Akademisi'nde hoca da olan, gün görmüş ressam dostlarla öğleden başlardık rakıya, Karpiç Lokantası'nda... 
   İş Bankası'nın neşriyat bölümünde çalışan Ümit Yaşar da gelirdi bazen... 
   
   İbrahim Çallı'nın, nüktedanlığıyla da ışıklanmış renkli kişiliği ve şöhreti yanında Edip Hakkı, eski takaların arkasına bağlanmış küçümen kayıklar gibi, bir hayli silik ve sönük kalırdı. 
   Oysa özgün bir ressamdı Edip Hakkı tüm tablolarını bir arada gördüğün zaman anlardın, yüreğinden fırçasıyla paletine yansımış gücüyle damıtılmışlığını... 
   Konularda dahi harcıalem olmayı aşmış eserleri vardı örneğin "mastürbatör" tablosu gibi... 
   
   Türklerin en çarpıcı özelliklerinden birinin "mesleksizlik" olduğu, hiç mi hiç bilinmiyordu. Her kuşak için amaç, "meslek" sahibi olmak değil, "makam" sahibi olmaktı. 
   Edip Hakkı ile bir gün baş başa otururken, üç beş kelimeyle "psiko - sosyolojik" portresini çizivermişti çevremizde yaşayanların 
   - Herkes kıçını uyduracak bir yer arıyor. 
   
   Bugün 40 milyon genç var yaşı 30'dan küçük... 
   Ve en büyük tutku "sıra dışı" biri olmak... 
   "Sıra dışı" biri olma tutkusunun yelpazesi de, çok geniş. Mistik siyaset alanı da dahil buna, paparazzi alanı da, gösterişli bir zenginlik alanı da... 
   
   Bir yanda başörtüsü, yahut türban konusunda evrensel görüş ve yorumlar bir yanda porno gösterilerine kadar uzanan, yine evrensel boyutlarda bir erotizm salgını... 
   Teknolojideki gün günden hızlanan aşamalarla, iletişim ve ulaşımda küçülüp saydamlaşan Dünya'mızda, dalgaları büyüyen etkiler ve tepkiler... 
   Bendenize sorarsanız, harika bir manzara... 
   Harika ama, içinde sakıncalar da taşıyan bir manzara... 
   
   Bir yanda evsiz barksız, yersiz yurtsuz, açlık sınırının altında yaşayan milyarlar... 
   Bir yanda adam başına düşen ulusal geliri 37 bin dolara kadar tırmanmış, 1 milyar çağdaş insan... 
   
   Bizim Türkiye'ye gelince... 
   Bir türlü "meslek" sahipliği, "makam" sahipliğinin önüne geçemiyor. Makam sahipliği ise, 21. yüzyılın özelliğini oluşturan iki öğeden korkuyor 
   1- Saydamlaşma. 
   2- Evrenselleşme. 
   
   16 milyon 400 bin aileden oluşan Türkiye'de, 3 milyon 200 bin aile, ulusal gelirin - kademeli olarak - yüzde 40'ını paylaşıyor. 13 milyon 200 bin aile de, baş aşağı bir biçimde, gerisini... 
   Ancak parasal olanakların kaynakları berrak değil... 
   Tıpkı son 70 yılda, devlet bankalarından alınıp da geri dönmemiş kredilerin toplamının, belli olmadığı gibi... 
   Tıpkı son 70 yılda, kaç milyon memura, kaç milyar dolar harcırah ödenmiş olduğunun da, belli olmadığı gibi... 
   Tıpkı son 70 yılda, kaç milyar dolarlık silah alındığı ve bunların miadının ortalama ne kadar zamanda dolduğunun da, belli olmadığı gibi... 
   
   Hiç enseyi karartmayın. 21. yüzyılın dinamikleri, Türkiye'yi de ne saydamlaşmanın dışında bırakacaktır, ne evrenselleşmenin... 
   Ancak önümüzdeki 20 - 25 yıl, birtakım çalkantılarla geçeceğe benzer. 
   Bedeli ödenmeden hiçbir yere varılmıyor. Edip Hakkı'nın yaptığı saptamayı biraz değiştirerek, şöyle diyebiliriz 
   - Paçayı kurtaranlar kurtaracak, kurtaramayanlar kurtaramayacak... 
   Ve 2020 - 25'lerde bambaşka bir Türkiye çıkacak ortaya... 
   
      
   
</TEXT>
</DOC>
