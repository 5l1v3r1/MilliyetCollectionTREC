<DOC>
<DOCNO> 236770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/ekonomi/eko05.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kur dalgalanacak dikkat edin' 
</HEADLINE>
<TEXT>


Devlet Bakanı Babacan, piyasaları ve yurttaşları kur riski almamaları konusunda uyararak, 'Herkes dikkat edecek risk almayacak. Formül bu' dedi 

ANKARA ANKA 

Devlet Bakanı Ali Babacan, döviz kurundaki dalgalanmaların kaygıya yol açacak boyutta olmadığını savunurken piyasalara ve yurttaşlara kur riski almamaları uyarısında bulundu. Babacan, "Kur dalgalanacak, herkes kendine dikkat edecek kur riski almayacak. Formül bu" dedi. 
Bakan Babacan, Kanal 7'de yayınlanan 'Ters Köşe' programında soruları yanıtlarken 'kriz' sözcüğünün sözlüklerden çıkarılıp, unutulmasını istedi. Ekonomideki makul dalgalanlamaları izleyeceklerini, ancak her dalgalanmayı da panik vesilesi yapmayacaklarını söyleyen Babacan, "Dalgalanmalar oldu, olacak da. Önemli olan işimizi sıkı tutmak." dedi. Babacan, yıl sonu dolar kuru tahmini konusunda 'kumar oynayarak bir tahmin yapması'nın istenmesi üzerine, "Ben kumarı hiç sevmem. Üstelik bizim dolarla ilgili ne taahhüdümüz, ne resmi tahminimiz ne de bir öngörümüz var" dedi. 

'IMF nerede başarılı ki ' 
Amerikan ya da Alman Merkez Bankası başkanlarının da kur konusunda tahmin yapamayacağını belirten Babacan, "Çünkü kuru etkileyen o kadar faktör var ki bunların hangi mekanizmada nasıl çalıştığı ve bugün doğru kur eşittir şu diyecek yok" diye konuştu. 
İktidara geldiklerinde Türkiye gerçeklerine ve evrensel kurallara göre politikalar oluşturduklarını söyleyen Babacan, "IMF bugün kaç ülkede başarılı olmuş ki Hangi ülkelerde IMF politikaları başarılı oluyor O Washington'daki adamların söylediklerini alın, aynen uygulayın, olmaz. Hiçbir yere gidemeyiz" dedi. Bakan Babacan, IMF'yle yürütülen programın 2005 Şubat başında resmen biteceğini belirterek, bu tarihten sonra IMF ile 184 üye ülkeden birisi olarak, üyelik kuralları çerçevesinde çalışmaya devam edeceklerini söyledi. 


</TEXT>
</DOC>
