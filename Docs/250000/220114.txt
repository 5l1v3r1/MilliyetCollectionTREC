<DOC>
<DOCNO> 220114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur28.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüleburgaz'da 'AIDS' paniği... Vali çağrıda bulundu... 
</HEADLINE>
<TEXT>

     Kırklareli'nin Lüleburgaz İlçesi'nde, jandarma tarafından fuhuş operasyonunda gözaltına alınan Moldova uyruklu 2 kadından birinin HIV taşıdığı kesinleşti. Kırklareli Valisi Ali Serindağ, bu kadınlarla ilişkiye girenlerin en yakın hastaneye başvurmalarını istedi. 
     AA muhabirinin edindiği bilgiye göre, Lüleburgaz İlçe Jandarma Komutanlığı ekipleri, 28 Şubat 2004 tarihinde D-100 Karayolu Büyükkarıştıran Beldesi yakınlarındaki tesislerde fuhuş yapıldığı ihbarı üzerine, mahkemeden alınan izinle Fan ve Vip Dragos tesislerinde arama yaptı. 
     Aramada, fuhuş yaptığı belirlenen Moldova vatandaşı İnna G. 21 ile Svetlar D. 25 , sağlık kontrolünden geçirilmek üzere Lüleburgaz Devlet Hastanesi'ne götürülmüş, burada yapılan testlerde İnna G.'nin HIV ve Hepatit-C, Svetlar D.nin ise Hepatit-B virüsü taşıdığı tespit edildi. İl Sağlık Müdürlüğü'nce iki kadından alınan kan örnekleri, kesin sonuç elde edilmesi amacıyla İstanbul Deri ve Zührevi Hastalıklar Hastanesi'ne gönderildi. 
     Kırklareli Valiliği'nden yapılan açıklamada, İstanbul'dan gelen tahlil sonuçlarında İnna G.'nin HIV taşıdığının tespit edildiği belirtilerek, şunlar kaydedildi 
     ''Kadınlardan alınan kan örneklerinin yapılan laboratuvar testinde, Moldova uyruklu İnna G.de HİV ve HCV-Ag, Svetlar D.de ise Hbs Ag tespit edilmişti. HIV pozitif olan kadından tekrar alınan kan örneği, İstanbul Deri ve Zührevi Hastalıkları Hastanesi'ne gönderilmiştir. Doğrulama testinde de pozitif, yani HİV taşıyıcısı olduğu saptanmıştır. 
     Bu sebeple, bu kadınlarla temasta bulunanların en yakın hastaneye başvurarak kan örneklerini vermeleri kendileri ve toplumun sağlığı açısından önem arz etmektedir.'' Kırklareli Valisi Serindağ, AA muhabirine yaptığı açıklamada, Lüleburgaz Devlet Hastanesi'nde Danışma Bürosu oluşturduklarını söyledi. Bu kadınlarla ilişki kuranların en yakın hastaneye başvurarak kan örneklerini vermeleri gerektiğini vurgulayan Vali Serindağ, şöyle konuştu 
     ''Bu durum, kendi sağlıkları ve toplum sağlığı açısından çok önemli. AIDS taşıyan kadının fotoğrafını uluslararası kurallara göre yayınlayamıyoruz. Ancak belirtilen tesislerde kadınlarla ilişkiye girenlerin mutlaka kan örneği vermeleri gerekiyor. Vatandaşların duyarlı ve dikkatli olmalarını istiyoruz.'' Serindağ, İl Sağlık Müdürlüğü'nün jandarmayla koordineli çalışarak, belirtilen tesislerde konaklayanları tutulan kayıtlardan tespit etmeye çalıştıklarını da bildirdi. 
     Gözaltına alınan kadınlar İstanbul Karaköy Gümrüğü'nden sınır dışı edilmişlerdi. 
     
</TEXT>
</DOC>
