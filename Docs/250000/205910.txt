<DOC>
<DOCNO> 205910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/siyaset/siy04.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikast timi sorguda 
</HEADLINE>
<TEXT>

   İstanbul'daki bombacı gruptan bağımsız hareket eden bir terörist timin, Antalya'daki İsrailli turistlere yönelik suikast hazırlığı içinde olduğu belirlendi 
   TOLGA ŞARDAN Ankara 

   
   İstanbul'daki saldırıların ardından Türkiye'de El Kaide bağlantılı teröristlerin peşine düşen polis, Antalya'da bir suikast timini ortaya çıkardı. İstanbul'daki bombacı gruptan bağımsız hareket eden timin, Antalya'daki İsrailli turistlere yönelik susturuculu silahlarla suikast hazırlığı yaptığı ileri sürüldü. Polis, Ankara ve Antalya'da yedi kişiyi gözaltına aldı. ABD de Türkiye'den olayla ilgili bilgi istedi. 
   Habib Aktaş'ın liderliğini yaptığı İstanbul grubunda yer alan ve Konya'da yakalanan Harun İlhan'ın ifadesi sonucu Alanya'da limana yanaşması beklenen bir İsrail gemisine bombalı eylem yapılacağı ortaya çıktı. Bunun üzerine polis, Antalya'da bağımsız hareket eden radikal dinci bir grubun varlığını saptadı. Antalya Emniyet Müdürlüğü'nün yanı sıra Emniyet İstihbarat Daire Başkanlığı'nın da desteklediği çalışmalar sonucu gruptan Kağan Kürşat Negiş gözaltına alındı. Negiş'in ifadeleriyle üç kişi daha gözaltına alınırken, grubun lideri Yılmaz Kalkan ve iki adamının Ankara'da olduğu belirlendi. Bunun üzerine Ankara Emniyet Müdürlüğü önceki gün Kalkan, kardeşi Mustafa Kalkan ve Ramazan Polat'ı gözaltına aldı. Yılmaz Kalkan'ın kayınpederinin Mamak'taki evinin bahçesinde, Polat'ın Keçiören'deki evinde ve Antalya'da da toplam beş tabanca bulundu. 
   
   Boğuşma dersleri 
   Antalya'da beş yıldır marangozluk yapan Yılmaz Kalkan'ın yedi kişilik bir ekip oluşturduğu, topladığı paralarla grubun finansmanını sağladığı ve kaçakçılardan eylem için silah aldığı belirlendi. İlhan'ın bağlantılı olduğu Konyalı grupla Kalkan'ın ilişkisi olduğu ve Kalkan'ın gruptan bomba eğitimi aldığı ortaya çıktı. Kalkan'ın İstanbul'daki eylemlerden sonra, "Eylem yapmak lazım. Hareketsiz kalmayalım" diyerek grup üyelerine talimat verdiği ve Antalya'ya gelen İsrailli turistleri hedef seçtiği saptandı. 
   Polat da ifadesinde, 2001'de Antalya'ya gittiğinde Yılmaz Kalkan'ın da aralarında bulunduğu yedi kişiyle tanıştığını, her cuma bek r evlerinde 10 - 15 kişinin katımıyla "dersler" yapıldığını, Kalkan'ın yakın boğuşma dersleri verdiğini, eğitim amaçlı piknikler düzenlendiğini açıkladı. 
   
   
   
   
</TEXT>
</DOC>
