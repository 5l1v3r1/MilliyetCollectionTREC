<DOC>
<DOCNO> 226926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy38.html </URL>
<DATE> 2004/03/30/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
Dikili'de seçim sonuçlarına itiraz... Oy sayımına yeniden başlandı 
</HEADLINE>
<TEXT>

     İzmir'in Dikili İlçesi'nde bazı partilerin itirazını değerlendiren İlçe Seçim Kurulu, oy sayımına yeniden başladı. 
     DYP Dikili Belediye Başkan adayı Yüksel Uçar, AA muhabirine yaptığı açıklamada, seçim sandık kurullarında oy sayımı sırasında 200 kadar oyun hatalı olarak iptal edildiğini savundu. Sonuçlara CHP, DYP, MHP ve YTP'nin de itiraz ettiğini belirten Uçar, ayrıca çöp bidonlarında mühürlü oyların bulunduğunu öne sürdü. 
     Uçar, Dikili Lisesin önündeki çöp bidonunun yanında bir vatandaşın dağınık halde mühürlü oy pusulaları bulduğunu, konuyu Emniyet Müdürlüğü'ne aktardığını anlatarak, savcılığın olay yerinde inceleme yapılması ve tutanak tutulması için talimat verdiğini söyledi. 
     Oy pusulalarının arkasının mühürlü olduğunun tespit edildiğini bildiren Uçar, ''Barışkent Cumhuriyet İlköğretim Okulu'nun önündeki çöp bidonunda bir adet parçalanmış halde oy pusulası bulundu. Tutulan tutanak İlçe Seçim Kurulu'ndaki görevliye teslim edildi'' dedi. 
     Uçar, ilçenin 12 bin 500 nüfusa sahip olduğunu ancak 10 bin 431 kişinin seçmen olarak oy kullandığını belirterek, ''Seçim günü dışardan adam getirip ayrıca ölüler adına oy kullandırıldığını saptadık'' iddiasında bulundu. 
     Dikili'de SHP 2 bin 822, DYP 2 bin 801 ve CHP 961 oy almıştı. 
     
</TEXT>
</DOC>
