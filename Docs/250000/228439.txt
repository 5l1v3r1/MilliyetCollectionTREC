<DOC>
<DOCNO> 228439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonsiy05.html </URL>
<DATE> 2004/04/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP önünde kırmızı kartlı protesto... 
</HEADLINE>
<TEXT>

     CHP Genel Merkezi önünde protesto gösterisi yapan bir grup partili, ''kırmızı kart'' göstererek, Genel Başkan Deniz Baykal ve parti yönetimini istifaya çağırdı. 
     CHP Genel Merkezi önünde toplanan, ellerinde parti bayrakları ve kırmızı kartlar taşıyan grup, CHP Genel Başkanı Deniz Baykal ve parti yönetimini protesto etti. 
     Genel Merkez'in bulunduğu Üsküp Caddesi'nde güvenlik önlemleri alan çevik kuvvet, barikat kurarak protestocuların binanın önüne gelmelerini önledi. 
     Aralarında, eski milletvekili Ali Haydar Şahin, eski Ankara İl Başkanı Mustafa Selmanpakoğlu'nun da bulunduğu muhalif partililerden birinin elinde, ''Bay kal, ama baki kalma, Fransa'dan ders al'' yazılı pankart taşıdığı, grupta bulunanların bazılarının da yakalarında ''Seninle olmuyor'' yazılı kokart taşıdıkları görüldü. 
     Bir partilinin 4.5 yaşındaki çocuğu Ali Üreten de elinde ''kırmızı kart'' salladı. Grup, ''CHP seninle rezil oluyor'' şeklinde slogan attı. 
     Bazı partililer de ''Atam gör ki ne haldeyiz, içimiz kan ağlıyor, altı okun sallanmıyor, sen söyle Baykal sen söyle, doğruca istifa eyle'' şeklindeki kendi yazdıkları şiirleri okuyarak tepkilerini dile getirdiler. 
     
     PROTESTOLAR DEVAM EDECEK 

     Polis barikatı önünde konuşan Ali Haydar Şahin, hafta başında başlattıkları protesto gösterilerinin, yönetimden kendilerine bir yanıt gelene ve kurultayla ilgili bir karar alınana kadar devam edeceğini söyledi. 
     Protestocu grup adına bir konuşma yapan Ergün Koyun da CHP'nin ''başarısız seçim sonuçlarına bir yenisinin daha eklenmesini önlemek'' amacıyla toplandıklarını belirtti. 
     Yönetimin, ''CHP'nin sol çizgisini unuttuğunu, tuzu kuruların oylarına göz diktiğini'' savunan Koyun, ''Genel Merkez yönetiminin sağa benzeşme çabası muhalefet yapma gücünü de ortadan kaldırmıştır. Ekonomik düşünceleri aynı olan, toplumsal olaylara bakışı birbirine benzeşen, Türk-İslam sentezine yakın olanların birbirlerine muhalefet yapma gerekçeleri de pek olmasa gerek'' diye konuştu. 
     CHP yönetiminin, ''AK Parti'nin sinsi politikalarına sustuğunu, CHP'nin köküne laf edenlere karşı bile dik duramadığını'' öne süren Koyun, ''Sayın Genel Başkan, siz ve yönetimlerinizle girdiğimiz hangi seçimden birinci parti çıktık Sizinle baraj altında bile kaldık. İstifa etmek için daha nelerin olması gerek '' dedi. 
     Koyun, genel merkez yönetimi istifa edinceye kadar eylemlerini sürdüreceklerini belirterek, ''Sayın Genel Başkan ve Genel Merkez yöneticileri, hiç olmazsa bu sefer Türkiye'nin ve partinin önünü açın. Bu büyük sorumluluğu onurluca yerine getirin'' diye konuştu. 
     
     PARTİYE ALINMADILAR 

     Açıklamanın ardından, grup partiye girerek yöneticilerle görüşmek, ''çay içmek'' istediklerini söylediler. 
     Emniyet yetkililerinin, eski milletvekili Ali Haydar Şahin dışında kimsenin partiye giremeyeceğini söylemesi üzerine, partililer, ''Seçimden önce gelin diyorlardı, şimdi ne oldu '', ''Partimize biz giremeyeceksek kim girecek '' diyerek tepkilerini dile getirdiler. 
     Ali Haydar Şahin, grubu sakinleştirerek, partiye girdi. Yaklaşık 5 dakika partide kalan Şahin, genel merkezde santral görevlisinden başka kimseyle görüşemediklerini, yöneticilerin ''saklandıklarını'' öne sürdü. 
     Grup, daha sonra genel merkez önünden ayrıldı. 
     
</TEXT>
</DOC>
