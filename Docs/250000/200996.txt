<DOC>
<DOCNO> 200996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/dunya/adun.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilise türbanı savundu 
</HEADLINE>
<TEXT>

   Fransa'da, Hıristiyan kiliselerinin temsilcileri, Cumhurbaşkanı Jacques Chirac'a hitaben kaleme aldıkları mektupta, kamusal alanda türbana yasak getirilmesine karşı çıktı 
      MİNE KIRIKKANAT Paris 

   
   Fransa'da türbanı kamusal alanda yasaklayan bir yasa çıkarılması konusunda tartışmalar alevlenirken, ülkedeki Katolik, Protestan ve Ortodoks kiliselerini temsil eden din adamları, Cumhurbaşkanı Jacques Chirac'a yaptıkları ortak çağrıda, türbanın yasaklanmasına karşı tavır koydu. 
   İslami tesettürün Fransa'da okullarda ve kamusal alanda yarattığı sorunu çözmek amacıyla toplanan ve bağımsız uzmanlardan oluşan danışma komisyonu, raporunu yarın Chirac'a sunmaya hazırlanırken, kiliselerin temsilcileri, Chirac'a hitaben kaleme aldıkları mektupta, "İslamiyetin topluma uyum sorunu yasayla çözülemez. Kamuoyunda türban sorunuyla ilgili olarak başlatılan tartışma, 'savaşçı laiklik' dönemini hortlatıyor, 'barışçı laiklik' dönemini gömüyor" mesajı verdi. 
   
   Yasakla değil, diyalogla 
   Türbanın yanı sıra Hıristiyanlığın sembolü olan haç ve Yahudilerin simgesi kippayı da yasaklayacağı belirtilen yasaya karşı çıkan Katolik, Protestan ve Ortodoks kiliselerinin temsilcileri, önceki gün sundukları mektupla Chirac'a yaptıkları çağrıda, "İslami tesettürün kadını boyun eğmeye ittiğinin bilincindeyiz. Ancak bunun çözümü yasakla değil, diyalog ve eğitimle olur" ifadesini kullandı. 
   Mektuplarını Cumhurbaşkanlığı Sarayı'na teslim eden din adamlarının, Chirac'la görüşme talebi ise, Fransa Cumhurbaşkanı tarafından reddedildi. 
   Okullar ve kamu alanlarında tüm dini sembollerin yasaklanmasına, Yahudi din adamları da karşı çıkıyor. Ancak Yahudi cemaatinde, öğrenci örgütleri ve derneklerinde "laiklik yandaşları" ağır basıyor ve kendi simgeleri dahil olmak üzere tüm dini simgelerin yasaklanması için yasa çıkarılmasını savunuyorlar. 
   
   Kritik rapor yarın 
   Siyasi partilerle ilgili kurum ve kuruluşların laiklik uygulaması hakkındaki görüşlerini dinleyen danışma komisyonunun yarın sunacağı rapor, yasanın çerçevesini çizecek. 2004 başında çıkarılması beklenen yasayla, türban başta olmak üzere tüm dinlere ait simgelerin, okullarda ve kamu kuruluşlarında yasaklanacağı belirtiliyor. 
   
   
   
</TEXT>
</DOC>
