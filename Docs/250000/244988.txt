<DOC>
<DOCNO> 244988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko13.html </URL>
<DATE> 2004/06/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tüpraş Davası için hukukçular ne diyor 
</HEADLINE>
<TEXT>

     Tüpraş'ta Ankara Bölge İdare Mahkemesi'nin yürütmeyi durdurma kararını kaldırılmasının ardından, devir sözleşmesinin imzalanmasına dönük bir engel bulunmazken, hukuksal süreçte önümüzdeki dönemde yaşanabilecekler tartışma konusu olmaya devam ediyor. 
     İstanbul Üniversitesi Hukuk Fakültesi Maliye ve Ekonomi Bölüm Başkanı Prof. Dr. Süheyl Donay, davanın esastan görüşülmesini beklemeden TÜPRAŞ'ın devrinin gerçekleştirilebileceğini söylerken, Petrol-İş'in avukatı Gökhan Candoğan, esastan görüşmeler bitmeden yapılacak devrin teknik olarak mümkün olduğunu, ancak hukuka uygun bir davranış olmayacağını söyledi. 
     Donay, Ankara Bölge İdare Mahkemesi'nin, 10. İdare Mahkemesi'nin TÜPRAŞ'ın özelleştirilmesine ilişkin İhale Komisyonu kararının yürütmesini durdurma kararına yapılan itirazı kabul ettiğini anımsatarak, ''Normal satış statüsü devam edebilir. Hiçbir engel yok'' diye konuştu. 
     Davanın esastan görüşülmesinin uzun süre alabileceğini ifade eden Donay, ''Yürütmeyi durdurma, satışın engellenmesi içindi. O yasak kaldırıldığına göre, artık satışın yapılmasına hukuki bir engel yok. Davanın esastan görüşülmesine ilişkin kararı beklemeye gerek yok. Hukuki bir problem çıkmaz'' dedi. 
     Petrol-İş Sendikası'nın Avukatı Gökhan Candoğan ise TÜPRAŞ'ın özelleştirmesiyle ilgili davada 'esastan görüşmeler' bitmeden şirketin devrinin teknik olarak mümkün olabileceğini, ancak bunun kesinlikle hukuka aykırı bir davranış olacağını savundu. 
     Hukuka saygılı bir idarenin, böyle bir devir işlemini yapmaması ve mahkemenin esasa ilişkin kararını beklemesi gerektiğini ifade eden Candoğan, ''Davanın esastan görüşülmesi sonuçlanmadan da devir işlemi mümkündür. Ama hukuka aykırıdır'' dedi. 
     
     KARAR İPTAL EDİLİRSE, PARA İADE EDİLİR 
     Devrin yapılması ve arkasından esasa ilişkin iptal kararının çıkması durumunda, kararın 30 gün içinde uygulanması gerekeceğini kaydeden Candoğan, şunları söyledi 
     ''Kararın iptali demek de, iptale konu işlemin hiç yapılmamış sayılmasıdır geçmişe dönük olarak. Dolayısıyla, böyle bir karar çıktığında devir yapılmışsa eğer, eski durumun yeniden tesisi gerekecektir. Yani adamlar parayı vermişse, para iade edilecek ve hisseler ondan geri alınıp tekrar kamu mülkiyeti tesis edilecek demektir. Böyle bir durumun, böyle bir sıkıntının, idare tarafından yaşanmaması için, beklenilmesi uygun olur. Aksi takdirde mahkeme kararlarının aynen ve geciktirilmeksizin uygulanması Anayasa hükmüdür. Çok ciddi sıkıntılar yaşacaklardır.'' 
     
     AVUKAT ORAK 
     Avukat Cem Çağatay Orak da, davanın esastan görüşülmesi ve işlemin iptalinin karar verilmesi durumunda, özelleştirme işleminin iptal edileceğini ve ihalenin hiç yapılmamış gibi sayılacağını, idari işlem iptali kararı verilmezse ise ihalenin yapıldığından itibaren tüm sonuçlarıyla beraber geçerli olacağını kaydetti. 
     Tüpraş konusunda şu anda hukuken yargı sürecinin devam ettiğine dikkati çeken Orak, yargı süreci devam ederken Tüpraş'ın satılmasının fiili bakımdan mümkün olabileceğini, ancak hukuki bakımdan sonuç doğurması için idari kararın beklemesi gerektiğini vurguladı. 
     
     ''İLERİDE DEMİRBANK OLAYI YAŞANABİLİR'' 
     Demirbank örneğinde olduğu gibi, ileride problem çıkmaması bakımından, hukuki anlamda yargı sürecinin beklenmesinin çok daha doğru olacağını savunan Orak, satış işlemi gerçekleştikten sonra esasa ilişkin iptal kararı çıkması durumunda, hukuka aykırı idari işlem yapılmış olacağını ve idare aleyhine tazminat sorumluluğunun gündeme gelebileceğini söyledi. 
     Özelleştirme konusunda Anayasa Mahkemesi kararları olduğunu ve özelleştirmenin kanunla yapıldığı takdirde geçerli olacağını belirten Orak, ''Türkiye'de özelleştirmelerin her türlüsünün kanunla yapılmasında, hukukun gereklerinin tam olarak yerine getirilmesinde yarar var'' dedi. 
     Maliye Bakanı Kemal Unakıtan ise dün gazetecilerin sorularını yanıtlarken, Tüpraş'ın satışında sözleşme için, mahkemenin esasa ilişkin kararını beklemeye gerek olmadığını, satış sözleşmesinin bu hafta imzalanabileceğini söylemişti. 
     
</TEXT>
</DOC>
