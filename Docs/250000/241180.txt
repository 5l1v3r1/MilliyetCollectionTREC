<DOC>
<DOCNO> 241180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko07.html </URL>
<DATE> 2004/05/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Talep çok, otomobil yok... 
</HEADLINE>
<TEXT>

     Piyasadaki dalgalanmadan etkilenmeyen ve son yılların satış rekorlarını kıran otomotiv sektöründe, yine sıra bekleme dönemi başladı. 
     Çeşitli otomotiv firmalarının Bursa'daki bayilerinden alınan bilgiye göre, düşük kredi faizleri, özel tüketim vergisi ÖTV indirimi ve piyasadaki olumlu hava, otomobil satışlarını olumlu yönde etkiledi. 
     Tüketici, otomobilde başta ''Gümüş'' olmak üzere açık renkleri tercih ederken, piyasada, son yıllarda teknolojisi geliştirilen dizel motorlu otomobillerin etkisi de güçlü bir şekilde hissediliyor. Önceki yıllarda dizel motora sahip binek modellerin, benzinli modellere göre yüzde 2-3 seviyelerindeki satış oranı, bazı modellerde yüzde 20 seviyesine ulaştı. 
     Piyasadaki dalgalanmadan etkilenmeyen otomobil satışlarında, bazı modellerde üç ay sıra bekleniyor. Döviz kurlarındaki artışın piyasa üzerine olumsuz etkisinin olmayacağı görüşünde birleşen bayiler, buna kanıt olarak da, otomobilini bir-iki ay sonra teslim alacak hiç kimsenin sipariş iptali yapmamasını gösteriyor. 
     Bu arada, ÖTV indirimi, otomobil satışlarını olumlu yönde etkilerken, hurda otomobil fiyatlarının da artmasına neden oldu. Hurda otomobil bulunamaması da sıkıntı yaratırken, bu yüzden, teslimatlarda 20 güne varan gecikmeler yaşandığı kaydedildi. 
     Renault, talebin yoğunluğu nedeniyle ''Megane Sedan'' serisine 1.5 ay, ''Clio Symbol'' ve ''Kangoo''ya bir ay sonrası için teslim tarihi verirken, ithal edilen yeni model ''Megane Scenic''te ise opsiyon ve renk tercihine göre bekleme süresi 1.5 ayı bulabiliyor. 
     Bursa'da Fiat'ın ''Punto'' modeli için bekleme süresi iki aya kadar çıkabilirken, ''Albea'' ve '''Palio'''nun dizel motorlu modelleri, ancak bir ay sonra sahiplerine teslim ediliyor. 
     Dizele kayma nedeniyle multijet motorlu modellere talep patlaması yaşandığını aktaran Tofaş yetkilileri, hemen hemen bütün modellerinde sıra bulunduğunu, istenilen renk ve donanım seçeneklerine göre bekleme süresinin ülke genelinde 2 ile 3 hafta arasında olduğunu belirttiler. 
     Honda'nın yoğun ilgi gören ''Jazz'' modelini satın almak isteyenlerin ise üç ay beklemeyi göze almaları gerekiyor. Honda'nın diğer modeli ''Civic''in otomatik vitesli versiyonuna Haziran, düz vitesli versiyonuna da Temmuz ayı için gün veriliyor. 
     Volkswagen'in en çok tercih edilen modeli ''Yeni Golf''ün bazı modellerine sahip olabilmek için ortalama bir-iki ay beklemek gerekirken, ''Polo'' modelinde ise seçilen opsiyona göre ortalama bir ay sonra teslimat yapılıyor. 
     Audi'nin ''A6'' ve ''A4'' modelleri için yaklaşık bir ay beklemek gerekiyor. ''A3'' modeli için ise süre verilemiyor. 
     
     VERSO'DA AĞUSTOS ORTASINA SÜRE VERİLİYOR 

     Toyota'nın ''Corolla'', ''Avensis'' ve ''Yaris'' modelleri için de sıra bulunuyor. 
     Toyotosa yetkililerinin verdiği bilgiye göre, Adapazarı tesislerinde üretim ve ihracatına başlanan Corolla'nın yeni modeli Verso'da Ağustos ortasına kadar süre veriliyor. 
     Yaris'in 1.0 versiyonlarında Haziran ayına, Avensis'in 1.6 motorlarında Temmuz ayına, Corolla'nın hatchback ve sedan modellerinin Terra versiyonlarında Haziran ortası, sol versiyonlarında ise Haziran başına kadar sıra var. 


     
</TEXT>
</DOC>
