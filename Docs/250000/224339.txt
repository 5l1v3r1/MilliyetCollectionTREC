<DOC>
<DOCNO> 224339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy05.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Başbuğ'a yanıt Laiklik din değil ki 
</HEADLINE>
<TEXT>

   Başbakan Erdoğan, Orgeneral Başbuğ'un "Laiklik ve ılımlı İslam devleti bir arada olmaz" sözlerini "Laiklik din değil ki, İslamla bir araya getirelim. Laiklik başka, İslam başka" diye yanıtladı 
      ANKARA Milliyet 

   
   Başbakan Recep Tayyip Erdoğan, Türkiye'ye yönelik "ılımlı İslam" değerlendirmeleri üzerine Genelkurmay İkinci Başkanı Orgeneral İlker Başbuğ'un "Hem laiklik, hem ılımlı İslam devleti bir arada olmaz" değerlendirmesinin doğru olmadığını savundu. 
   Erdoğan "Laiklik din değil ki, İslamla bir araya getirelim. Laiklik başka, İslam başka" dedi. 
   Erdoğan, önceki gün NTV ve dün atv'de yaptığı açıklamalarda, ABD Dışişleri Bakan Yardımcısı Marc Grossman'ın Büyük Ortadoğu Projesi görüşmeleri kapsamında dile getirdiği "Ilımlı İslam devleti modeli" kavramını ve Başbuğ'un sözlerini değerlendirdi. Büyük Ortadoğu Projesi'nin BOP büyük bir açılım olduğunu, ancak Ortadoğu'ya böyle bir yaklaşım tarzı gelmesinde Türkiye'nin figüran olamayacağını vurgulayan Erdoğan şu ifadeleri kullandı 
   
   Ilımlı, ılımsız İslam olmaz 
   "Ne demek ılımlı İslam, ılımsız İslam Buna katılmamız mümkün değil. Yanlış bir yaklaşım tarzı. Ilımlı İslam diye bir saçmalık olmaz. Müslüman Müslüman'dır. Dinimiz aşırılıkları kabul etmez. Orta yolu tavsiye eder. Herkes, her birey dinini inandığı gibi yaşar, laiklik de bunun güvencesidir." 
   Başbuğ da ABD'deki temaslarında, BOP'un "yararlı, isabetli ve gerekli" olduğunu, ancak Türkiye'nin bu kapsamda diğer Ortadoğu ülkelerine "modellik yapma iddiası olmadığını" vurgulamıştı. Başbuğ, "Bazıları Türkiye için 'ılımlı İslam devleti modeli' gibi kavramlar ortaya atıyor. Oysa hem laik, hem ılımlı İslam devleti bir arada olmaz. Türkiye'nin yapısı belli laik, sosyal, hukuk devletiyiz. Böyle gelmiştir ve böyle devam edecektir" demişti. 
   Erdoğan, İstanbul'daki terör olaylarının perde arkasındaki isimlerden Habib Aktaş'ın babasının Mardin'de AKP'den belediye meclis üyesi aday olmasını da şöyle değerlendirdi 
   "Araştırdım, babanın oğlunu, bu faaliyetlerinden dolayı reddettiğini, gerekirse hemen istifasını vereceğini öğrendim." 
   
   
   
</TEXT>
</DOC>
