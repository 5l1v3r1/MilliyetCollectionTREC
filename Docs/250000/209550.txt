<DOC>
<DOCNO> 209550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/aspo.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KADIKÖY'DE ÇİFTETELLİ 4-1 
</HEADLINE>
<TEXT>

   Sarı-Lacivertli takımın forvetleri dün gece coştu, Nobre ve Van Hooijdonk ikişer kez rakip ağları doldurdu. Maçı dokuz kişi tamamlayan konuk ekip tek sayısını Duro ile buldu 
      
   90 dakika    YUSUF KOBAL 

   Fenerbahçe, kural hatasına sığınıp tekrarını ısrarla istediği maçta Rizespor'u bir kez daha ağırladı. Bu tekrar, Sarı - Lacivertliler adına aslında riskti. Olası bir ters sonuçta, adamı tefe koymazlar mıydı 
   Fenerbahçe'nin kadro koşulları iptal edilen maça oranla fazla değişmemişti. Forvette "Kaset transferi" Nobre kendini kanıtlama çabasında, Hooijdonk akılcı üretkenlik, Rebrov ve Tuncay, takımın kanatlarına hareket getirme bıçkınlığındaydı. Maçın ilk yarısında mutlak Fenerbahçe hakimiyeti vardı. Nitekim, tabelaya yansıyan skor, bu emeğin bedeliydi. 
   Maçın ilk yarısında Fenerbahçe zorlanmadı. Tam bir uyutma politikası güderek, ofansta dişini göstermek için tempoyu yükseltiyor, rakip kaleye akıyordu. 
   Nobre, hareketli ve fırsatçı kimliği ile ilk maçta ortaya çıktı. İsmail, soldan yaptığı ortalarla artık bıkkınlık haline dönüşmeye başlayan sol krizine ilaç mı oluyordu ne 
   Taraftarlara devre arasında Samanyolu şarkısını söyletip, ışıl ışıl meşaleler yaktıran sevinci 27. dakikada Nobre başlatıyordu. Rebrov'un kullandığı korner atışından gelen topu Luciano kafa ile geriye aşırttı, Nobre o anda kale önünde bitivermişti ve topa dokunup, golü attı, tribün demirlerine bile tırmanıp, sevincini yaşadı. Türk seyircisinin istediği marjda bir şovmen olduğunu gösterdi 1-0. 
   40'da ise ani ileri çıkışları ile ünlenen Ümit, Rebrov'un muhteşem kaçırması ile ceza sahasına topla girdi, Koray yattı, ayağını uzattı. Ümit düştü, hakem Demirlek penaltı noktasını gösterip, bir de Koray'a kırmızı kart çıkarttı. Rizeliler'in itiraz ettiği bu pozisyondan sonra topu penaltı noktasına koyan Hooijdonk, kaleciyi ters tarafa yatırdı, ilk yarıya nokta koydu 2-0. 
   Skoru garanti gibi görmüş olsa gerek ki Daum, ikinci yarıya maskesi ile sıkıntı yaşayan Tuncay'ı Serhat'la değiştirip başladı. Rebrov'u da sola çekip, Serhat'a sağ kanatta görev verdi. 60'ta Rebrov'un kullandığı korner atışında, Hooijdonk uygun durumda topa kafasını uzattı ama yetişemedi. Bu pozisyonda Hooijdonk'un rakiplerini perdeleyen Luciano yaka paça yere indirildi ama hakem Demirlek bu kuralsızlığı göremedi. 72'de Serhat, ceza sahasının sağında topla buluştu, ani bir şut çıkardı, çaprazdan Murat'ı avlama girişimi bu kalecinin son an tokatı ile kornere dönüştü. Fenerbahçe oyun disiplininden çıkıp, sıradan oynamaya başlayınca da Rizespor'un golü geldi. Oyuna ikinci yarıda giren Duro, topla buluştuğu ceza sahasının sağ çaprazında, hiçbir engelle karşılaşmadığı için cesaretlendi, "Bazuka" diye nitelenebilecek sertlikte bir şut attı, top Volkan'ın dev cüssesini siper etmesine karşın önce üst direğe çarpıp onu salladı, ağlara gitti 2-1. 
   Gol yeme korkusu yaşayan Fenerbahçe 82. dakikada çantada keklik bir gol attı. Serhat korner kullandı, Selçuk ön direkte kafasıyla topu defansın arkasına aşırttı. Hollandalı Hooijdonk, sinsice geriden çıkıp kafayı yapıştırdı ve Fenerbahçe 3-1 öne geçti. 
   Gardı düşen Rizespor direncini iyice yitirince, kontra atak yemeye başladı. Ümit'in kaçırdığı Ali Güneş ortaladı, Nobre ile kaleci Murat aynı anda topa yükseldi. Nobre, kafası ile Murat'ın ellerinden topu kapıp filelere gönderdi 4-1. 
   
   Nobre'ye tam not    Brezilyalı forvet, ilk resmi karşılaşmasında göz doldurdu, fırsatçı kimliğiyle gelecek için umut oldu 
   ARA transferde Cruzeiro Kulübü'nden transfer edilen Marcio Ferreira Nobre, Fenerbahçe formasıyla çıktığı ilk resmi sınavında sınıfı geçti. Maç öncesi kendisine büyük ilgi gösterilen Brezilyalı golcünün performansı Sarı - Lacivertliler'i mutlu etti. Yönetici Nihat Özdemir, "Fırsatçılığı, arkadaşlarıyla uyumu hepimizi umutlandırdı. İnşallah aynı şekilde devam edecek ve takıma büyük fayda sağlayacak" dedi. 
   VAN Hooijdonk da, yeni partnerini övdü, "Ben kariyerimde genelde iki forvetle oynadım. Nobre attığı iki golle takıma uyum sağladığını gösterdi" diye konuştu. Fatih Akyel, "Çok iyi bir golcü" yorumunda bulundu. Daum ise, "İyi bir başlangıç yaptı. Takımla kısa bir süre beraber olmasına rağmen başarılıydı. Bundan sonraki çalışmalarla daha da uyum sağlayacağı malum" diyerek, kendisini beğendiğini ifade etti. 
   
   Bu şeref Van Hooijdonk'un    VAN Hooijdonk, dün Çaykur Rizespor karşısında attığı ilk golüyle Fenerbahçe tarihine geçti. 2500. golün sahibi olan Hollandalı futbolcu, bu sezon ligde de 15 golle ilk sırada bulunuyor. Sarı - Lacivertliler'de bundan önceki önemli goller de şu isimlerden gelmişti Ergun Öztuna 1 , Ogün Altıparmak 500 , Erol Togay 1000 , Şenol Çorlu 1500 , Uche 2000 
   
   Maçın hakemi 
   Demirlek vasattı 
   FIFA kokartıyla ilk maçına çıkan Bülent Demirlek vasatı aşamadı. Fenerbahçe lehine verdiği penaltıda Rizesporlu Koray'a gösterdiği kırmızı kart ağırdı. Kaleci Murat'ı oyundan atarken ise haklıydı. Yardımcılarıyla iyi anlaştı, kondisyonu ve kararlılığı artısıydı. 
   
   Maçtan notlar 
   Tomas cezalı 
   SARI - Lacivertli takımın Hırvat oyuncusu Rizespor maçında gördüğü sarı kartla cezalı duruma düştü. Daha önceden üç sarı kartı bulunan Tomas, Fenerbahçe'nin önümüzdeki hafta İstanbulspor ile oynayacağı maçta forma giyemeyecek. 
   
   Şanssız Serhat 
   SAKATLIĞINA rağmen dün gece forma giyen Serhat'ın kasığındaki ağrıların arttığı belirtildi. Genç golcünün yeniden İsviçre'ye gidebileceği ve İstanbulspor ile Samsunspor maçlarında oynamasının zor olduğu öğrenildi. 
   
   Karaman'ın teşhisi 
   ÇAYKUR Rizespor Teknik Direktörü Hikmet Karaman, beklemedikleri bir mağlubiyet aldıklarını belirtti. Hakem Bülent Demirlek'in verdiği iki kırmızı kart kararının da yanlış olduğunu savunan Karaman, "İlk 15 dakika taraftarın tezahüratı Fenerbahçe'yi canlı, bizi ise heyecanlı yaptı" diye konuştu. 
   
   Petkov tribüne 
   KADROSUNDA yedi yabancı oyuncu bulunan Teknik Direktör Daum, Rizespor karşılaşmasında Petkov'u tribüne gönderdi. Alman hoca, sakatlığı nedeniyle bir süredir takımdan ayrı çalışan ve kondisyon eksiği bulunan Aurelio'yu 18 kişilik kadroya dahil etti. 
   
   Kadıköy'de karnaval 
   SARI - Lacivertli taraftarlar dün takımlarını izlemek için Kadıköy'e adeta akın etti. Açık tribüne girebilmek için uzun kuyruklar oluşturan Fenerbahçe seyircisi, doksan dakika boyunca oyunculara müthiş bir destek verdi, Şükrü Saracoğlu Stadı'nı tezahüratlarla inletti. 
   
   Selçuk son anda 
   TEKNİK Direktör Daum, karşılaşma öncesi Selçuk ile uzun bir görüşme yaptı. Sakatlığı bulunan genç oyuncu durumunu soran Alman hocaya, "Endişe etmeyin. Görev verirseniz fedak rlığa hazırım. Hafif ağrılarım olsa da iğneyle sahaya çıkarım" dedi ve formayı aldı. 
   
   Hocalar geçidi 
   KARŞILAŞMAYI Samet Aybaba, Oğuz Çetin, Yılmaz Vural, Nejat Biyediç ve Ziya Doğan gibi hocalar da izledi. Menajer Hasan Çolakoğlu'nun locasında bir araya gelen beş teknik adam iki takımı değerlendirme fırsatı buldu. MHK Başkanı Bülent Yavuz da maça geldi. 
   
   
</TEXT>
</DOC>
