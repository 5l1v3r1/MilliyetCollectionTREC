<DOC>
<DOCNO> 226341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy05.html </URL>
<DATE> 2004/03/28/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Partililer arasında bayrak kavgası 
</HEADLINE>
<TEXT>

     Başkent'in Etimesgut ilçesinde, AK Parti ve MHP taraftarları, seçim yasaklarının ihlal edildiği gerekçesiyle tartıştı. Olayda bazı araçlar zarar gördü. 
     Seçim yasaklarının başlamasından sonra ilçede iki partinin üyeleri, emniyeti arayarak, birbirlerini seçim yasaklarını ihlal etmekle suçladılar. 
     Her iki partinin üyeleri, yasağa rağmen diğer tarafın konvoy oluşturduğunu ve posta kutularına broşür attığını iddia ettiler. 
     Valilik tarafından alınan karar uyarınca, MHP'li başkanın bulunduğu Etimesgut Belediyesi'nde çalışan görevliler, AK Parti'nin Hikmet Özer Caddesi'ndeki bayrak ve posterlerini indirmeye başladı. Saat 23.30 sularında meydana gelen olayda, AK Parti'liler, MHP'li belediye görevlileri tarafından indirilen bayraklarını istediler. Görevliler, bayrakları vermeye yanaşmayınca tartışma başladı. Her iki partinin taraftarlarının olay yerine gelmesi üzerine, tartışma sözlü sataşmaya dönüştü. Bu sırada cadde üzerinde bulunan araçlara ufak çapta zarar verildiği öğrenildi. 
     Tartışmanın büyümesi üzerine olay yerine gelen Etimesgut İlçe Emniyet Müdürlüğü ve Çevik Kuvvet ekipleri, bölgeyi kontrol altına alarak tarafları uzaklaştırdı. 
     Görgü tanıklarının ifadelerine göre, olay yerinden ayrılan gruplar, birbirlerinin bürolarını basma tehdidinde bulundular. 
     İlçede parti bayrak ve posterlerinin indirilmesi, başka bir olay çıkmaması amacıyla polis kontrolünde sürüyor. 
     
</TEXT>
</DOC>
