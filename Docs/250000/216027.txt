<DOC>
<DOCNO> 216027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo11.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, PFDK'yı aldığı kararlardan dolayı kınıyor... 
</HEADLINE>
<TEXT>

     Elazığspor Kulübü Başkanı Baki Aydın, Futbol Federasyonu Profesyonel Disiplin Kurulu'nu PFDK , aldığı kararlardan dolayı kınadığını söyledi. 
     Aydın, AA muhabirine yaptığı açıklamada, PFDK'nın daha önce Fenerbahçe maçında bir yöneticinin hakeme saldırması üzerine bu yöneticiye 2 yıl hak mahrumiyeti cezası verdiğini, Elazığspor yönetim kurulunun da bu yöneticiyi ihraç ettiğini hatırlatarak, bu cezaların ardından anlamadıkları bir şekilde PFDK'nın kulübe saha kapatma cezası verdiğini bildirdi. 
     Aydın, PFDK'nın taraftarı cezalandırdığını ve bunun haksızlık olduğunu ifade ederek, sezonun ilk yarısında Trabzonspor ile oynadıkları karşılaşmada iki taraftarın saha girdiğini ve Elazığsporlu futbolculara saldırdığını söyledi. 
     Maçın gözlemcilerinin bu olayı ''bunların akli dengesi bozuktur'' diye rapor ettiğini ve kimseye bir ceza verilmediğini belirten Aydın, şöyle dedi 
     ''PFDK'nın aldığı kararları anlamak mümkün değil. PFDK'yı, haksız yere aldığı kararlardan dolayı esefle kınıyorum. Bizim taraftarımız hiçbir zaman cezayı hak edecek bir davranışın içinde olmamıştır. Fenerbahçe maçında hakemin taraflı kararlarını taraftarımız alkışlarla protesto etmiştir.'' Adanaspor galibiyetiyle yakaladıkları çıkışlarını Akçaabat Sebatspor maçıyla sürdürmek ve taraftarı mutlu etmek için çalıştıklarını kaydeden Aydın, taraftarın, Akçaabat Sebatspor karşılaşmasında olamamasının kendilerini üzdüğünü söyledi. 
     Tüm olumsuzluklara rağmen rakip takımı yenerek bir üst sıraya çıkacaklarına inandıklarını kaydeden Aydın, ''Biz sahada 3 puanı alacağız ve dışarıda bekleyen taraftarımıza müjdeyi vereceğiz'' dedi. 
     
</TEXT>
</DOC>
