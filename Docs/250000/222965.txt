<DOC>
<DOCNO> 222965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/magazin/mag01.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision geri sayımı başladı 
</HEADLINE>
<TEXT>

   49. Eurovision Şarkı Yarışması'nın final gecesi biletleri tükendi. Gözler sunuculuk yapacak Enrique Iglesias'ta... 
      BİRSEN ALTUNTAŞ 
   
   Türkiye'de iki aşamalı olarak gerçekleştirilecek 49. Eurovision Şarkı Yarışması'nda hangi ülkenin kaçıncı sırada şarkı söyleyeceği, 23 Mart'ta, 75 kişinin katılacağı kurayla belirlenecek. Yarışma Genel Koordinatörü Bülent Osma, ülke temsilcilerinin 23 Mart günü saat 14.00'te Polat Otel'de buluşacağını belirterek, "Aynı gün sunucular da açıklanacak ve hazır bulunacak. Meltem Cumbul'la çok önce anlaştık. Prensipte anlaştığımız Enrique Iglesias'la da sözleşme imzalamak için son görüşmeleri sürdürüyoruz" dedi. 
   
   Kombineler satışta... 
   Eurovision kapsamında yapılacak 8 gösteri için, 4 ayrı kategoride satışa sunulan 45 bin biletle ilgili de bilgi veren Osma, "15 Mayıs'taki final gecesinin 'günlük bilet'leri üç - dört günde tükendi. 'Kombine bilet'lerin satışı devam ediyor. Final gecesi ve provasıyla yarı final gecesinin biletlerinin de kısa sürede tükeneceğinden eminiz" diye konuştu. 
   
   İlk aşamada 22 ülke    12 Mayıs'ta yapılacak yarı finale Andorra, Arnavutluk, Beyaz Rusya, Bosna - Hersek, Danimarka, Estonya, Finlandiya, Güney Kıbrıs, Hırvatistan, Hollanda, İsrail, İsviçre, Letonya, Litvanya, Makedonya, Malta, Monako, Portekiz, Sırbistan, Slovenya, Ukrayna ve Yunanistan katılacak. 15 Mayıs'taki büyük finale, yarı finalde belirlenen 10 ülkenin yanı sıra, önceki yıl ilk 10 sırada yer alan ülkeler ve 4 asil üye ülke otomatik olarak katılma hakkına sahip olacak. Bu 14 ülke şöyle sıralanıyor Almanya, Avusturya, Belçika, Fransa, İngiltere, İrlanda, İspanya, İsveç, İzlanda, Norveç, Polonya, Romanya, Rusya ve Türkiye. 
   
   
</TEXT>
</DOC>
