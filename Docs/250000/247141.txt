<DOC>
<DOCNO> 247141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko35.html </URL>
<DATE> 2004/06/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Türk Traktör'e arzın iki katı talep geldi... 
</HEADLINE>
<TEXT>

     Türk Traktör'ün halka arzında, iki kat talep toplandığı bildirildi. 
     Koç Holding-CNH Global NV ortaklığı olan Türk Traktör'den yapılan açıklamada, Koç Yatırım liderliğinde bir konsorsiyum aracılığıyla hisselerinin yüzde 24.99'unu 3-4 Haziran'da halka arz eden Türk Traktör'ün bugün İMKB'de işlem görmeye başladığı kaydedildi. 
     Açıklamaya göre, halka arz neticesinde Türk Traktör, 73 adedi yurtiçi kurumsal, 5 adedi yurtdışı ve 11 bin 974 adedi bireysel yatırımcı, şirket çalışanı ve New Holland Trakmak bayii olmak üzere toplam 12 bin 52 adet yeni ortağa sahip oldu. 
     Türk Traktör'ün halka arzında, bin TL nominal değerli beher hisse için 8 bin lira fiyatla talep toplandığı ve arz edilen tutarın 62,5 milyon dolar olarak hesaplandığı belirtildi. 
     Koç Yatırım'ın hisselerin ilk işlem gününden başlamak üzere 15 gün süre ile fiyat istikrarını sağlayıcı işlemlerde bulunmayı planladığı için, Koç Holding'in bu amaçla yüksek bir tutarı Koç Yatırım'ın kullanımına ayırdığı duyuruldu. 
     Bu arada halka arzdan sonra Türk Traktör'ün yüzde 75 hissesine sahip bulunan Koç Holding ve CNH Global NV, bir yıl süre ile İMKB'de ilave hisse satışında bulunmamayı taahhüt etti. 
     
</TEXT>
</DOC>
