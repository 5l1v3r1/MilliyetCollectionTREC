<DOC>
<DOCNO> 247208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur16.html </URL>
<DATE> 2004/06/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Şişli'de bir otoparkı ele geçirmeye çalışanlara operasyon 14 gözaltı 
</HEADLINE>
<TEXT>

     Şişli'deki bir otoparkı ele geçirmek istedikleri belirtilen gruplara yönelik operasyonda, 14 kişi gözaltına alındı. 
     Organize Suçlar Şube Müdürlüğü'nden yapılan açıklamada, halen cezaevinde tutuklu olan çıkar amaçlı suç örgütü elebaşının Şişli'de bulunan otoparkını, başka bir çıkar amaçlı suç örgütünün üyelerinin ele geçirmek için çalışma yaptığının tespit edildiği bildirildi. 
     Açıklamada, belirlenen suç örgütlerine yönelik 7 Haziran 2004 tarihinde düzenlenen operasyonlarda, suç örgütleriyle bağlantılı oldukları saptanan 14 kişinin gözaltına alındığı kaydedildi. 
     Yakalanan bu kişilerin üzerlerinde ve gösterdikleri yerlerde yapılan aramalarda 4 adet ruhsatsız tabanca ele geçirildiği ifade edilen açıklamada, emniyette sorgulanan bu kişilerin, ''otoparkta çalışan Ömer Uzun, Hasan Özcan ve Kemal Taş'tan silah zoruyla para gasp etmek, silahlı tehdit ve korku salmak suretiyle otoparkı ele geçirmeye çalışmak, otoparkı ele geçirmeye çalışan kişilere karşı illegal korumalık yapmak'' eylemlerini gerçekleştirdikleri belirtildi. 
     Polis yetkilileri, cezaevinde bulunduğu bildirilen Mithat Yılmaz'ın adamları tarafından çalıştırıldığı ileri sürülen otoparktaki konuya ilişkin, Osman Dönmez ile Sedat Şahin'in de arandığını söylediler. 
     
</TEXT>
</DOC>
