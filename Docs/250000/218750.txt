<DOC>
<DOCNO> 218750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/soneko10.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye demiryolu taşımacılığında olduğu yerde saydı... 
</HEADLINE>
<TEXT>

     Türkiye pek çok sektörde olduğu gibi ulaşımda da geçmiş yıllara göre günümüzde önemli mesafeler kaydetti. 
     Türkiye, 1950 yılından itibaren özellikle havayolu taşımacılığında önemli gelişmelere sahne olurken, demiryolu taşımacılığında olduğu yerde saydı. 
     A.A muhabirinin Devlet Planlama Teşkilatı DPT verilerinden yaptığı hesaplamalara göre, 1950 yılında 33 olan uçak sayısı, 2003 yılında yüzde 96.9 oranında artarak 65'e çıktı. 
     Havayolu taşımacılığında 1950 yılında 10 bin 242 olan sefer sayısı, geçen yıl 100 bin 321'e yükselirken, 1950 yılında 86 bin 331 olan taşınan yolcu sayısı, yüzde 11 bin 941,5 gibi oldukça yüksek bir oranda artış göstererek 10 milyon 395 bin 519'a ulaştı. 
     Havayolu ile ulaşımın aksine güvenli bir ulaşım seçeneği olarak bilinen demiryolu ile ulaşımda, 54 yılda önemli bir gelişme görülmedi. 
     Teknolojinin gelişmesiyle talebinde büyük bir artış görülmeyen demiryolu ulaşımında, 1950 yılında 7 bin 671 kilometre olan anahat uzunluğu, geçen yıla kadar sadece yüzde 13 oranında artış göstererek, 8 bin 671 kilometreye ulaştı. 
     1950 yılında milyon 130 bin olan yolcu sayısı da yüzde 31.09 oranında artarak, geçen yıl 69 bin 650'e yükseldi. 
     Tren ile seyahat etmeyi tercih eden yolcu sayısının en yüksek seviyeye ulaştığı yıl 146 bin 318 kişi ile 1993 senesi oldu. 
     Demiryolu ile yük taşımacılığında ise 1950 yılında 8 bin 681 ton olan yük miktarı, yüzde 67.03 oranında artarak 14 bin 500 bin tona yükseldi. 
     
     KARA VE DENİZYOLLARINDA DURUM 
     Karayolları ile ulaşımda ise 1950 yılında bin 624 kilometre olan asfalt devlet ve il yolları, 2003 yılında yüzde 3 bin 409.8 oranında artış kaydederek, 57 bin kilometreyi bulurken, 1980 yılında 24 olan otoyolların sayısı geçen yıl bin 891'e ulaştı. 
     1950 yılında toplam 47 bin 80 kilometre olan devlet ve il yolları yüzde 30.62 oranında artış gösterdi ve 2003 yılında 61 bin 500 kilometreye çıktı. 
     Devlet ve il yollarında 54 yıl önce yüzde 3 olan asfalt miktarının da geçen yıl yüzde 93'e ulaşması dikkati çekti. 
     Köy yollarının sayısı da yüzde 597.7 oranında yükseliş göstererek 41 bin 735 kilometreden 291 bin 217 kilometreye çıkarken, köy yollarıyla devlet il yolları genel toplamı 2003 yılında 354 bin 608 kilometre olarak gerçekleşti. 
     Denizyolu taşımacılığında ise deniz ticaret filolarında 300 gros tondan büyük deniz taşıtları yük gemilerinin taşıma miktarı 4 milyon 151 bin 579 gros tona ulaştı. Yük gemilerinin taşıma kapasitesi 1988 yılında 1 milyon 904 bin 380 gros ton seviyesindeydi. 
     Yolcu gemilerinin taşıma oranı ise 1988 yılından bu yana yüzde 67.37 oranında arttı. 
     Tankerlerde, 1988 yılında 1 milyon 90 bin 850 gros ton olan taşıma miktarı, 2003 yılında yüzde 38.10 oranında gerilerken, deniz ticaret filolarının toplam taşıma kapasitesinde yüzde 61.28 oranında artış görüldü. 
     
</TEXT>
</DOC>
