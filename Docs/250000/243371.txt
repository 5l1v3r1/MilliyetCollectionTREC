<DOC>
<DOCNO> 243371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur19.html </URL>
<DATE> 2004/05/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Prof.Işıkara 12 ay ile 17 ay arasında büyük deprem yaşanabilir 
</HEADLINE>
<TEXT>

     Boğaziçi Üniversitesi Kandilli Rasathanesi Deprem Araştırma Enstitüsü'nün eski başkanı Prof. Dr. Ahmet Mete Işıkara, ''Türkiye'de 12 ila 17 ay arasında 6.3 şiddetinde bir deprem yaşanması olasılığı yüksektir'' dedi. 
     Işıkara, Milli Eğitim Bakanlığı ile Doğal Afet Sigortalar Kurumu DASK işbirliğiyle başlatılan eğitim çalışmaları kapsamında Van Kültür Müdürlüğü Salonu'nda, öğrenci ve öğretmenlere yönelik ''Depremden Korunma Bilinci'' konulu konferans verdi. 
     Işıkara, Milli Eğitim Bakanlığı'nın amacının, ilköğretim ve liselerde idareci ve öğretmenler ile bu okullardaki afet kolları ve diğer ilgili kolların temsilcilerine temel afet bilincini aşılayarak, onları özellikle deprem ve depremden korunma yolları konusunda aydınlatmak olduğunu söyledi. 
     Prof. Dr. Işıkara, eğitim programlarıyla bu gruplara verilen bilgilerin, okullardaki diğer öğretmenlere, öğretmenlerden öğrencilere, öğrencilerden ise ailelerine aktarılacağını ve bu şekilde toplum genelinde depremden korunma bilinci sağlanacağını anlattı. 
     Türkiye'de yılda bir kez 6.3 şiddetinde depremin meydana gelme olasılığının yüzde 63 olduğunu belirten Işıkara, şöyle devam etti 
     ''Ülkede, 12 ila 17 ay arasında 6.3 şiddetinde deprem yaşanması olasılığı yüksektir. 1 Mayıs 2003'te Bingöl'de bir deprem meydana gelmişti. 1 Mayıs 2004'te bir yıl tamamlanmış oldu. Ülke olarak deprem riski sürecine girdik. Bu gerçeği kabul etmemiz gerekmektedir. Önemli olan bu gerçeğe karşı korunmanın yollarını öğrenmektir. Depremden korunma kültürüne dört elle sarılmalıyız.'' 
     
</TEXT>
</DOC>
