<DOC>
<DOCNO> 217331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/spor/spo04.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ağzınızı tutun maça gelmeyin' 
</HEADLINE>
<TEXT>

   Trabzonspor Başkanı, yuhalayan taraftara sert çıktı, bunun olumsuz etki yaptığını ifade etti 
      
   Aktuğ'dan tepki 
   TRABZONSPOR Başkanı Atay Aktuğ, kötü futboldan dolayı takımı yuhalayan taraftara sert çıktı. Rizespor maçında da bununla karşılaştıklarını söyleyen Aktuğ, "Futbolcu sahada hata yapınca, onları yuhalayarak bir yere varılamaz. Kimler takımı yuhaladıysa, ağızlarını tutsunlar, maça gelmesinler. Diğer taraftarlar da onları bu konuda uyarmalılar" dedi. 
   
   Doğan'dan sitem 
   TEKNİK Direktör Ziya Doğan, taraftarın Yattara baskısının artık bitmesini istedi. Doğan, takım oyununun, bir futbolcuya bağlanmasına karşı olduğunu belirtti. Futboldan memnun kalmayan Bordo - Mavili çalıştırıcı, "Bazı oyuncularımız, takımın ağırlığını tam anlamıyla algılayamıyor ve bu anlayışı sahaya yansıtmıyor" diye konuştu. 
   
   'Gökdeniz gidemez'    TRABZON ile 1.5 yıllık sözleşmesi bulunan Gökdeniz'in, Fenerbahçe ile anlaştığı söylentisi yönetimi kızdırdı. Başkan Atay Aktuğ, "Biz sözleşme yenilemeyi değil, mukavelesini uzatmayı görüşüyoruz. Trabzon onu bırakmadan kim, nasıl alıyor Bırakın görüş değişikliğini, fikir esnekliğimiz bile yok" dedi. 
   
   Kart sıkıntısı    BORDO-Mavililer'de 4 futbolcunun kart sınırında bulunması sıkıntı yarattı. Kaptan Fatih ile birlikte Hüseyin, Tolga ve Hasan Üçüncü, bu hafta Samsunspor karşısında sarı kart görmesi durumunda Beşiktaş ile oynanacak önemli karşılaşmada yer bulamayacak. 
   
   
</TEXT>
</DOC>
