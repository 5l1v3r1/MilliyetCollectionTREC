<DOC>
<DOCNO> 248094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy11.html </URL>
<DATE> 2004/06/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sarıgül, Baykal'ı ABD'den eleştirdi... 
</HEADLINE>
<TEXT>

     ABD'de bulunan Şişli Belediye Başkanı Mustafa Sarıgül, CHP Genel Başkanı Deniz Baykal'ın Olağanüstü Kurultay kararını "önemli olan halkın kurultayı" sözleriyle eleştirdi. 
     
     İCAZET ALMAYA MI GELDİ 

     ABD'de çeşitli temaslarda bulunan CHP'li Şişli Belediye Başkanı Mustafa Sarıgül, Amerika'nın Sesi Radyosu'nun sorularını yanıtladı. ABD'ye, Dışişleri Bakanlığı'nın davetlisi olarak geldiğini bildiren Sarıgül, "ABD'ye siyasi bir icazet çerçevesinde mi geldiniz" sorusuna, "Mustafa Sarıgül icazeti bir tek Allah'tan alır" yanıtını verdi. 
     
     ADETA ANAMUHALEFET LİDERİ GİBİ 

     Sarıgül, Washington'da "şaşırtıcı" bir ilgi gördüğünü söylerken, "Adeta anamuhalefet lideri gibi karşılandım. Ama bu Mustafa Sarıgül'ün şahsında CHP'ye gösterilen bir ilgi ve alakadır. Mustafa Sarıgül birey olarak çok önemli değildir" diye konuştu. 
     
     RÜTBE HEYECANIM YOK 

     "Bu geziye bir anlamda liderlik turu denebilir mi" sorusuna "Yok" karşılığını veren Sarıgül, "Benim hiçbir zaman rütbe heyecanım yok, benim hizmet heyecanım var" dedi. 
     Sarıgül, "Ben inanıyorum ki CHP şu anda hakettiğimiz noktada değil. Benim bütün mücadelem şudur CHP'nin artık Türkiye'de hakettiği noktaya gelmesi ve tek başına iktidar olmasını sağlayacak oluşumu yapabilmek" diye konuştu. 
     Baykal'ın Olağanüstü Kurultaya gitme kararını da Sarıgül, şöyle eleştirdi 
     "Bizim için önemli olan halkın kurultayıdır, halkın gönlünü fethetmektir. Kurultaylar yapılır ama kurultaylar hep içe dönük bir mücadeledir. O kurultayların partimize çok fazla yararı olacağına da asla ve asla inanmıyorum... CHP kurultayları Ahmet'in Mehmed'in rütbe alma ve rütbe verme yeri gibi kesinlikle değerlendirilmemelidir. CHP'nin gerçek kurultaylarını halkın gönlünde ve sevgisinde kazanmak lazım." Adaylığı konusunda "Benim rütbe değil hizmet heyecanım var" demekle yetinen Sarıgül, kendisinin hangi görevlerde bulunacağıma halkın karar vereceğini vurguladı. Sarıgül, şu mesajları verdi 
     "CHP'ye Genel Başkan olacak şahsın kamuoyu anketlerinde, yapılan yoklamalarda partiyi iktidara taşıyacak kişi olması lazım. Ve partiyi mutlaka hükümet yapacak kişi olması lazım. 
     Bu anket çalışmaları yurttaşlarımızla yapılmalı ve bunlar kurultaya kimin girip kimin çıkacağına da yurttaşlarımızın kalbinin ve gönlünün karar vermesi lazım. Halkın gücü arkanızda yoksa boş yere uğraşmanızın hiçbir espirisi yok." Sarıgül, halkın gücü kimin arkasında tecelli ediyorsa ona destek vermek gerektiğini söylerken, "Yani CHP'de artık kişisel koltuk kavgası, koltuk mücadelesi yok, CHP'yi iktidara taşıma mücadelesi olması lazım. Bu mücadelede halkın ilgisi Genel Başkanımız sayın Deniz Baykal'da tecelli ediyorsa Deniz Bey'in devam etmesi lazım. Yapılan anket sonuçları genel başkanımızda tecelli etmiyor da başka bir arkadaşda tecelli ediyorsa ona bakmak lazım" diye konuştu. 

     
</TEXT>
</DOC>
