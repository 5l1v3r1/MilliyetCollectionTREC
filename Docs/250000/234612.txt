<DOC>
<DOCNO> 234612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun13.html </URL>
<DATE> 2004/04/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Referandum sonuçları KKTC basınında manşetlerde... 
</HEADLINE>
<TEXT>

     Annan çözüm planı çerçevesinde KKTC ve Kıbrıs Rum kesiminde dün eşzamanlı olarak yapılan referandumların sonuçları KKTC basınında manşetlerden verildi. 
     Sonuçlarla ilgili haberleri birinci ve iç sayfalarından geniş şekilde okuyucularına aktaran gazeteler, Kıbrıslı Türklerin, ''Birleşik Kıbrıs Cumhuriyeti''ne evet, Rumların ise hayır dediğini yazdı. 
     Artık söz sırasının uluslararası toplulukta olduğuna ve KKTC'nin tanınması gerektiğine işaret eden gazeteler, referandumda, KKTC'de yaşayan Türkiye kökenli nüfusun büyük oranda ''evet'' oyu kullandığına dikkat çekti. 
     Başbakan Mehmet Ali Talat'ın, Cumhurbaşkanı Rauf Denktaş'ın istifa etmesi gerektiği sözlerini ve Cumhurbaşkanı Denktaş'ın da ''İstifa etmeyeceğim'' ifadelerini öne çıkaran gazeteler, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün referandum sonuçlarıyla ilgili açıklamalarına da geniş yer verdi. 
     Gazeteler, BM Genel Sekreteri'nin Kıbrıs Özel Temsilcisi Alvaro De Soto'nun, ''BM'nin Kıbrıs'taki bürosunun kapatılacağı'' açıklamasına da dikkat çekti. 
     KKTC'de günlük yayımlanan gazetelerden Kıbrıs gazetesi, ''Birleşik Kıbrıs Cumhuriyeti'ne Türklerden evet, Rumlardan hayır'' başlıklı haberinde, hayırcıların sandıklarda varlık göstermediğini yazdı. Gazete, Türkiye kökenlilerin ''büyük bir başarı gösterdiğini'' ve Türkiye kökenlilerin yaşadığı bölgelerden büyük oranda ''evet'' sonucu çıktığını yazdı. 
     ''Evet'' yanlılarının sevinç gösterilerine de geniş yer veren gazete, ''Statüko çöktü'' başlığını kullandı. 
     Halkın Sesi Gazetesi, ''Halk 'evet' dedi'' , Vatan Gazetesi, ''Söz sırası uluslararası toplulukta'' başlıklarını kullandı. Volkan Gazetesi de, ''verilen sözlerin tutulması, ambargoların kaldırılması ve devletin güçlendirilmesi'' gerektiğini belirterek, ''KKTC tanınmalı'' başlığını kullandı. 
     Kuzey Kıbrıs Cumhuriyet Gazetesi, ''Kuzey'den evet, Güney'den hayır'' başlığının yanı sıra Dışişleri Bakanı ve Başbakan Yardımcısı Serdar Denktaş'ın, ''Bugün bir milattır'' sözünü öne çıkardı. Birlik Gazetesi, ''Annan planı artık yok'' başlıklı haberinde, ''Güney Kıbrıs'ın Türklere yaşam hakkı vermek istemediği, adanın tamamına egemen olmak istediği bir kez daha ortaya çıktı'' diye yazdı. 
     ''Türk tarafı evet, Rum tarafı hayır'' başlığını kullanan Afrika gazetesi, ilk sayfadan şu yorumu yaptı 
     ''Çözüm ve AB hedefi gerçekleşmedi. Türk tarafından ezici bir evet çıkarken, Rum tarafından da daha ezici bir hayır çıktı. Rum tarafı 1 Mayıs Cumartesi günü tüm adayı temsilen Kıbrıs Cumhuriyeti olarak AB'ye girmeyi bekliyor, Türk tarafı ise evetinin karşılığında ödüllendirilmeyi... Referandum 'zaferini' ilk sahiplenen Rauf Denktaş oldu Anlaşılan kendi halkını Rum halkı ile karıştırdı '' Yeni Düzen Gazetesi, ''Uzatın ellerinizi öpecek var'', Kıbrıslı Gazetesi, ''Halkın zaferi'', Ortam Gazetesi, ''Buruk sevinç'' başlıklarını kullandı. 

     
</TEXT>
</DOC>
