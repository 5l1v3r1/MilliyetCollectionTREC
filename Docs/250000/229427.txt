<DOC>
<DOCNO> 229427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas07.html </URL>
<DATE> 2004/04/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İlk kavga gelinlikçide... Gelinlik seçmek kolay değil .. 
</HEADLINE>
<TEXT>

     Evlilik mevsiminin yaklaşmasıyla birlikte dünya evine girecek özellikle gelin adayları, nikah telaşının yanı sıra gelinlik seçme kararsızlığını yaşıyor. 
     Ekonomik zorluklar nedeniyle gelinliği almak yerine kiralamayı tercih eden çiftlerin, model konusundaki anlaşmazlık nedeniyle ilk tartışmalarını da genellikle bu aşamada yaşadığı belirtildi. 
     Düğün telaşının büyük bölümünü gelinlik seçimi oluşturuyor. Gelin adayları veya aileler seçecekleri gelinlik modeline daha önce karar vermedikleri için seçim güçleşiyor. Bunun yanında dekolte olup olmaması kumaşı ve modeline damat veya ailesi büyük ölçüde müdahale ettiği için zaman zaman tartışmalar yaşanıyor. 
     Gelinlik dükkanı sahibi Nezaket Yazıcı, gelinlik beğenmenin ve beğendirmenin kararsız aileler için çok güç olduğunu söyledi. Gelin adaylarının genellikle daha önceden bir model belirlemediklerini, dükkandaki ve kataloglardaki modellere baktıklarını söyleyen Yazıcı, kataloglarda modelin çok olması yüzünden karar veremediklerini açıkladı. 
     Genellikle modellerin diktirildiğini ve düğün sonrası iade edildiğini anlatan Yazıcı, şunları kaydetti 
     ''Gelinlik hiç giyilmemiş olsa da, müşteri gelinliğin giyilmediğine inanmıyor ve mutlaka yenisini diktiriyor. Kumaşı ve modeline bağlı olarak 200 milyon liradan 1 milyar liraya kadar gelinlik satıyoruz. İade edildiğinde fiyat düşüyor. İnsanlar ne kadar az ücret ödersem iyidir diye düşünüyor. Gelinliğin açık veya kapalı olmasına gelin adayı karar veremiyor. Daha önceden karar vermedikleri için tartıştıkları da oluyor. Biz de zor durumda kalıyoruz. Birçok gelin adayının buruk ayrıldığını da görüyoruz.'' Yazıcı, gelinlik tercihinde telaş yaşanmaması için, düğün veya nikahtan 20 gün önce seçime başlanması ve mümkünse fiyat araştırması yapılarak, gelinliğin kiralanacağı veya satın alınacağına önceden karar verilmesi gerektiğini kaydetti. 

     
</TEXT>
</DOC>
