<DOC>
<DOCNO> 232492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/yazar/yilmaz.html </URL>
<DATE> 2004/04/18/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Erdoğan MÜSİAD'da Sabancı'yı övdü 
</HEADLINE>
<TEXT>

   
   Bu yıl 13. Olağan Genel Kurulu'u yapılan Müstakil Saniyici ve İşadamları Derneği MÜSİAD görkemli bir devir teslim törenine hazırlanmıştı. 11 yıldır yönetimde bulunan MÜSİAD Başkanı Ali Bayramoğlu yerine Albayrak Grubu'nun CEO'su Ömer Bolat'a bırakıyor. 
   Cevahir Otel, kalabalık bir MÜSİAD Genel Kurulu'na ev sahipliği yapıyordu. Başbakan Tayyip Erdoğan'ın katılımı üzerinde bir tereddüt vardı, sonra ne olduysa bu giderildi. Erdoğan yalnızca bu toplantı için Antalya'daki AKP kampına ara verip, genel kurula geldi. 
   
   Topbaş, Kutan ile ağırlandı 
   Toplantıda 2 bine yakın üyenin katılımı coşkuluydu. Otelin lobisinde İstanbul protokolü, AKP İl Başkanı Mehmet Müezzinoğlu ile birlikte Başbakan Erdoğan'ı bekledi. Erdoğan salona girene kadar İstanbul Büyükşehir Belediye Başkanı Kadir Topbaş protokol yerine, SP Başkan Vekili Recai Kutan ile alt salonda ağırlandı. 
   AKP, MÜSİAD toplantısında bir gövde gösterisi yapmadı. Toplantıya kabineden Sanayi Bakanı Ali Çoşkun'un katılması yeterli bulundu. 
   Diğer partilerin de "patronlar kulübü" TÜSİAD'a olduğu gibi MÜSİAD'a akın etttiğini söyleyemem. 
   Bayramoğlu veda konuşmasında "Kimliğinden, düşüncesinden taviz vermeden ve sorumluluğunun bilinciyle yaşanmış 14 yıl" vurgusu yaptı. Bayramoğlu, bir kişinin örgütlenmesi için, üç araba 12 kişi yollara döküldükleri günleri anlattı. Yasaklı, fişli engellemelerle dolu bir geçmiş... 
   Salona bakıyorum üç sponsor ilanı alınmış. Biri Erdoğan'a yakınlığı ile bilinen Albayrak Grubu, diğerleri Sinangil Unları, Sega Dış Ticaret, Biat Möble. İçlerinde en büyükleri olan Albayrak'ta toplam 3 bin kişi çalışıyor. MÜSİAD'ın yeni başkanı Bolat da bu guruptan. 
   Aynı dönemde benzer kamplaşmalar içinde mücadele veren AKP ile MÜSİAD tarihini kıyaslarsak atlatılan badireler ölçülür cinsten değil. Erdoğan'ın hapislik dahil, nerelerden geldiği herkesin malumu. Şimdi iktidar. 
   
   Kim takiyye yapıyor 
   Bayramoğlu'nun "Maalesef biz yıllardır siyasetçilerin takiyye yaptığını zannediyorduk. Gördük ve öğrendik ki en büyük takiyyeyi, mevcut statükolu sistemden beslenen veya çeşitli şekillerde devletten beslenmeyi kendine görev ve iş edinmiş iş alemi yapıyormuş Bu kesimler sizlerin yanınızda farklı hükümete sesleniyor , dışarıda farklı konuşuyor, samimi ve içten davranmıyor ve dolayısıyla tüm bu gerçekleri söyleyip seslendirmek de bizlere kalıyor" sözleri TÜSİAD üyelerine, en çok da bankacılık kesimine yönelik bir algılama yaratıyor. 
   Recai Kutan'ın faiz, TİM Başkanı Oğuz Satıcı'nın kur farkı, Bayramoğlu'nun "ekonomik iyileşme psikolojik" tesbitlerine yanıtlar veren Başbakan Erdoğan'ın konuşmasında, Sakıp Sabancı'yı anması bu tablo içinde anlamlı kaldı. Erdoğan "Sabancı da burada olsun isterdim. Burada bir kez daha rahmet diliyorum. Sabancı ismi yalnızca istihdam ve yatırım açısından değil, aşıladığı üretim aşkı ve iyimserlik ile önem taşıdı. Bu ülke insanının azmine inanan bir işadamıydı. 10 binlerce insan cenazesinde yürüdü, ağladı... " 
   Bayramoğlu'nun "takiyye yapıyorlar" eleştirisine, Başbakan Erdoğan, Sabancı için söylediği övgü cümleleri ile yanıt vermiş oldu. 
   
   Saygı duruşu 
   Yaşanan tartışmalara bakılırsa, Kur'an - ı Kerim'den ayetlerle genel kurul açmak, Müslümanlığı bir yaşam biçimi olarak seçenler arasında tek yapıştırıcı olmaya yetmiyor duygu ve düşünce dünyasında kopuşlar gözleniyor. Acaba Başbakan Erdoğan, bir MÜSİAD ritüeli haline gelen ayetlerle açılışta, Sabancı ile birlikte, ölümünün yıldönümünde rahmetle andığı Turgut Özal'a bir saygı duruşu beklemiş miydi Zira, genel kurullarda başta Atatürk olmak üzere, vefat eden üyeler için de saygı duruşunda bulunma geleneği bu toplumda dualarla genel kurul açmaktan daha yaygındır. 
   Genel kurulun tek gövde gösterisi Bayramoğlu'nun ayakta alkışlarla uğurlanmasıydı. Siyasi partiler, sivil toplum kuruluşları MÜSİAD'ı henüz gündemlerinin birinci sırasına oturtmamışlar. Bundan sonra MÜSİAD'ın izleyeceği seyir daha dikkat çekici olabilir. Çünkü artık bu kurumun da başında "büyük" bir grubun temsilcisi var. Tabii patronu değil. Oysa TÜSİAD'ın başında bir Sabancı bulunuyor. 
   
      
   
</TEXT>
</DOC>
