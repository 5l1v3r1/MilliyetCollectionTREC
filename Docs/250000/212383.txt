<DOC>
<DOCNO> 212383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun15.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
St. Petersburg 20-30 yıl içinde sular altında kalabilir 
</HEADLINE>
<TEXT>

     Rusya'nın St. Petersburg kentinin, küresel ısınmaya önlem alınmaması halinde 20-30 yıl içinde tamamen sular altında kalabileceği bildirildi. 
     Okyanus Bilimcisi ve Ekolojist Aleksandır Gorodnitski, küresel ısınmaya yönelik önlem alınmaması halinde sadece St. Petersburg'un değil Londra, Amsterdam ve Hamburg gibi bazı Avrupa kentlerinin de tamamen sular altında kalabileceği uyarısında bulundu. 
     Gorodnitski, İtar-Tass'a yaptığı açıklamada, küresel ısınma yüzünden Kuzey Kutbu'ndaki buzulların erimeye başladığını ve bunun da okyanustaki su seviyesini önemli oranda artıracağını kaydetti. 
     St. Petersburg'un 20-30 yıl içinde sular altında kalacağıyla ilgili bir diğer tezi de, kentin bulunduğu coğrafyada yeryüzü tabakasının giderek çökmesi iddiasının oluşturduğunu kaydeden Gorodnitski, bilim adamlarının yerkabuğunun burada yükselebileceği olasılığını da göz ardı etmediğini söyledi. 
     Gorodnitski, St. Petersburg'un da içinde yer aldığı bu coğrafyada yerkabuğunun çökme yerine yükselmesi halinde bu kentler için herhangi bir tehlikenin olmadığını belirterek, ''Bu bölgede bir hareketlilik var, bu yer kabuğunun çökmesine de yükselmesine de neden olabilir'' diye konuştu. 
     Gorodnitski, St. Petersburg'un sular altında kalmasını engellemek için kentin yakınında bir baraj inşa etmenin zorunluluk olduğunu da sözlerine ekledi. 
     
</TEXT>
</DOC>
