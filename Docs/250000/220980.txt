<DOC>
<DOCNO> 220980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko16.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener İmar Bankası ortaklarından borçlar konusunda teklif geldi 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, İmar Bankası'nın hakim ortakları tarafından borçların ödenmesi konusunda bir öneri sunulduğunu bildirdi. 
     Şener, Bilkent Otel'de düzenlenen ''E Devlet Uygulamaları Konferansı ve Sergisi'' toplantısında verilen arada, gazetecilerin sorularını yanıtladı. 
     İmar Bankası hakim ortakları tarafından Tasarruf Mevduatı Sigorta Fonu'na TMSF bir plan sunulduğu yönünde haberlerin bulunduğunun hatırlatılması üzerine Şener, bu konuda bir plan sunulduğunu söyledi. 
     Bakan Şener, İmar Bankası hakim ortakları tarafından yapılan öneriyi değerlendirme yetkisinin Fon'da olduğunu belirterek, ''Önerinin kabul edilebilmesi ve görüşmeye başlanması için kabul edilebilir olması gerekiyor. Değerlendirme olumlu olursa görüşmeye başlanabilir ama benim bu noktada görüş belirtmem doğru olmaz'' diye konuştu. 
     Daha önce Fon'un uygulamalarına bakıldığında belli bir anlaşma, taksitlendirme yapıldığını belirten Şener, şunları kaydetti 
     ''Bunun tahsilini imkan dahiline sokacak bir takım teminatlar her zaman alınmıştır. Dolayısıyla teminatların alınmadığı belli bir ödeme planı kabul edilir diye bir şey olamaz. Sunulan öneri ve belli bir takvim içinde İmar Bankası'nda ortaya çıkan Hazine yükünün ödenmesine dair bir teklif var.'' İmar Bankası'ndan dolayı Hazine'ye 8 katrilyon liralık bir yükün geldiğini hatırlatan Şener, bunun daha önce Fon'a devredilen bankaların bıraktığı maliyetle ölçülmeyecek kadar büyük olduğunu söyledi. 
     
     İMAR BANKASI ORTAKLARININ MALİYETİ KARŞILAMASI LAZIM 

     Şener, İmar Bankası hakim ortaklarının ortaya çıkan maliyeti karşılaması gerektiğini ifade ederek, bununla iglili olarak TMSF'ye belli bir öneri sunmaları gerektiğini kaydetti. 
     Sunulan önerinin makul ve kabuledilebilir olması gerektiğini vurgulayan Şener, ''Benim aldığım bilgiye göre TMSF'ye, İmar Bankası hakim ortakları adına bir öneri gelmiştir. Ama bu önerinin kabul edilebilir olması lazım'' dedi. 
     
     ŞİRKET SATIŞLARI ASKIYA ALINBİLİR Mİ 

     Bir gazetecinin bu önerinin Uzan Grubu şirketlerinin satışının askıya alınıp alınmayacağı yönünde olup olmadığı şeklindeki sorusu üzerine Şener, şunları söyledi 
     ''Bu safhada bu ayrıntıya girmem mümkün değil. Çünkü biliyorsunuz 8 katrilyon liralık bir yük ortaya çıkmıştır. Bu para vatandaşların çebinden çıkan bir paradır. Hakim ortakların yaptıkları yanlışlardan ve banka kaynaklarının dışarıya çıkarılmasından kaynaklanmıştır. Bunun bir ödeme planıyla karşılanması lazım. Görüşmelerin başlaması için yeterli ciddiyet veya gereklilik olup olmadığına karar verme yetkisi Fon'a aitir. Benim yorum yapmam doğru değil.'' Bir gazetecinin İmar Bankası'ndan Hazine kağıtları almış olan mudilerin mağduriyetlerinin giderilmesine yönelik bir çalışma olup olmadığı sorusuna, ''hükümette böyle bir çalışma yok'' yanıtını verdi. 
     
     BANKALAR KANUNU 

     Şener, bir soru üzerine, Bankalar Kanunu'nda bazı değişiklikler yapma ihtiyacı bulunduğunu ve taslak çalışmaların olduğunu söyledi. 
     Bankacılık Düzenleme ve Denetleme Kurumu'nun BDDK hazırladığı taslağı Başbakanlığa göndereceğini ifade eden Şener, taslağın değerlendirileceğini kaydetti. 
     Şener, bu değerlendirmenin taslağın aynen kabul edileceği anlamına gelmeyeceğini ifade ederek, şunları söyledi 
     ''Bankacılık sisteminde sektörle ilgili kullanılan kavramların AB standardlarına uygun hale getirilmesi lazım. Bazı kavramlarda farklılıklar ortaya çıkıyor. Bazı noktalar tartışma konusu. Bu noktaların giderilmesine ihtiyaç duyuluyor.'' 
     
     KİM BANKACILIK YAPABİLECEK KİM YAPAMAYACAK 

     Şener, yapılacak değişiklikler çerçevesinde kimin bankacılık yapabileceği ve yapamayacağıyla ilgili bazı hükümlerin çalışmada bulunabileceğini, ancak kamuoyuna yansıdığı gibi şu bankacılık yapamaz veya şu sektörde daha önce çalışmış olanlar bankacılık yapamaz diye bir anlam yüklemenin doğru olamayacağını bildirdi. 
     Bakan Şener, ''Daha çok bu sektörde faaliyette bulunacakların siciline ve geçmişleriyle bağlantılı şartların taslak çalışmada söz konusu olduğunu biliyorum'' diye konuştu. 
     
     TMSF'YE BAŞVURULAR YOĞUN 

     Şener, Fon'a devredilmiş bankaların eski sahipleri tarafından hem Fon'a hem de kendilerine yoğun başvuruların olduğunu belirterek, kendilerine başvuranlara konuyu TMSF ile görüşmelerini önerdiklerini söyledi. 
     Borçların yeniden yapılandırılmasıyla ilgili yoğun başvuruların sevindirici olduğunu vurgulayan Şener, şöyle devam eti 
     ''Çünkü, Fona devredilmiş banka sayısı çok. Hakim ortakların sebep olduğu zarar 10 milyar doların üzerinde olduğu halde tahsil edilen miktar 200-300 milyon dolar olarak ifade edilmektedir. Bu maliyetin hızla tahsil edilmesi lazım. Bununla bağlantılı olarak aktif bir tahsilat sürecine girilmiş olması lazım.'' Şener, Fon'un BDDK'dan ayrılmış olmasının tahsilat açısından önemine de değinerek, yargı sürecinde bazı boşluklardan yararlanılarak borçların ödenmediği ya da tahsilatının geciktirildiğini ancak, son değişiklikle bunun önüne geçildiğini bildirdi. 
     
     IMF İLE İLİŞKİLER 

     Abdüllatif Şener, Uluslararası Para Fonu IMF ile yarın görüşeceklerini ifade ederek, IMF ile ilişkilerin sağlıklı bir şekilde yürütüldüğünü ve 7. Gözden Geçirme ile ilgili herhangi bir problemin söz konusu olmadığını söyledi. 
     
</TEXT>
</DOC>
