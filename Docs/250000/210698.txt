<DOC>
<DOCNO> 210698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo29.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Basketbol Milli Takımı 'Dream Team' 7 Ağustos'ta İstanbul'da 
</HEADLINE>
<TEXT>

     NBA yıldızlarından oluşan ABD Basketbol Milli Takımı ''Dream Team'', 2004 Atina Olimpiyat Oyunları öncesinde 7 Ağustos'ta İstanbul'a gelecek. 
     ''www.turkbasket.com'' adlı internet sitesinde yer alan habere göre, Atina Olimpiyat Oyunları öncesinde ABD Milli Takımı, Almanya ve Sırbistan-Karadağ'ın ardından İstanbul'da da hazırlık maçları yapacak. 
     Daha önce Basketbol Federasyonu Başkanı Turgay Demirel'in Türkiye'ye getirmek için girişimlerde bulunduğu ABD Milli Takımı'nın, Başbakan Recep Tayyip Erdoğan'ın, Dışişleri Bakanlığı nezdinde güvenlik konusunda ABD tarafını ikna edecek çalışmalarda bulunup devlet güvencesini sunması üzerine İstanbul'a gelmeye ikna olduğu kaydedildi. 
     
     İSTANBUL'DA 3'LÜ TURNUVA 
     ABD Milli Takımı, 7 Ağustos Cumartesi günü Belgrad'dan İstanbul'a gelecek. 
     Abdi İpekçi Spor Salonu'nda antrenman yapacak ''Dream Team''in, İstanbul'da 3'lü turnuvada mücadele edeceği bildirildi. 
     10 Ağustos'ta A Milli Basketbol Takımı ile karşılaşacak ABD'nin, turnuvadaki diğer rakiplerinin Çin veya Avustralya olacağı kaydedildi. ABD Milli Takımı, 12 Ağustos'ta Türkiye'den ayrılacak. 
     
</TEXT>
</DOC>
