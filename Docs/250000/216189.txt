<DOC>
<DOCNO> 216189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun05.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta "sigara yasağı"na limuzinli çözüm... 
</HEADLINE>
<TEXT>

     Sigara yasağının çok katı uygulandığı New York'ta bazı lüks lokantalar tiryaki müşterilerini kaybetmemek için ''limuzinli'' çözüm ürettiler. 
     Kapı önünde sigara içen müşterilerini New York'un ayazından kurtarmak isteyen lüks lokantalardan DavidBurke Donatella'nın yöneticileri, lokantanın önünde hazır tuttukları limuzinle tiryakilere sıcak bir ortamda sigara içme olanağı sunmaya başladılar. 
     Tam lokantanın kapısının önünde bekleyen 10 metre uzunluğundaki 14 yolcu kapasiteli lüks limuzine doluşan tiryakiler böylece soğukta üşümeden sigaralarını içebiliyorlar. 
     Lokanta yöneticilerinin içkilerini de limuzine götürmelerine izin verdikleri müşterilerden bazılarının, lokantaya dönmeyi unutarak ardı arkasına sigara içtikleri de belirtiliyor. 
     Müşterilerin büyük bir memnuniyetle karşılamalarına rağmen, penceresinde ''Sigara İçme Yeri'' yazan siyah limuzinin sürücüsü ise ''dumanaltı'' olmaktan şikayet ediyor. 
     Bazen 12 kişinin aynı anda sigara içtiğini anlatan sürücü Owen Chambers, aradaki pencereyi kapatarak dumandan korunmaya çalıştığını belirtiyor. 
     Sürücü Chambers, bazı tiryakilerin yarım saati aşkın araçta sigara içtiklerini anlatıyor. 
     
</TEXT>
</DOC>
