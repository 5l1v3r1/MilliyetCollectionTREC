<DOC>
<DOCNO> 232503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun11.html </URL>
<DATE> 2004/04/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Arafat kınadı, İsrail'de alarm... 
</HEADLINE>
<TEXT>

     Filistin lideri Yaser Arafat, Hamas lideri Abdülaziz Rantisi'nin İsrail tarafından öldürülmesini kınadı ve Hamas'a başsağlığı mesajı gönderdi. 
     Filistin Yönetimi tarafından yapılan açıklamada, ''Arafat, Doktor Rantisi'nin öldürülmesini şiddetle kınıyor'' ifadesi yer aldı. 
     Direnişin tek yol olduğu vurgulanan açıklamada, ''işgal güçlerinin işlediği suçların sadece işgalin barbarlığına karşı direnişi güçlendireceği'' belirtildi. 
     Adının açıklanmasını istemeyen bir Hamas yetkilisi de, Arafat'ın Gazze'de Hamas yetkililerine başsağlığı mesajı gönderdiğini söyledi. Hamas yetkilisine göre Arafat, mesajında, İsrail'in saldırılarına karşı ulusal birliğin önemini vurguladı. 
     
     BEYAZ SARAY 
     Beyaz Saray'dan Rantisi'nin öldürülmesinden sonra yapılan açıklamada, ''Hamas'ın bir terör örgütü olduğu'' ve ''İsrail'in kendini savunma hakkı bulunduğu'' ifade edildi. 
     ''Daha önce de söylediğimiz gibi İsrail'in kendini saldırılara karşı koruma hakkı vardır'' diyen Beyaz Saray sözcüsü Scott McClellan, sözlerini, ''Hamas, dün düzenlenen ve bir İsrailli korumanın da öldürüldüğü saldırıdaki gibi sivillere saldıran bir terör örgütüdür'' diye sürdürdü. 
     ABD'nin Ortadoğu'da barış ve güvenlik için endişeli olduğunu belirten McClellan, İsrail'in de eylemlerinin sonuçlarına dikkat etmesini istediklerini söyledi. Sözcü, iki tarafı da itidalli olmaya çağırdı. 
     
     İSRAİL'DE GENEL ALARM 
     İsrail ordusu, polisi ve güvenlik servislerinin Rantisi'nin öldürilmesinden sonra karşı saldırı düzenlenebileceği endişesiyle genel alarma geçtiği bildirildi. 
     Polis kaynaklarına göre, Gazze Şeridi ve Batı Şeria'ya 22 Mart'tan beri uygulanan abluka sıkılaştırıldı. 
     
</TEXT>
</DOC>
