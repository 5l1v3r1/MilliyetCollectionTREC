<DOC>
<DOCNO> 232571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo09.html </URL>
<DATE> 2004/04/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Elazığspor Yönetime talip olanlara yardımcı olacağız... 
</HEADLINE>
<TEXT>

     Elazığspor Kulübü Başkanı Baki Aydın, olağan kongrenin, haziran ayında yapılacağını hatırlatarak, bugün yönetime talip olacaklara her türlü yardıma hazır olduklarını söyledi. 
     Aydın, AA muhabirine yaptığı açıklamada, çok üzgün olduğunu, sezon boyunca çok mücadele ettiklerini belirterek, sonuca istedikleri gibi ulaşamadıklarını bildirdi. 
     Yönetime hemen talip olmak isteyen olursa olağanüstü kongre yapabileceklerini ifade eden Aydın, bazılarının, kulübün yönetimine talip olmak istedikleri yönünde kendisine bilgi geldiğini kaydetti. 
     Talip çıkmaması durumunda Elazığspor'un anahtarını valiye teslim etmeyeceğini ve yeni bir yönetim oluşturacağını kaydeden Aydın, şöyle dedi 
     ''Elazığspor bu sonucu hak etmedi. Çok mücadele ettik ama olmadı. Bursaspor maçından sonra bir çok şey netlik kazanacak. Yönetime talip olacaklara her türlü yardımı yapacağız. Bugün talip olmak isteyenler olursa olağanüstü kongre kararı alırız. Zaten 1 Haziran tarihinde de olağan kongremiz var.'' Hafta içinde futbolcularla görüşeceğini, gitmek isteyenlere yardımcı olacağını, kalmak isteyenlerle de yeni dönem için sözleşme imzalayacaklarını kaydeden Aydın, futbolcuların yaklaşık 600 milyar lira alacaklarının olduğunu ve bunu çözmeye çalıştıklarını söyledi. 
     Trabzonspor karşısında Elazığspor'un çok iyi mücadele ettiğini kaydeden Aydın, bundan sonra da her zaman kulübün yanında olacağını sözlerine ekledi. 
     
</TEXT>
</DOC>
