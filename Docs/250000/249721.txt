<DOC>
<DOCNO> 249721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur11.html </URL>
<DATE> 2004/06/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yürümekte zorlanan yaşlı, yankesicilikten yakalandı 
</HEADLINE>
<TEXT>

     Konya'da otostop yapan bir kişiyi otomobile alarak parasını çaldıkları iddia edilen iki kişi yakalandı. Zorlukla yürüyen 62 yaşındaki bastonlu şüpheli Osman T'ye, adliyeye götürülürken koluna giren polisler yardımcı oldu. 
     Alınan bilgiye göre, Osman T. 62 ve Mehmet S. , emanet aldıkları 35 AD 2017 plakalı otomobille Türkiye turu yapmak üzere Manisa'dan yola çıktı. 
     Planları dahilinde boş olan iki valizi, otomobilin arka koltuğuna bırakan iki arkadaş, Konya'da Muayene İstasyonu Kavşağı'nda otostop yapan Osman Baş'ı otomobile alarak, arka koltukların dolu olduğu gerekçesiyle yanlarına oturttu. 
     Bir süre sonra otomobile aldıkları Baş'a, sıkıştıklarını söyleyen Osman T. ve Mehmet S, arkalarından gelen bir minibüsün de kendilerine ait olduğunu ve otomobilden inerek, ona binebileceğini ifade etti. 
     Aksaray Kavşağı'nda otomobilden inen Baş, cüzdanının cebinde olmadığını anlayınca, hemen polise haber verdi. 
     Harekete geçen Bölge Trafik ekipleri Konya-Aksaray Karayolu 2. Organize Sanayi Bölgesi'nde Osman T. ve Mehmet S'yi yakaladı. Yapılan aramada çalınan cüzdan içindeki 60 milyon 250 bin lira otomobilin ön koltuğunun altına saklanmış olarak bulunurken, arka koltuktaki iki bavulun da boş olduğu anlaşıldı. Aracı Mehmet S, kullanırken, Osman T'nin yanında oturan Osman Baş'ın cebinden cüzdanını el çabukluğu ile çaldığı öne sürüldü. 
     Adliyeye getirilen 62 yaşındaki Osman T'nin zorlukla yürümesi dikkati çekti. Polisler, bastonuna dayanarak kısa adımlar atan Osman T'ye, koluna girerek yardımcı oldu. 
     Polislerin desteği ile Adliyeye giren ve merdivenleri tırmanan Osman T. ile Mehmet S. sevk edildikleri mahkeme tarafından yaşlı olmaları da dikkate alınarak tutuksuz yargılanmak üzere serbest bırakıldı. 

     
</TEXT>
</DOC>
