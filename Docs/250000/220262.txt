<DOC>
<DOCNO> 220262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko02.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat 124'ler bahçe traktörü oldu... 
</HEADLINE>
<TEXT>

     Konyalı bir sanayici hurdaya ayrılan otomobil parçalarını değerlendirerek, bahçe traktörü üretiyor. 
     Konya'da mermer makineleri imalatı yapan Çiftyıldız Makine Fabrikası sahibi Mevlüt Kanat, AA muhabirine yaptığı açıklamada, 20 yaş üstü otomobillerin hurdaya ayrılmasının ardından özellikle bir dönemin efsane otomobili olan Murat 124'lerin bir şekilde geri kazanılması fikri üzerinde çalışmaya başladığını kaydetti. 
     Bazı firmalarca üretilen küçük boyuttaki mini bahçe traktörlerini incelediğini ifade eden Kanat, Murat 124'lerin motoru ve bazı parçalarını kullanarak aynı traktörlerden üretebileceğini fark ettiğini söyledi. 
     Boş zamanlarında hurdaya ayrılan motor parçalarıyla traktör üretmek için bazı denemeler yaptığını anlatan Kanat, ''Asıl işimiz makine üretimi olduğu için, parçaları birleştirmede çok fazla zorlanmadım. Sadece motor bölümü ve yürüyen aksamıyla bile traktörden oldukça iyi sonuçlar aldım'' dedi. 
     Daha sonra elektrik aksamı ve çeşitli aksesuarlar ilave ederek Murat 124'lerden ürettiği traktörlerin tamamen kendi tasarımı olduğunu belirten Kanat, şunları kaydetti 
     ''Çiftliğimde ve fabrikamızda kullanmak için öncelikle 4 adet yaptım. Oldukça güçlü olan bu traktörleri gören arkadaşlarım, bir de kendileri için yapmamı istedi. Gelen talebe bağlı olarak sadece tanıdıklarıma toplam 20 adet bahçe traktörü ürettik. Zorunlu olarak benzinle çalışan bu araçlar basit bir düzenekle LPG ile de çalıştırılabiliyor. Kapalı alanlarda da yük taşımada rahatlıkla kullanılabilen traktörler, 20 kişinin yapacağı işi daha kısa sürede yapabiliyor.'' Tamamen hurdaya ayrılan araç parçalarından yaptığı traktörüne hem sağlamlık hem de kullanım kolaylığı açısından güvendiğini anlatan Kanat, ''Hiç kimse hurda malzemelerden bu traktörü yapmak için benim kadar zaman ve emek harcamaz. Ancak, benim Murat 124'lere karşı özel bir tutkum var. Artık, hurdalığa düşen bir Murat 124'lerin hala iş yapabileceği kanıtlamış olmaktan çok mutluyum'' diye konuştu. 
     
</TEXT>
</DOC>
