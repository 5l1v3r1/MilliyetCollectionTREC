<DOC>
<DOCNO> 201663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo22.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray cephesi Villarreal için şunları söyledi... 
</HEADLINE>
<TEXT>

     Galatasaray Teknik Direktörü Fatih Terim, UEFA Kupası 3. tur eşleşmeleri sonrası yaptığı açıklamada, ''Hangi rakiple eşleşmiş olursak olalım, turu geçmek için iyi oynamak zorundayız'' dedi. 
     UEFA Kupası'nda tüm Türk takımlarının güçlü rakiplerle karşılaşacağını ifade eden Fatih Terim, bir televizyon kanalına canlı yayında bağlanarak, ''Bizim grubumuza baktığımızda Bulgaristan'ın Levski Sofya veya Macaristan'ın Debrecen temsilcilerini isterdik ama bunlar tabii ki temenni. Şimdi Villarreal ile mücadele edeceğiz. Hangi takımı çekerseniz çekin iyi oynamak zorundasınız. Ancak böyle tur atlayabilirsiniz'' diye konuştu. 
     Sarı-kırmızılı ekibin teknik direktörü, UEFA Kupası'nda gelinen noktadan sonra, kimsenin kolay rakip beklememesi gerektiğini de kaydederek, şunları söyledi 
     ''Herkes buraya kadar bir takım başarılar, önemli performanslar göstererek geldi. Rakip kim ve gücü ne olursa olsun futbol sahada oynanıyor. İşin felsefesinde iyi oynamanın esas alınması gerekiyor. 2 maçlı eleminasyon sisteminde çok daha dikkatli olmalısınız. Karşılaşmaları daha değişik oynamalısınız. Atılacak veya yenilecek her gol büyük önem taşıyor.'' 
     
     ''TAKIM OLARAK FAZLA GÜVEN VERDİĞİMİZ SÖYLENEMEZ'' 
     Terim, devre arasında takıma takviye yapılıp yapılmayacağıyla ilgili olarak ise, ''Zaman zaman iyi oynuyoruz. Ama çoğu zaman da iyi oynamıyoruz. Takım olarak fazla güven verdiğimiz söylenemez. Devre arasını iyi değerlendirip, takviyeli veya takviyesiz daha başarılı maçlar çıkarmaya başlamalıyız'' diye konuştu. 
     
     DÜRÜST ''EN GÜÇLÜ RAKİBİ ÇEKTİK'' 
     Galatasaray Kulübü İkinci Başkanı ve Basın Sözcüsü Ali Dürüst de, UEFA Kupası'ndaki rakipleri Villarreal'i, ''Çekebilecek en güçlü rakip'' olarak nitelendirdi. 
     Muhtemel rakiplerden Levski Sofya'yı ve Debrecen'i tercih ettiklerini, ancak çekebilecekleri en zorlu rakiple eşleştiklerini anlatan Dürüst, ''İyi bir kura çekemedik. İspanya deplasmanında seyirci avantajımız da olmuyor. Ama üst turları hedefleyen bir takımsanız, kimle karşılaşırsanız karşılaşın kazanmak zorundasınız'' diye konuştu. 
     
</TEXT>
</DOC>
