<DOC>
<DOCNO> 249925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun50.html </URL>
<DATE> 2004/06/22/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Güney Kore, Irak'a asker göndermede karalı 
</HEADLINE>
<TEXT>

     Güney Kore, Irak'ta bir vatandaşlarının kaçırılıp öldürülmesinin ardından bu ülkeye asker gönderme planlarının değişmediğini açıkladı. 
     Dışişleri Bakanlığı sözcüsü Shin Bang-kil, rehine Kim Sun-il'in öldürülmesinin ardından olağanüstü toplanan Ulusal Güvenlik Konseyi'nin açıklamalarını aktardı. 
     Shin, Seul hükümetinin temel politikasının değişmediğini, Irak'a insani yardım ve yeniden inşa çalışmalarına destek için Güney Kore askerlerinin konuşlanacağını bildirdi. Shin, gayri insani terör olarak gördükleri Kim'in öldürülmesini kınadıklarını da kaydetti. 
     Sözcü Shin, ayrıca Irak'ta bulunan sivillerden zorunlu olmayanların mümkün olan en kısa zamanda tahliye edileceklerini belirtildi. 
     Bu arada, Irak'taki operasyonlar şef yardımcısı Amerikalı General Mark Kimmitt, Bağdat'ın batısında bir Asyalı erkeğe ait cesedin bulunduğunu doğruladı. 
     Kim'in öldürüldüğü haberi, El Cezire'ye ulaşan bir video kasetle duyurulmuştu. Kasette, Kim'i kaçıranlardan biri yazılı bir metin okuyarak, Kim'i öldürmeden önce uyardıklarını, Güney Kore ordusunun Irak halkı için değil Amerika için burada olduklarını söylüyor. 
     Irak'taki Amerikan ordusuna destek sağlayan bir Güney Kore firması için çalışan 33 yaşındaki Kim, 17 Haziran'da kaçırılmıştı. 
     Ebu Musa Ezzerkavi'nin lideri olduğu ''Cemaat El Tevhid ve Cihad'' üyesi olduğu belirtilen Kim'i kaçıranlar, Seul hükümetinin Amerikan işgal yönetimiyle işbirliğini sona erdirmemesi, Irak'taki askerlerini çekmemesi halinde rehineyi öldürecekleri tehdidinde bulunmuşlardı. 
     Militanlar, pazar günü, talepleri yerine gelmezse 24 saat içinde rehinenin başını kesecekleri tehdidinde bulunmuş, ancak daha sonra bu sürenin uzatıldığı belirtilmişti. 
     
</TEXT>
</DOC>
