<DOC>
<DOCNO> 237365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/magazin/amag.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
G.O.R.A. Güzel Olmazsa Reaksiyon Almaz .. 
</HEADLINE>
<TEXT>


Cem Yılmaz, filminin 2 milyon dolara satışı sırasında G.O.R.A.'nın anlamını soran Devlet Bakanı Abdüllatif Şener'e bu yanıtı verdi 

Birsen Altuntaş 

Tasarruf Mevduatı Sigorta Fonu'nun TMSF Uzan Operasyonu nedeniyle el koyduğu G.O.R.A. filminin BKM Film'e satış sözleşmesi dün imzalandı. Ritz Carlton Oteli'ndeki törene Devlet Bakanı Abdüllatif Şener, TMSF Başkanı Ahmet Ertürk, Star Genel Müdürü Adem Gürses, filmin senaristi ve başrol oyuncusu Cem Yılmaz, yönetmeni Ömer Faruk Sorak ile oyuncuları katıldı. 'G.O.R.A.'yı, KDV hariç 2 milyon dolar yaklaşık 2.9 trilyon lira peşin ödeyerek satın alan BKM Film'in ortağı Necati Akpınar, montaj çalışmalarını bitirerek, filmi ekim ayında vizyona sokacaklarını söyledi. 
Filmi Türkiye'nin ilk bilimkurgu filmi olarak tanımlayan Şener, şöyle konuştu "Devlete milyon dolar borcu olanlar dururken, bir sanatçının kendi filmini alması, halka izletebilmek için bu kadar çaba sarf ederek peşin para ödemesi beni çok duygulandırdı. Bu toplantının adı G.O.R.A.'nın esaretten kurtulma toplantısı olsun." 
Cem Yılmaz, Şener'in kendisine G.O.R.A.'nın anlamını sorması üzerine ise şunları söyledi "Valla efendim ben filmi çok uzun yıllar önce yazdığım için kopmuş durumdayım. Hangi filmle ilgili toplantıdayız, G.O.R.A. değil mi Macera filmi olarak tasarlamıştık, iki yıldır da öyle devam ediyor. Yazarken 'Güzel Olmazsa Reaksiyon Almaz' diye düşündük. G.O.R.A. bu sözün kısaltması. İlk defa açıkladım." 

'Menim özüm G.O.R.A.' 

Konuşmasına "Bir daha film çekmeyeceğim, yeminliyim" diye başlayan ve esprileriyle Bakan Abdüllatif Şener başta olmak üzere herkesi güldüren Cem Yılmaz, sözlerini şöyle sürdürdü "İki yıl önce bu senaryoyu A4 k ğıdına karalarken, bir devlet bakanıyla promosyon yapacağımı hiç hayal etmemiştim. 8 milyon seyirci bekliyorum. Yok 80 milyon, Türkiye 70 milyon, Türki Cumhuriyetleri de var. Filmi Azerbaycan'da 'Menim Özüm G.O.R.A.' ismiyle vizyona sokacağız." 


</TEXT>
</DOC>
