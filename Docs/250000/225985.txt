<DOC>
<DOCNO> 225985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/ekonomi/eko02.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketim ithalatı tırmanışta 
</HEADLINE>
<TEXT>

   TL değer kazanıp ithal malları ucuzlayınca tüketim malı ithalatı ocakta geçen yıla göre yüzde 72 arttı. Tüketim ithalatının toplam içindeki payı yüzde 11'e çıktı 
   EKONOMİ SERVİSİ 
   
   Türk Lirası'nın TL değerlenmesiyle ithal malların ucuzlaması tüketim ithalatının toplam içindeki payını ve miktarını artırıyor. Aralık 2003'te 1 milyar doları aşan tüketim malları ithalatı Ocak 2004'te 691.2 milyon dolara düşmesine karşın bir önceki yılın ocak ayına göre yüzde 72 arttı. 
   Devlet İstatistik Enstitüsü'nün dün açıkladığı ocak dış ticaret verilerine göre ihracat, 2003 Ocak ayına göre yüzde 23.9 artarak 4 milyar 372 milyon dolara, ithalat da yüzde 33.7 artarak 5 milyar 858 milyon dolara yükseldi. Dış ticaret açığı da yüzde 73.9 artışla 1 milyar 486 milyon dolara çıktı. 
   
   Aralığa göre düştü ama... 
   TL'nin dolar ve euro karşısında değer kazanmasıyla ucuzlayan ithalat Aralık 2003'te tüketim malı ithalatını 1 milyar 36 milyon dolarla tarihinin en yüksek düzeyine çıkarmıştı. Söz konusu ithalat ocakta 691.2 milyon dolara inmesine karşın 2003 yılı Ocak ayına göre yüzde 72 arttı. Ocakta ara malı ithalatı 4.3 milyar doları, sermaye malı ithalatı ise 820 milyon doları aştı. 
   Şubat 2003 - Ocak 2004 arasındaki 12 aylık süreçte ise tüketim malı ithalatı 7.8 milyar dolara, toplam ithalat ise 70.2 milyar dolara ulaştı. 2001'de yüzde 9.9, 2002'de yüzde 9.7 olan ve geçen yılı yüzde 10.9'la kapatan tüketim malı ithalatının toplam içindeki payı ise ocak verisiyle birlikte yüzde 11.1'e yükseldi. 
   
   En fazla dış açık Rusya ile verildi    Türkiye ocakta en fazla dış ticaret açığını petrol ve doğalgaz tedarikçisi Rusya ile verdi. 99.5 milyon dolarlık ihracat yapılan Rusya'dan 664.3 milyon dolar ithalat yapıldı ve açık 539.4 milyon dolar olarak gerçekleşti. Açıkta Rusya'yı İsviçre ve Çin izlerken Türkiye toplam yedi ülkeyle 100 milyon doların üzerinde açık verdi. 
   
   
</TEXT>
</DOC>
