<DOC>
<DOCNO> 232724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun12.html </URL>
<DATE> 2004/04/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Denktaş Talat'ın belgeyi bize vermemesi eksiklik 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Mehmet Ali Talat'ın, Türkiye kökenli KKTC vatandaşlarıyla ilgili BM'ye verdiği belgenin kendilerine gönderilmemesinin bir eksiklik olduğunu belirterek, ''Bu eksikliğin tamamlanacağını umduğunu'' söyledi. 
     Cumhurbaşkanı Denktaş, Türk Ajansı-Kıbrıs'a TAK yaptığı açıklamada, ''Yabancılarla yapılan her temas ve yabancılara gönderilen her belge hakkında Cumhurbaşkanlığına bilgi verilmesi gerektiğini'' belirtti. 
     Denktaş, Başbakan Talat'ın, BM'ye verilen belgeyi Cumhurbaşkanı'nın istemediği yönündeki açıklamasına ilişkin şöyle konuştu 
     ''Başbakan Sayın Mehmet Ali Talat'ın Türkiye kökenli KKTC vatandaşlarının listesini kendisinden istemediğime dair açıklamasını yalanlamak ayıp olur. Ancak listeyi sadece 4 kişiye verdiğini söylediğinde bana ve bir makama daha vermesini istediğimi hatırlıyorum ve o günden bu güne bunu bekliyorum. Ancak yabancılarla yapılan her temas ve yabancılara verilen her belge otomatikman Cumhurbaşkanlığına da gönderilir. Bu önemli belgenin ve bu belgeyle ilgili temasın bize gönderilmemesi bir eksikliktir ve tamamlanacağını ümit etmekteyim.'' 
     
</TEXT>
</DOC>
