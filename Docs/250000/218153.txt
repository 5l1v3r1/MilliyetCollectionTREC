<DOC>
<DOCNO> 218153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/spo02.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk derbi Fener'in 
</HEADLINE>
<TEXT>

   İl Güvenlik Kurulu, Galatasaray'ın derbi maçını 16.00'da oynama isteğini kabul etmedi ve güvenlik açısından karşılaşmanın 19.00'da yapılmasında bir sakınca bulunmadığını açıkladı. Cim - Bom'a 2100 kişilik yer ayrıldı 
   
   Karar değişmedi 
   FENERBAHÇE ile Galatasaray arasında pazar günü Şükrü Saracoğlu Stadı'nda yapılacak derbi maçın saat 19.00'da başlaması kesinleşti. İlk yarıda Atatürk Olimpiyat Stadı'nda yapılan karşılaşmanın, güvenlik amacıyla saat 16.00'da oynatılması üzerine Galatasaray Kulübü'nün rövanşın da aynı saatte başlaması yönündeki ısrarına rağmen, İl Spor Güvenlik Kurulu, Futbol Federasyonu'nun belirlediği saatin değiştirilmemesine karar verdi. 
   
   Vali Güler konuştu 
   İSTANBUL Valisi Muammer Güler'in başkanlığında, valilik binasında gerçekleştirilen toplantıya İstanbul Emniyet Müdürü Celalettin Cerrah, Futbol Federasyonu adına Başkanvekili Orhan Saka, Fenerbahçe Başkanı Aziz Yıldırım, Galatasaray Başkanı Özhan Canaydın da katıldı. Vali Güler, yaklaşık 1.5 saat süren toplantının ardından "İl Spor Güvenlik Kurulu güvenlik açısından maç saatinin değiştirilmesini gerektirecek bir husus tespit etmemiştir" dedi. 
   
   Canaydın sinirlendi 
   DERBİDE Galatasaraylı taraftarlara 2100 adet bilet ayrıldığını da açıkladı. Maç öncesi, sırasında ve sonrasında 4200 güvenlik personelinin görev yapacağını belirten Vali Güler, stat kapılarının saat 13.00'de açılacağını, Galatasaray taraftarlarının saat 13.00'de Ali Sami Yen Stadı'nda toplanarak, toplu halde stada getirileceklerini söyledi. Vilayetteki toplantıdan ayrılırken sinirli olduğu gözlenen Özhan Canaydın, soruları yanıtsız bıraktı. 
   
   Görev Arzuman'ın       LİGDE Pazar günü oynanacak Fenerbahçe - Galatasaray karşılaşmasını İsmet Arzuman yönetecek. İlk kez iki takımın derbisini yönetecek olan Arzuman bugüne kadar sadece bir derbide görev almıştı. İsmet Arzuman ilk yarıda oynanan Beşiktaş - Galatasaray maçında düdük çalmış, karşılaşma 0-0 sonuçlanmıştı. 
   FENERBAHÇE, Arzuman'ın yönettiği beş maçta 4 galibiyet, 1 beraberlik aldı. Rakip filelere 12 gol atarken, kalesinde 6 gol gördü. Galatasaray ise İsmet Arzuman'ın görev aldığı 9 maçından 7'sini kazanırken, 1 beraberlik 1 de yenilgi aldı. Cim - Bom 20 gol bulurken, yalnızca 5 gol yedi. 
   
   Ortega daveti    FIFA, Fenerbahçe'yi Ariel Ortega konusunda toplantıya çağırdı. Başkan Aziz Yıldırım ve kulüp avukatlarının salı günü Zürih'teki FIFA Genel Merkezi'nde Arjantinli oyuncuda yaşanan son gelişmeleri masaya yatıracağı belirtildi. Saat 16.00'da başlayacak zirvede Ortega'nın avukatları da hazır bulunacak. 
   
   Muhammed Kadıköy'de    Konya'da çöken binanın enkazından 5.5 gün sonra canlı olarak çıkarılan Fenerbahçe sempatizanı 16 yaşındaki Muhammed Saltuk Kalem, Galatasaray maçı için geldiği İstanbul'da Tuncay Şanlı ve Volkan Demirel ile buluştu. 
   
   Yıldırım'dan moral yemeği    BAŞKAN Aziz Yıldırım antrenman sonrası Fenerbahçeli futbolcular ile teknik heyetle boğazda yemek yedi. Galatasaray maçı öncesi oyuncular Yıldırım'a galibiyet sözü verdi. Bu arada Daum basına açtığı idmanlarda ilk onbirde Fatih ile Mehmet Yozgatlı'yı denerken, medyaya kapalı çalışmalarda farklı kadro deneyerek açık vermemeye çalışıyor. 
   
   
</TEXT>
</DOC>
