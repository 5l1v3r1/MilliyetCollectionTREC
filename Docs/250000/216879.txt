<DOC>
<DOCNO> 216879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/spo03.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN MONDİ 2-1 
</HEADLINE>
<TEXT>

   Galatasaray önünde ilk yarı sayısız fırsat bulan Konyaspor, Mondragon'u geçemedi. Necati ve Prates, takıma hayat verdi, Zafer Biryol'un son dakika golü sonucu belirledi 
      
   90 dakika    ERHAN TELLİ 

   İstanbul'u bu kış esir alan kar nedeniyle ne yazık ki, dün akşam oynanan maçta da futbolun güzelliklerine doyabilmek mümkün olmadı. Olimpiyat Stadı'nın karla kaplı, buzlu zemininde bırakın futbol oynamayı, adım atmak bile zordu. Tamam, mayıs ayının ortasında lig bitirilecek, milli takım programlanan turneye çıkarılacaktı, ama herhalde yine o aynı birileri, Ay - Yıldızlı takımın Avrupa Şampiyonası finallerine gidemeyeceğini unutmuştu. Pekala bu karlı haftalarda takvim kaydırılabilir, lig iki hafta daha geç bitirilerek turneye gitmek yerine futbolcular Haziran'a kadar hazır tutulabilirdi. 
   Gelelim 90 dakikaya... 
   İlk 45 dakikaya Galatasaray'daki ilk golünü atan Necati ile birlikte akıl almaz goller kaçırarak takımının fark atmasını engelleyen Zafer Biryol damgasını vurdu. 
   19'da Cenk'in taşıdığı topu önünde bulan Zafer vuruşunda topu Mondragon'a nişanlayınca, Konyaspor öne geçme fırsatını kaçırdı. 
   20'de Cenk orta sahadan yaklaşık 45 metrelik bir vuruşla kaleyi düşündü. Mondragon'u geçen top üst direkten geri döndü ve Zafer'in önüne düştü. Zafer bir kez daha boş kale yerine Kolombiyalı kalecinin üzerine vurunca mutlak bir gol daha kaçtı. Bu dakikalardan sonra atamayana atarlar kuralı işledi ve Galatasaray'ın golü geldi. 
   23. dakikada Sabri'nin kornerden ortasını yerden bir vuruşla filelere gönderen Necati Galatasaray'ı 1 - 0 öne geçirdi. 
   29'da Cenk'in sol çaprazdan vuruşu Mondragon'dan döndü. Altan tamamlamak için bir daha vurdu. Prates'in çizgi üzerinden çıkardığı topta Galatasaray rahat bir nefes aldı. 
   45'te Cenk'in şutu direkten dönünce ilk yarı Galatasaray'ın üstünlüğüyle kapandı. 
   İkinci yarıda Galatasaray, Volkan'ın oyuna girmesiyle orta sahada üstünlüğü kurup oyunu rakip sahaya yığmaya çalıştı. 
   61'de Hakan Şükür'ün kafası son anda kurtarılırken, 70'te hiç beklenmedik bir anda kazanılan bir frikik atışından Prates, Galatasaray'ın ikinci golünü kaydetti. Kaygan zeminde yerden mermi gibi giden top ağlarla buluşunca Galatasaray farkı ikiye çıkardı. 
   85'te Volkan müsait pozisyondan yararlanamadı. 
   89'da Mondragon'un üst üste yaptığı kurtarışlara rağmen topla ikinci kez buluşan Zafer vuruşunda ağları havalandırdı ve maçın skorunu belirledi 2 - 1 
   
   Hem üç, hem güç    Fatih Terim, üç gün arayla yapacakları UEFA Kupası ve lig maçlarının önemine dikkat çekti, buna rağmen Fenerbahçe karşılaşmasının ertelenmesini istemediğini söyledi 
   ERHAN TELLİ 

   Futbolcuları kutladı 
   GALATASARAY Teknik Direktörü Fatih Terim, Konyaspor karşısında iki farklı futbol izlettiklerini, özellikle ikinci yarıda tek kale oynadıklarını belirtti. Saha şartları nedeniyle iki takım futbolcularının da kutlanması gerektiğini vurgulayan Terim, "İlk yarıda 3-0 geriye de düşebilirdik. Ancak Mondragon mükemmel maç çıkardı. İkinci devre ise 2-0'ın rehaveti ve Villarreal maçını düşünmeleri nedeniyle bir gol yedik" diye konuştu. 
   
   Zaragoza'ya gidiyor 
   ÜÇ gün arayla üç kritik maça çıkacaklarını belirten Galatasaray Teknik Direktörü, "Önce Villarreal, sonra Fener, sonra yine Villarreal ile oynayacağız. Üçü de birbirinden önemli" dedi. Buna rağmen Fenerbahçe maçının ertelenmesine sıcak bakmayan Terim, "30 saat buzun üstünde gidenlerin maçları ertelenmiyorsa, bizim erteleme istememiz herhalde ayıp olur" diye konuştu. Fatih hoca bugün Zaragoza - Villarreal maçını izleyecek. 
   
   Ceza çekiyor    Konyaspor maçında sadece 150 biletli taraftar geldi. Galatasaray adeta seyircisiz oynamaya mahkum edildi 
   RAŞİT ALTUN 

   Trajikomik 
   GALATASARAY adeta seyircisiz oynama cezası aldı. 80 bin kişilik Atatürk Olimpiyat Stadı, bin kişiyi bile konuk edemezken, biletli seyirci sayısının ancak 150'ye ulaştığı ifade edildi. Sarı - Kırmızılı kulübün yetkilileri, dünkü maçta sadece '7' biletin satıldığını açıkladı. 
   
   Ültimatom 
   TRİBÜNLERE gelen Galatasaray taraftarı ise maç öncesinde futbolculara adeta ültimatom verdi. Sarı - Kırmızılılar hep bir ağızdan "Alemci futbolcu istemiyoruz" tezahüratı yaparken, hep bir ağızdan "Sabrımız taşıyor, adam gibi oynayın" diyerek tempo tuttular. 
   
   'Kaderiyle oynadım '    KONYASPOR'UN tek golünü atan, ilk yarıda çok net bir pozisyonu Mondragon'a nişanlayan Zafer Biryol, bu sezon Yeşil - Beyazlılar'ın kaderiyle oynadığını söyledi. Bunun hem iyi, hem de kötü yönde olduğuna dikkat çeken başarılı futbolcu, "Kaçırdığım gol için söyleyecek söz bulamıyorum. Zaten söylenecek birşey de yok" dedi. Teknik Direktör Tevfik Yav ise ilk devresi 5-1 bitebilecek bir maçtan yenilgiyle ayrıldıklarını belirtti. 
   
   Maçın hakemi 
   Çulcu iyiydi 
   HAKEM Mustafa Çulcu zor şartlar altında oynattığı maçı başarıyla yönetti. Pozisyonları yakından takip etti, bir kaç hata dışında isabetli düdükler çaldı. Kartlarını yerinde çıkardı. Avantaj kurallarını iyi uyguladı. Maçın kontrolünü elinden kaçırmadı, doksan dakikayı yüzünün akıyla tamamladı. 
   
   Maçtan notlar 
   Sevgiye tepki 
   GALATASARAY'IN otobüsten stada geldiği sırada takımın etrafını çeviren 60-70 kişilik taraftar grubu, polisler tarafından coplarla dağıtıldı. Bunu öğrenen yönetim ve teknik heyet çok sinirlendi. 
   
   Siftah yaptı 
   DEVRE arasında Galatasaray'a katılan ve dört maçtır forma şansı bulan Necati, Sarı - Kırmızılı takımda dün ilk golünü attı. Cim-Bom'un yeni golcüsü, dün ikinci kez 11'de yer alırken, Hakan Şükür ve Bratu'nun arkasında görev yaptı. 
   
   Promosyon 
   CİM-BOM, lisanslı ürünlerin satışını artırmak için promosyona başladı. Galatasaray Store mağazalarından 60 milyon liralık alışveriş yapanlar, Villarreal maçı için numaralı tribün bileti kazanıyor. 
   
   Çizgiler kayboldu 
   HAKEM Mustafa Çulcu, karşılaşmadan iki saat önce zemin kontrolü yaptı. Kar yağışı nedeniyle kapanan çizgilerin kömürle çizilmesini isteyen Çulcu, 20 dakika önce de son bir kontrol daha yaptı, "Şartlar zor görünüyor ama oynanacak" dedi. Ancak kar yağışı nedeniyle çizgiler kaybolunca 26. dakikada yeniden kömür döküldü. 
   
   Batista müjdesi 
   SAKATLIĞI nedeniyle takımdan uzak kalan Batista, yarın arkadaşlarıyla birlikte çalışmalara başlayacak. Brezilyalı futbolcu, kendini iyi hissetmesi durumunda Villarreal maçının kadrosuna alınacak. Orhan'ın da yetiştirilmesine çalışıldığı ifade edildi. 
   
   Toköz açıklıyor 
   TURGAY Kıran'dan sonra, Yılmaz Toköz de 24 Şubat'ta başkan adaylığını açıklayacak. Bu arada Toköz için yönetim kuruluna bir şikayet dilekçesi verilerek disiplin kuruluna sevk edilmesinin istenildiği öğrenildi. 
   
   
</TEXT>
</DOC>
