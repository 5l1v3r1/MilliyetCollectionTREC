<DOC>
<DOCNO> 233608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur30.html </URL>
<DATE> 2004/04/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gazetecilerin "Denktaş'a destek" eyleminde gözaltı... 
</HEADLINE>
<TEXT>

     Niğde'de, ''Denktaş'a Destek'' için şehitliği ziyaret etmek isteyen, ancak Valilik tarafından izin verilmediği için Gazeteciler Cemiyeti binası önünde basın açıklaması yapan ve slogan attığı iddia edilen basın mensuplarından 1'i gözaltına alındı. 
     AA muhabirinin aldığı bilgiye göre, Niğde Gazeteciler Cemiyeti, KKTC'deki referandum öncesi, Cumhurbaşkanı Rauf Denktaş'a destek vermek amacıyla, Niğde Şehitliği'ni ziyaret etmek istediklerini Valiliğe bildirdi. 
     Valiliğin buna izin vermemesi üzerine cemiyet binası önünde basın açıklaması yaparak, Denktaş lehine slogan attığı iddia edilen basın mensuplarından Bor FM Radyosu sahibi ve Cemiyet Disiplin Kurulu üyesi Necmi Pişkin, polis tarafından gözaltına alındı. 
     Niğde Gazeteciler Cemiyeti Başkanı Hayrettin Yenel, AA muhabirine, meslektaşlarının gözaltına alınmasını protesto ettiğini belirterek, ''Şehit kanlarıyla sulanmış Kıbrıs'ın elden gidecek olmasını protesto için Şehitlik'te toplanıp, saygı duruşunda bulunacaktık. Buna izin verilmedi. Biz de cemiyet binası önünde eylem yapmak istedik. Bir arkadaşımız, eylemin ardından gözaltına alındı. Bu tutumu şiddetle kınıyoruz'' dedi. 
     Öte yandan, olayın duyulmasının ardından bazı siyasi parti ve sivil toplum örgütü temsilcileri, Niğde Gazeteciler Cemiyeti'ne destek ziyaretlerinde bulunuyorlar. 
     
</TEXT>
</DOC>
