<DOC>
<DOCNO> 221746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun31.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Dışişleri Bakanı "Al-ver sürecinin olması çok zor" 
</HEADLINE>
<TEXT>

     Kıbrıs Rum yönetimi dışişleri bakanı Yorgo Yakovu, ''Türk tarafının tezlerinin plandan saptığını'' iddia ederek, ''bu nedenle al-ver sürecinin olmasının çok zor olduğunu'' söyledi. 
     Rum radyosunun haberine göre, Yakovu, ''Rum tarafının önerilerinin, Annan planının iyileştirmeyi ve çözümü çalıştırabilir hale getirmeyi amaçladığını'' savunarak, ''Türk tarafının tezlerinin plandan saptığını, bu nedenle al-ver sürecinin olmasının çok zor olduğunu'' savundu. 
     KKTC Cumhurbaşkanı Rauf Denktaş'ın toprak konusunda büyük talepleri olduğunu ifade eden Yakovu, ''ancak harita sunmadığını, alternatif öneriler getirmediğini'' kaydetti. 
     Yakovu, ''taraflar arasında derin görüş ayrılıkları giderilmemesi durumunda BM Genel Sekreteri'nin rolünün zor olacağını'' belirterek, ''Genel Sekreterin sonuçta şimdikinden çok farklı olmayan bir plan sunacağını'' ifade etti. 
     
</TEXT>
</DOC>
