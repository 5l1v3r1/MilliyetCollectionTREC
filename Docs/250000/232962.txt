<DOC>
<DOCNO> 232962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonyas10.html </URL>
<DATE> 2004/04/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Genç bir ses için 'ses gerdirme' ameliyatı... 
</HEADLINE>
<TEXT>

     Alnınızdaki ve yüzünüzdeki kırışıklıkları giderdikten, karnınızdaki yağları aldırdıktan ve gerdanınızı gerdirdikten sonra yaşınızı ele verecek bir şey hala var Sesiniz. 
     Estetik ameliyatlardan sonraki yeni ve genç görünümüne ''titrek'' sesinin hiç mi hiç uymadığını düşünenler için de yapılacak bir şey var ''Ses gerdirme''. 
     Amerikan Estetik Cerrahlar Birliği'nden Dr. Leroy Young, ses için estetik ameliyatın yeni olmadığını, şimdi daha yaygın olarak bilinmeye başlandığını söyledi. 
     Estetikçiler, diğer organlar gibi ses tellerinin de, yaşam boyunca konuşmak, bağırmak ve şarkı söylemekten dolayı yıprandığını ve yaşı ele verdiğini belirtiyor. 
     Gratude Hastanesi'nden Dr. Robert Thayer Sataloff, bazı insanların yüz gerdirme için 15 bin dolar verdikten sonra ağızlarını açar açmaz 75 yaşındaki bir kişinin sesini çıkardığını söyledi. 
     ''Ses gerdirme'' ameliyatlarında, boyunda bir yarık açılarak içeri girilmek suretiyle teller birbirine yaklaştırılıyor ya da ses tellerinin gençlikteki esnekliğini yeniden sağlamak için yağ ve ''kollajen'' türünden maddeler enjekte ediliyor. 
     Satallof, bu tür işlemlerin ses tellerinin hasar görmesine yol açan hastalık ya da kaza geçirenlerde yaygın olarak uygulandığını ve ameliyattan sonra da hastaların seslerinin iyi çıktığının farkına vardığını söyledi. Satallof, artık ''çatlak'' ve ''kaba'' seslilerin de sırf estetik kaygılarla bu işleme başvurduklarını bildirdi. 
     Young da, ses tellerini yenileme ameliyatının şarkıcılık kariyenin sonuna gelmiş bir kişiye ve meslekleri gereği seslerinin güçlü çıkması gereken politikacılarla öğretmenlere yararlı olabileceğini söyledi. 
     Ancak şarkıcı Julie Andrews'un başına gelenler, ses telleri operasyonlarının her zaman işe yaramadığını da gösteriyor. 1990'ların ortasında Broadway'de şarkı söylerken sesiyle ilgili sorunlar başlayan Andrews, kanserli olmayan yumruların alınması için ameliyat masasına yatmıştı. 
     Ancak ameliyat, Andrews'u ünlü 4 oktavlık sesinden yoksun bıraktı. Andrews, New York'ta ameliyat olduğu hastaneyi ve doktorları mahkemeye verdi. Taraflar 2000 yılında mahkeme dışında anlaşmaya vardılar, ancak anlaşmanın içeriği açıklanmadı. 
     
</TEXT>
</DOC>
