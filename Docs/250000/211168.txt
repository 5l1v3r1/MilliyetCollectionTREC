<DOC>
<DOCNO> 211168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/spor/yguven.html </URL>
<DATE> 2004/01/26/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Aynalı korku tüneli 
</HEADLINE>
<TEXT>

   
   Fenerbahçe, futbol mu oynuyor, polemik mi yapıyor belli değil. Öyle yanlış hamleler yapıyor, öyle ilginç sonuçlar alıyor ki, her uçtan fikir sahibine haklılık payları yaratıyor. 
   'Berbat'tan 'şahane'ye kadar isteyen istediğini yakıştırır bu Fener'e. Şahane demeye insaf lazım ama, o ayrı mesele. 
   Sadece şu kesin Fenerbahçe mevcut futboluyla ikinci devreye değil adeta bir korku tüneline giriyor. Duvarları aynalarla kaplı bir korku tüneli. Çünkü Fenerbahçe en çok kendisinden korkuyor. Ya da korkmalı. 
   Özel televizyonlu, ultra modern stadlı, süper tesisli, yıldızlı, yaldızlı Fenerbahçe ile kuru ekmeğe talim eden İstanbulspor arasında geçen 93 dakikalık hadise, Hooijdonk'un yaşadığı şaşkınlıkla başlıyor. Güngören Stadı kalelerinin 5 santim kısa olduğunu ortaya çıkaran Hooijdonk, muhtemelen dehşete kapılıyor ve "amma acaip ülkeye gelmişim" düşünceleriyle ancak maçın son dakikalarında toparlanıyor. 
   Evet maç ilginç. Normal koşullarda Fenerbahçe'nin beş gol yemesi gereken karşılaşmanın 80'li dakikalarında İstanbulspor stoperi Uche, rakip ceza alanında gol arayabiliyor. İlk yarının sadece son dakikalarında, İstanbulspor gol pozisyonlarında paragraflar 38. dakika, 39., 43. diye bitiyor. "Maç bitse de kurtulsak" diye inim inim inleyen Fenerbahçe, bu sefer de 90. dakikada öyle bir Hooijdonk - Nobre düetine şahit oluyor ki, gol kaçsa bile pozisyonun tadı yetiyor tribünlere. "Eh sonu iyi geldi" demeye vakit kalmıyor 90 artı 2'de ceza alanı içindeki çift vuruşu melekler çıkarıyor Fenerbahçe kalesinden. 
   Bu maçın grafiğini çizseler, testere ağzından farksız olur inanın. 
   Peki neden böylesine ani med - cezirler yaşıyor Fenerbahçe .. Onun yanıtını en iyi Daum biliyor. Her kırılma noktasında orta sahası ortadan kalkmış bir Fenerbahçe çıkıyor insanın karşısına. Selçuk kişisel hatalarının yanı sıra kendine ayrılan alana resmen yetişemiyor. Aurelio'dan bir gram destek görmüyor. Tuncay mahkum edildiği kanatta küskün ve gittikçe futbolla arası açılıyor. Ali Güneş'in yırtıcılığı da kalmayınca boş bir kanat daha çıkıyor ortaya. Bu şartlarda parlayıp sönen bir deniz feneri gibi Fenerbahçe. Oyunu rakibe bağlı. Yere sağlam basan bir orta sahası olan her takım Fenerbahçe'nin adından korkmadığı sürece hallaç pamuğuna çeviriyor onu. 
   Şimdilik hak etmeden kazanıyor biline. 
   
      
</TEXT>
</DOC>
