<DOC>
<DOCNO> 245152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/ekonomi/eko01.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babalar gibi' yargı savaşı 
</HEADLINE>
<TEXT>


Bakan Unakıtan'ın 'Babalar gibi satacağız' dediği Tüpraş ihalesinde yargı savaşı yaşanıyor. Ankara 10. İdare Mahkemesi hızlı bir şekilde davayı esastan görüşerek ihaleyi iptal etti 

Songül Hatisaru 

Yılan hikayesine dönen Tüpraş ihalesinde, Petrol - İş Sendikası'nın açtığı davada, Tüpraş'taki yüzde 65.76 kamu hissesinin Zorlu Holding - Efremov girişimine satışına ilişkin davayı beklenmedik bir hızla esastan görüşen Ankara 10. İdare Mahkemesi iptal kararı verdi. 
Ankara 10. İdare Mahkemesi'nin verdiği yürütmeyi durdurma kararı ise ÖİB'in itirazı üzerine, öne sürülen gerekçeler Ankara Bölge İdare Mahkemesi'nce haklı bulunmayarak kaldırılmıştı. 
Türkiye'de idari yargılama süreci uzun sürmesine karşın yürütmenin durdurulması kararının kalkmasından üç gün sonra 10. İdare Mahkemesi'nin esasa ilişkin kararını vermesi dikkat çekti. 
Maliye Bakanı Kemal Unakıtan'ın satış sözleşmesinin bu hafta içinde imzalanacağını açıkladığı Tüpraş'ta yargı kurumları arasında derin bir görüş ayrılığı yaşandığı izlenimi hakim. Danıştay'ın kararı açıklanıncaya kadar Tüpraş'ta satışın gerçekleştirilmesi olanağı kalmadı. 

Uzun ince bir yol 
ÖİB'nin bugün yapması beklenen temyiz başvurusunda öncelikle yürütmenin durdurulması talebinde de bulunacağı öğrenildi. Danıştay bu konuda öncelikle bir inceleme yapıp yürütmenin durdulmasına ilişkin kararını verecek. 
Danıştay, uygulama örneklerine bakıldığında yürütmenin durdurulmasına yönelik incelemede kararı 3 - 4 ayda verebilir. Danıştay, yürütmeyi durdurma kararı verirse bu süreçte satış yine gerçekleştirilebilir. Ancak Danıştay davayı esastan görüşüp karara bağlayacak. 

Top Danıştay'da 
Danıştay ya bozma ya da iptal kararı verecek. Danıştay, eğer Ankara 10. İdare Mahkemesi'nin kararını bozar ise satış için hukuki engel ortadan kalkacak. Uygulamada bu yöndeki davalarda hukuki sürecin bir yılı bulabildiği biliniyor. 
Öte yandan Tüpraş'ta yaşanan süreçten artık sıkıldığını bildiğimiz Zorlu Holding Yönetim Kurulu Başkanı Ahmet Nazif Zorlu, geciktirilen her özelleştirme kararının ekonomiyi, dolayısıyla halkı olumsuz etkilendiğinin bilindiğini söyledi. 

Hükümet'in özelleştirme karnesi zayıf 2004 yılında 3 milyar dolarlık özelleştirme hedefi koyan Hükümet, büyük özelleştirmelerde başarısız oldu. 

PETKİM 
6 Haziran 2003 tarihinde ihalesi yapılan Petkim'in yüzde 88.86 oranındaki hissesinin özelleştirilmesine ilişkin ihaleyi 605 milyon dolarlık teklif ile Uzan Grubu'na ait Standart Kimya kazandı. Ancak grubun bankasına ve şirketlerine devlet tarafından el konuldu. 
Özelleştirme İdaresi Başkanlığı, Petkim ihalesinde Standart Kimya'nın Özelleştirme Yüksek Kurulu'nun 30 Haziran tarihli kararında belirtilen şartları verilen 30 günlük süre içinde yerine getirmediğini belirterek 6 Ağustos 2003'te ihaleyi iptal etti. 
26 Ağustos 2003 tarihinde yeniden ihaleye çıkılan Petkim'de, son teklif verme tarihi 30 Ocak 2004'de yeterli teklif verilmediği için ihale iptal edildi. Petkim'in üçüncü kez ihaleye çıkarılması bekleniyor. 

TEKEL'İN SİGARA BÖLÜMÜ 
Tekel'in sigara şirketi için 1 milyar 150 milyon dolarla en yüksek teklifi veren Japan Tobacco International JTI şirketi, teklifi 1.5 milyar dolara çıkarmayınca, ÖİB 12 Kasım 2003'te ihaleyi iptal etti. Tekel Sigara Sanayi özelleştirmesi için Özelleştirme İdaresi'nin strateji belirleme çalışmaları devam ediyor. 

TEKEL'İN ALKOLLÜ BÖLÜMÜ 
Tekel Alkollü İçkiler İşletmesi nin ihalesi 5 Kasım 2003 tarihinde sonuçlandırılıldı. İhaleye Nurol-Limak-Özaltın-Tütsab Ortak Girişim Grubu na kazandı. Ancak Tek Gıda - İş, Ankara 8. İdare Mahkemesi'ne yürütmenin durdurulması talebiyle başvurdu. Ancak yürütmeyi durdurma kararının kalkmasıyla satış gerçekleştirildi. 


</TEXT>
</DOC>
