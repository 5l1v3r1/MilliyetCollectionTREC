<DOC>
<DOCNO> 246974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas14.html </URL>
<DATE> 2004/06/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Cassini, Satürn'ün yörüngesine giriyor... 
</HEADLINE>
<TEXT>

     Cassini-Huygens uzay aracı, Satürn gezegeninin yörüngesine girmeye hazırlanıyor. 
     ABD Ulusal Havacılık ve Uzay Dairesi NASA yetkilileri, Avrupalılarla ortaklaşa yürütülen proje kapsamında 1997'de fırlatılan uydunun, Satürn'ün Phöbe uydusuna yarın gece iyice yaklaşacağını, 30 Haziran'da da Satürn'ün yörüngesine gireceğini açıkladı. 
     Uydu, yarın gece Phöbe'ye 2 bin km kadar yaklaşacak. 16 Haziran'da yörünge düzeltme işlemi yapacak olan uydu, ay sonunda Güneş sisteminin ikinci büyük gezegeninin yörüngesine girecek. 
     Cassini, Satürn'e 13 milyon km mesafedeki Phöbe'nin 1981'de Voyager uydusuyla çekilen fotoğraflarından bin kat daha iyi resimlerini çekecek. Uzmanlar, Phöbe'nin bileşenleri hakkında daha fazla bilgi elde etmeye çalışacaklar. 
     1997'de fırlatıldıktan sonra yaklaşık 3.5 milyar km yol katetmiş olan Cassini-Huygens, Satürn'ün yörüngesine girebilmek için manevraya başlayacak. Hız kesmek için ana motorunu çalıştıracak olan uydu, Satürn'ün çekim alanına kendini bırakacak ve gezegenin G ve F adlı halkalarının arasından geçecek. 
     Cassini, 3 milyar dolara mal olacak 4 yıllık görevi süresince Satürn'ün bilinen 31 uydusunun yakınlarından geçecek, hem Satürn'ü, hem de uydularını inceleyecek. 
     Uzay aracının yörüngeye girişi bazı tehlikeler içerse de, imdat motorlarının varlığı bu tehlikeleri asgariye indirmiş gözüküyor. Uzmanlar, buna rağmen yörüngedeki bazı parçaların uzay aracına çarparak zarar verebileceğine işaret ediyorlar. 
     Satürn'ün en büyük uydusu Titan, bu projenin en önemli kısmını oluşturuyor. Cassini, 25 Aralık'ta Huygens sondasını Titan'a yollayacak ve Huygens, 14 Ocak 2005'de başka bir gezegenin doğal uydusuna inen ilk araç olacak. 
     
</TEXT>
</DOC>
