<DOC>
<DOCNO> 217483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo19.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü, UEFA Kupası'da da yedekte... 
</HEADLINE>
<TEXT>

     UEFA Kupası 3. tur ilk maçında deplasmanda Danimarka'nın Brondby takımı ile karşılaşacak FC Barcelona'da kaleyi yine Victor Valdes'in koruyacağı, Rüştü Reçber'in yedekte kalacağı bildirildi. 
     UEFA Kupası'nda perşembe günü oynanacak maç öncesinde Barcelona'da kaleye kimin geçeceği tartışmaları açılmadan kapanırken İspanyol As gazetesi, kulüp içinden aldığı habere göre Valdes'in kaleye geçeceğini yazdı. Gazetede yapılan yorumda, ''Rijkaard'ın bu kararı Türk kaleci Rüştü Reçber'i tamamen sürgüne göndermek anlamına geliyor. Barça'ya 4 puana mal olan hatalar Rüştü'yü cezalandırıyor'' denildi. 
     FC Barcelona'ya bu sezon transfer olan Rüştü, sezon başında Teknik Direktör Frank Rijkaard'ın kararıyla sadece UEFA ve Kral kupaları maçlarında oynatılmak üzere 2. kaleci olarak bırakılmıştı. La Liga'nın 16. haftasında Espanyol'a karşı forma giyen Rüştü, hemen ardından Celta Vigo ve Racing maçlarında yediği hatalı gollerden dolayı yedek kulübesine dönmüş, bir daha da ilk 11'de forma giyme şansı bulamamıştı. 

     
</TEXT>
</DOC>
