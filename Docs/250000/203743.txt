<DOC>
<DOCNO> 203743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo11.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da kara bulutlar dağıldı 
</HEADLINE>
<TEXT>

     Konyaspor'da, 12 hafta sonra gelen galibiyetin sevinci yaşanıyor. 
     Konyaspor Başkanı Mehmet Köseoğlu, 9 beraberlikle ligin en fazla berabere kalan takımı olduklarını kaydetti. 
     Bu beraberliklerin 7'sini galibiyetsiz geçirdikleri 11 hafta içinde aldıklarını belirten Köseoğlu, bu durumun yenilmediklerini de ortaya koyduğunu anlattı. 
     Ligin başından bu yana iyi bir ekip olduklarını tekrarladıklarını, ancak şanssızlıklar nedeniyle beşinci haftadaki Galatasaray galibiyetinden ligin ilk yarısının son maçına kadar adeta galibiyete hasret kaldıklarını ifade eden Köseoğlu, şunları söyledi 
     ''Yenemedik ama yenilmedik. Lig lideri Beşiktaş'tan bile kendi sahasında puan aldık. Lige girerken ilk 10 içinde olmayı hedefliyorduk ama olmadı. İyi oynadığımız halde galip gelemedik. Bazı taraftarlar bizi sürekli eleştirdi. İstifaya çağırdı. Ama sonunda kendimizi gösterme fırsatını bulduk. Mutlak galibiyet parolası ile çıktığımız sahadan galibiyetle ayrıldık. Üzerimizde dolaşan kara bulutları dağıtmayı başardık.'' Alınan galibiyetin kendileri açısından çok anlamlı olduğunu, bu nedenle büyük sevinç yaşadıklarını vurgulayan Köseoğlu, ''Hem 12 hafta sonra galibiyete ulaştık hem de Süper Lig'deki ilk deplasman galibiyetini aldık'' dedi. 
     Köseoğlu, ikinci yarıda herkesin sahada bambaşka bir Konyaspor göreceğini ve Konyaspor'un rakiplerin korkulu rüyası haline geleceğini sözlerine ekledi. 
     
</TEXT>
</DOC>
