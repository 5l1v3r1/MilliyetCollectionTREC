<DOC>
<DOCNO> 222046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo07.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler'den Filip Belçika basınına konuştu Valencia'yı eleriz... 
</HEADLINE>
<TEXT>

     Gençlerbirliği'nin başarılı oyuncusu Filip Deams, Belçika basınına yaptığı açıklamada, UEFA Kupası 4. turunda İspanya'nın Valencia takımını eleyeceklerini, çeyrek finalde de Belçika'nın Club Brugge takımıyla eşleşeceklerine inandığını belirtti. 
     Filip Deams, Belçika'nın en büyük spor gazetesi Het Laatste Nieuws'e yaptığı açıklamada, Valencia ile oynadıkları ilk maçta iyi bir performans ortaya koyduklarını kaydederek, ''Çeyrek final için İspanya'da çok şiddetli ve sert futbol oynayacağız. Ancak Valencia, İspanya'da daha güçlü bir kadroyla karşımıza çıkacak. Yine de Valencia'yı eleyeceğimize inanıyorum'' dedi. 
     
     ''KALBİMDE ACILARLA GİDERİM'' 
     Deams, transferiyle ilgili konulara da değinerek, ''Türkiye'den ayrılırsam, kalbimde acılarla ayrılacağım'' açıklamasını yaptı. 
     Gençlerbirliği ile 1 yıllık daha sözleşmesi olduğunu hatırlatan Deams, şöyle devam etti 
     ''Birçok takımdan transfer teklifleri gelmeye başladı. Bunlar içinde en ciddi teklifi ise Anderlecht takımı yaptı. Transfer konusunda acelem yok. Gençlerbirliği'nde de çok iyi bir hava var ve burada çok mutluyum. Türkler bana çok iyi bakıyor. Türkiye'den ayrılırsam, kalbimde acılarla ayrılacağım.'' 
     
</TEXT>
</DOC>
