<DOC>
<DOCNO> 231896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/spo15.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Final rüzgarı    ÇEŞME'DEKİ Dünya Windsurf Şampiyonası'nda Final grubu yarışlarına dün yapılan mücadelelerle devam edildi. Erkekler altın grupta yarışan Polonyalı Miarczynski zirveye çıkarken, Ertuğrul İçingir uzun süre beşinci sırada götürdüğü yarışmayı onbirinci sırada bitirdi. Bayanlarda ise Fransız Meret yedinci yarışta birinci olup üst sıralara yükseldi. 
   
   Paraya bak    DÜNYA'NIN en pahalı sporu olarak bilinen Formula 1'de, takımların şampiyon olmak için değişik kalemlerde yaptığı harcamaların geçen yarış döneminde 2.5 milyar ABD Doları'na 3.5 katrilyon ulaştığı belirlendi. Markalar klasmanında birçok şampiyonluğu bulan Ferrari 418 milyon dolarla 571 trilyon lira yine ilk sırada yer aldı. 
   
   Takımların 2003 harcamaları Takımlar Milyon dolar Ferrari 418.23 Toyota 368.51 McLaren Mercedes 359.22 Williams BMW 359.04 BAR Honda 309.87 Renault 255.23 Sauber Petronas 154.57 Jaguar Cosworth 141.93 Jordan Ford 79.92 Minardi Cosworth 46.58 
   
   Ay'ın isyanı    ATİNA Olimpiyat Oyunları'na katılma hakkı elde eden son sporcumuz Milli atlet Yeliz Ay, 14 yıllık emeğinin karşılığını alamadığını açıkladı. Ay, "Kulübüm Yuvacık Belediyesi'nden maaş almıyorum. Zamanımın tümünü bu spora ayırmama rağmen bugüne kadar 1 milyon lira bile kazanamadım. Üvey evlat muamelesi gördüğümü düşünüyorum" dedi. 
   
   Altın buldular    GEÇEN yıl kasım ayında düzenlenen Dünya Büyükler Halter Şampiyonası'nda sıkletlerinde 3. ve 4. sıraları alan 3 Türk sporcusu, rakipleri dopingli çıkınca dereceye girdi. Mehmet Yılmaz, Reyhan Arabacıoğlu ve Şule Şahbaz, bu gelişme üzerine 150'şer Cumhuriyet Altını alma hakkı kazandı. 
   
   Final Olimpiyat'ta    FUTBOL Federasyonu, Trabzon ile Gençlerbirliği arasında 5 Mayıs'taki Türkiye Kupası finalinin Olimpiyat Stadı'nda oynanmasına karar verdi. Ayrıca Ankaragücü'nden Ergin Yücetaş'ın cezalı oynatıldığı yönündeki Rize ve Elazığ'ın itirazları incelendi ve geri çevrildi. 
   
   Arıca gidiyor    SAMSUNSPOR'DA, Ersun Yanal'ın yerine Gençlerbirliği'nin başına geçeceği iddia edilen Erdoğan Arıca ile Fenerbahçe maçı sonrası iplerin kopacağı iddia edildi. Yönetimin, Ertuğrul Sağlam'ın önünü açmak için sezon sonuna kadar genç antrenöre şans vereceği öğrenildi. 
   
   Rüştü beğenilmedi    MİLLİ kalecimiz Rüştü'nün, Barcelona'da dört ay sonra tekrar sahaya çıkması İspanyol basınında geniş yer buldu. Gazeteler Rüştü'yü "vasat" bulurken, "özgüvenini kaybetmiş" yorumları yapıldı. Cezalı Valdez'in yerine Malaga önünde kaleye genç Jorquera'nın geçmesi bekleniyor. 
   
   Bulak'tan çağrı    DENİZLİSPOR Teknik Direktörü Giray Bulak, yaptıkları bilimsel çalışmayla futbolcuların sakatlanmasını en aza indirdiklerini söyledi. Bulak, eldeki kısıtlı kadroya rağmen bu sorunu yaşamamalarının üniversitelerce incelemeye alınması gerektiğini savundu. 
   
   Sebat rahat    LİGDE Bursaspor ile kritik bir maça çıkacak olan Akçaabat Sebatspor mutlak puan alıp, kümede kalma yolunda rahatlamak istiyor. Başkan Veli Sezgin, "Biz, rakibimize oranla daha rahat olacağız. Rakibimizi yenerek, bu işi büyük ölçüde bitirmek istiyoruz" dedi. 
   
   Bursa'ya süper prim    BURSASPOR Başkanı Fikret Üstenci, Akçaabat Sebatspor maçının önemine değindi, kaybetmeleri halinde umutların törpüleneceğini söyledi. Üstenci, "Maç için özel güvenlik önlemleri talep ettik. Kalan maçlara süper prim vereceğiz" dedi. 
   
   Gençler yenildi    21. Avrupa Genç Bayanlar Basketbol Şampiyonası Yarı Final Eleme Grubu'ndaki 2. maçında Türkiye, Fransa'ya 91 - 46 yenilerek 2. yenilgisini aldı. İspanya'nın Leon kentinde oynanan karşılaşmanın ilk yarısını da Ay - Yıldızlı ekibimiz 52 - 27 mağlup kapadı. 
   
   
</TEXT>
</DOC>
