<DOC>
<DOCNO> 246093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/dunya/dun03.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Reagan için ulusal yas ilan etti 
</HEADLINE>
<TEXT>


DIŞ HABERLER SERVİSİ 


ABD'nin eski başkanlarından 93 yaşında ölen Ronald Reagan için resmi cenaze töreni cuma günü yapılacak. 
Reagan'ın naaşının 2 gün halk tarafından ziyaret edilmesinden sonra, yarın, eşi Nancy Reagan ve ailesinin cenazeyle birlikte başkente gideceği, Washington'da 11 Haziran Cuma günü resmi cenaze töreni düzenleneceği belirtildi. Dağılan SSCB'nin son devlet başkanı Mihail Gorbaçov'un da Reagan'ın cenaze törenine katılacağı bildirildi. Gorbaçov ile Reagan, yaptıkları silahsızlanma anlaşmalarıyla Soğuk Savaş'ın sona ermesine önayak olmuşlardı. 
Öte yandan, ABD Başkanı George W. Bush, 11 Haziran Cuma gününün ulusal yas günü ilan edilmesi talimatı verdi. Bush, 5 Haziran'dan itibaren 30 gün süreyle federal binalar, Amerikan donanmasına ait gemiler, büyükelçilikler, askeri üsler ve yurtdışındaki diğer temsilciliklerde Amerikan bayraklarının yarıya indirilmesini istedi. 


</TEXT>
</DOC>
