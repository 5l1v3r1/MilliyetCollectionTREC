<DOC>
<DOCNO> 204889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/yazar/altan.html </URL>
<DATE> 2003/12/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Davulun tozu, yiğidin sazı, siyasetin kazı... 
</HEADLINE>
<TEXT>

   
   Kendilerince "cennete gitme düşkünleri"nin, canlı bombalar, patlayıcı yüklü kamyonetlerle, Azrail'e beklenmedik angaryalar çıkartan, şiddet eylemleri zinciri yetmedi şimdi bir de depremler tefrikası başladı. 
   Dünkü Vatan'dan öğreniyoruz ki, Amerikan Jeolojik Araştırma Merkezi verilerine göre son bir hafta içinde Richter ölçeğine göre 6'dan büyük tam 6 sarsıntı yaşanmış. 
   21 Aralık, Atlantik Okyanusu, 6.6. 
   22 Aralık, San Simeon, California, 6.5. 
   25 Aralık, Avusturalya açıkları, Loyalty Adaları, 6.4 
   25 Aralık, Yeni Zelanda Kermadec Adaları, 6. 
   25 Aralık, Panama - Kostarika sınırı, 6.3. 
   26 Aralık, İran'ın güneyi, tarihi Bem kenti, 6.3. 
   
   İran'ın güneydoğusunu vuran, ortadan çok "şiddetlice"ye yakın depremde, ölü sayısı şimdilik 20 bin 50 bine yakın yaralı ve yıkılan ev oranı yüzde 70... 
   Neyse ki İstanbul henüz ne haftalık, ne aylık, ne de yıllık bir deprem terörü programına alınmış görünüyor. 
   
   Şiddetleri hemen hemen aynı olan iki depremden California'dakinde ölen sadece 3 kişi İran'dakinde ölen şimdilik 20 bin kişi... Yaralı sayısıyla yıkılan ev oranı ise, eskilerin deyimiyle "kabili kıyas" değil... 
   
   Bunun nedenlerini bizim jeologlardan birine sormuşlar 
   - Vazgeçtik California'yı Japonya'da sık sık depremlerin en şiddetlisi oluyor ya hiç kimse ölmüyor, ya kazara 1 kişi ölüyor. İran'da ise ortanın biraz üstündeki bir depremde ölü sayısı şimdilik 20 bin... Nedenlerini açıklar mısınız bunun 
   Bizim ünlü jeolog 
   - Özellikle Ortadoğu dünyasında depremlere karşı yapılan çalışmaların yöntemi değişik de ondan, demiş. 
   - Nasıl yani 
   - Ortadoğu dünyasındaki gerek ev sahipleri, gerek mahalle sakinleri, gerek kamu görevlileri depreme karşı çare olarak, iki ellerini birbirine kenetliyorlar ve baş parmaklarını öne doğru çeviriyorlar. 
   - Başka bir şey yapmıyorlar mı 
   - Yapıyorlar, bir süre kenetlenmiş ellerinin baş parmaklarını öne doğru çevirdikten sonra, bir süre de geriye doğru çeviriyorlar. 
   
   350 yıl öncesinin ünlü keman yapımcısı Stradivarius, Tanrı'yla konuşuyormuş 
   - Ulu Tanrım, benim anlayamadığım bir şey var benim yeryüzündeyken yaptığım kemanlar, hala dünyanın en ünlü kemanları. Oysa gerek Ortadoğu'da, gerek Yakındoğu'da milyonlarca insan sabah akşam, günde en az beş vakit sana dua edip durduğu halde, neden benimkine benzer bir başarı gösteremiyorlar 
   Tanrı sormuş 
   - Senin yaptığın kemanlar ne işe yarıyor 
   Stradivarius 
   - Viyolonistler tarafından çalınıyor, demiş. 
   Tanrı 
   - Hiç merak etme, demiş sabah akşam bana dua edenler de, coşturucu nutuklar söyleyen yöneticileri tarafından çalınıyor. 
   
   Kadının biri, bir jinekologa gitmiş külotunu çıkarıp, doktorun hasta yatağına uzanmış ve dizlerini kaldırarak açmış bacaklarını. Doktor da sağ elinin iki parmağını kadının orasına sokarak muayeneye başlamış. 
   O sırada doktorun telefonu çalmış. Doktor, sol eliyle açmış telefonu. Dostlarından biri, bir adres soruyormuş. Doktor başlamış anlatmaya 
   - Önce o büyük caddeden dosdoğru git, sonra sağa sap, biraz yürü karşına bir yokuş gelecek, çık yokuşu. Yokuşun bitiminde sola dön, az daha yürü, tam sağında göreceğin eczanenin yanı... 
   Ve kapatmış telefonu. 
   Doktorun muayene yatağına uzanmış olan kadın 
   - Doktor, demiş, içimdeki iki parmağınızla da o kadar güzel tarif ettiniz ki adresi. Lütfen parmaklarınızla bir kez daha tekrarlar mısınız 
   Nasreddin Hoca'ya anlatmışlar bu fıkrayı ve sormuşlar 
   - Hoca, sana bir şey hatırlattı mı bu fıkra 
   Hoca 
   - Hatırlattı, demiş. 
   - Ne hatırlattı 
   - Ankara'nın KKTC politikasını... 
   
   17. yüzyılın ünlü halk ozanı Kazak Abdal'dan bir alıntıyla bitirelim yazıyı 
   Ormanda büyüyen adam azgını 
   Çarşıda pazarda insan beğenmez 
   Medrese kaçkını softa bozgunu 
   Selam vermeye derviş beğenmez 
   Elin kapısında kul kardaş olan 
   Burnu sümüklü hem gözü yaş olan 
   Bayramdan bayrama bir tıraş olan 
   Berber dükkanında oğlan beğenmez 
   
      
   
</TEXT>
</DOC>
