<DOC>
<DOCNO> 239207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/ekonomi/eko02.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD'den ekonomide güven uyarısı 
</HEADLINE>
<TEXT>


OECD, 'Türkiye'de bu yıl büyüme yüzde 5'i geçebilir' dedi, ancak güven azalırsa ekonomik toparlanmanın sarsılabileceği konusunda da uyardı 

EKONOMİ SERVİSİ 

Ekonomik İşbirliği ve Kalkınma Örgütü OECD , Türkiye'nin yüzde 5 olarak hedeflenen 2004 büyüme oranının yüzde 5.2'yi bulabileceği tahmininde bulundu. OECD'nin altı ayda bir hazırladığı Ekonomik Görünüm Raporu'nda Türkiye'nin faiz oranlarının düşmesini sağlayan başarılı makroekonomik istikrarı yakaladığı belirtildi. Raporda, bunun ihracattaki artış, tüketim ile iş dünyasındaki güven ortamının gelişmesinin sağlanarak ekonomik büyümenin artmasına neden olduğu kaydedildi. 

'Reformlar sürdürülmeli' 
Hükümetin, makroekonomik istikrarı sürdürebilmek için ihtimamlı bir biçimde mali disipline ve para politikalarına uyarak ekonomik iyileşmeyi sürdürmesi gerektiği belirtilen raporda, 'Yetkililer makroekonomik ve yapısal reformları tam olarak uygulamayı başarırsa, doğrudan yabancı yatırım girişleri sonucunda ek büyüme sağlanabilir' denildi. 

'Reel ücretler 3 yıldır düşüyor' 
AB'nin Türkiye ile tam üyelik müzakerelerinin 2004 yılı sonunda açılacağı konusunda vereceği olumlu mesajın, yüzde 5'in üzerinde tahmin edilen ekonomik büyümenin de artmasına neden olacağı kaydedildi. Ancak OECD, iç veya dış nedenlerle güvenin azalması halinde, TL'deki değer artışı ve faiz oranlarındaki düşüşün tersine dönebileceği ve ekonomiyi daha olumsuz bir yola itebileceği uyarısını da yaptı. 
Raporda, özel sektör ve kamuda yeniden yapılanmadan dolayı 2003'te istihdamın düştüğü hatırlatıldı ve işsizlik oranının yüzde 10'u bulduğu bildirildi. Reel ücretlerin üç yıldır düştüğü kaydedilen raporda, bu durumun, Türk Lirası'nın hızlı değerlenişine rağmen ihracatta rekabet gücünün korunmasına yardımcı olduğu ifade edildi. 

'ABD'nin faizleri artırması için haziran uygun zaman' OECD'nin Ekonomi Şefi Jean - Philippe Cotis, ABD Merkez Bankası'nın ekonomiyi soğutmak için faiz oranlarını artırmaya başlaması gerektiğini, haziran ayının bunun için makul bir zaman olduğunu ifade etti. OECD raporuna göre ABD ekonomisi 2004'te yüzde 4.7 büyüyecek. Raporda dünyanın en gelişmiş ekonomilerinin bu yıl, son dört yılın en hızlı büyümesini yapmalarının beklendiği, bunun da küresel ekonomiyi olumlu etkileyeceği belirtildi. Bununla birlikte raporda, bu gelişmelerin başta ABD olmak üzere gelişmiş ülkelerin yıllardır sürdürdükleri gevşek mali politikalardan daha sıkı mali uygulamalara geçmekle desteklenmesi gerektiği, ancak bu doğrultuda ciddi bir hareket görülmediği uyarısına yer verildi. Raporda, petrol fiyatlarının global büyüme üzerinde risk oluşturduğu da kaydedildi. 

OECD'nin Türkiye büyüme tahmini yüzde 5.2 değişim 1987 fiyatlarıyla Göstergeler 2003 2004 2005 Özel tüketim harcamaları 6.6 5.1 4.8 Kamu harcamaları -2.4 -1.1 0.3 Gayrı safi sabit sermaye oluşumu 10.0 14.9 12.0 Nihai yurtiçi talep 6.5 6.7 6.1 Stok artışı 3.0 0.5 0.6 Toplam yurtiçi talep 9.3 6.7 6.1 Mal ve hizmet ihracatı 16.0 10.3 8.5 Mal ve hizmet ithalatı 27.1 14.2 11.2 Net ihracat -3.1 -1.5 -1.2 İstatistiksel farklılık 0.0 0.1 0.2 Gayrı safi yurtiçi hasıla 5.8 5.2 5.2 Tüketici fiyatları endeksi 25.3 13.7 9.8 Özel tüketim deflatörü 21.8 13.4 10.2 İşsizlik oranı 10.5 10.7 11.2 Cari denge -2.9 -3.1 -3.0 


</TEXT>
</DOC>
