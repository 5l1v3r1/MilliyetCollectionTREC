<DOC>
<DOCNO> 208725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yasam/yas03.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'ün şok cinayeti 
</HEADLINE>
<TEXT>

   Hollanda'da Murat D. adlı bir Türk öğrenci, uzaklaştırma cezası veren öğretmenini kantinde kafasına tek kurşun sıkarak öldürüp teslim oldu 
      DIŞ HABERLER SERVİSİ 
   
   Hollanda'nın Lahey kentinde okuldan uzaklaştırılan 17 yaşındaki Türk öğrenci, kendisine bu cezayı veren müdür yardımcısını kantinde vurarak öldürdü. 
   Hollanda basınının, yasalar gereği Murat D. diye tanımladığı öğrenci, 830 öğrencinin öğrenim gördüğü okulda sürekli sorun çıkaran biri olarak tanınıyordu. Murat D., birkaç gün önce biyoloji öğretmeni ve Müdür Yardımcısı Hans van Wieren'den 49 uzaklaştırma cezası aldı. Okula önceki gün gelen Murat D., öğrenci ve öğretmenlerle dolu kantine yöneldi. Kalabalığın içinde gördüğü Van Wieren'e yaklaşan Murat D., tabancayla öğretmeninin başına tek el ateş ederek kaçtı. Van Wieren ağır yaralanırken, öğrenciler panikle kantini boşalttı. Okul çevresini kısa sürede çeviren polis, köpeklerle operasyon başlattı. Murat D., gece yarısı polise teslim oldu. Van Wieren ise öldü. 
   Hollandalılar, cinayet üzerine büyük şok yaşadı. Cinayete sahne olan Terra Koleji başta olmak üzere, bazı okullarda anma töreni düzenlendi. Başbakan Jan Peter Balkenende, Eğitim Bakanı Maria van der Hoeven, eğitim sendikaları ve Lahey Belediyesi, olayı şiddetle kınadıklarını bildirdi. 
   
   Başbakan İnanılmaz 
   Cinayeti 'korkunç' diye tanımlayan Başbakan Balkenende, "Böyle bir şeyi Hollanda'da duymak, inanılmaz" dedi. Derslere hafta başına kadar ara veren okul yönetimi de, ihtiyaç duyanlara psikolojik destek önerdi. 
   Hollanda'daki bir okulda ateşli silahların kullanıldığı tek şiddet olayı, daha önce Veghel kasabasında gerçekleşmişti. Bilgisayar odasında arkadaşlarının üzerine ateş açan bir öğrenci, beş kişiyi yaralamıştı. 
   
   
   
</TEXT>
</DOC>
