<DOC>
<DOCNO> 206309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/spor/aspo.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel şaşırttı 
</HEADLINE>
<TEXT>

   Brezilyalı golcü yıllık 3 milyon euro istedi. Mircea Lucescu'nun eski öğrencisini arayıp, "Bize yardımcı olmalısın. Daha bonservis ücretin var" dediği öğrenildi 
      ORHAN YILDIRIM 

   
   Yüksekten uçtu 
   BEŞİKTAŞ'TA Teknik Direktör Mircea Lucescu'nun alınmasını istediği Jardel yüksekten uçtu. Başta Başkan Serdar Bilgili ile birçok yöneticinin alınmasına sıcak bakmadığı Brezilyalı golcünün ilk görüşmelerde yıllık 3 milyon euro talep etmesi transferi çıkmaza soktu. İngiltere'de sadece 11 maçta görev alan ve 4 gol atan Jardel için ayrıca bonservis ücreti de ödenecek olması Kartal'ı köşeye sıkıştırdı. 
   
   'Bu parayı vermeyiz' 
   LUCESCU'NUN eski öğrencisi ile bir görüşme yaptığı ve "Sana bu parayı veremeyiz. Ayrıca bonservis problemin de var. Biz transferi en uygun koşullarda bitirmek istiyoruz. Sen de bize yardım etmelisin. Çünkü UEFA Kupası'nda sana ihtiyacım olacak" dediği öğrenildi. Bu oyuncunun yüksek maliyetinden geri adım atan Yönetim Kurulu ise Jardel'in gündemlerinde olmadığını açıkladı. 
   
   
</TEXT>
</DOC>
