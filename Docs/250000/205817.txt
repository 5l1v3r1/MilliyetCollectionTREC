<DOC>
<DOCNO> 205817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur05.html </URL>
<DATE> 2004/12/31/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Bir hafta önce evlenen Türk çifti deprem ayırdı 
</HEADLINE>
<TEXT>

     Balayı için Phuket'e giden işadamı Çetin Gümüşoğlu ve eşi Ezgi Gümüşoğlu dev dalgalara takside yakalandı. Bir alışveriş merkezinin bodrumuna sürüklenen takside Ezgi Gümüşoğlu can verirken, Çetin Gümüşoğlu için ise yaralı olarak kurtuldu Güney Asya deprem ve tsunami felaketinden 5 gün sonra 2 Türk kadının cesedi teşhis edildi. Cesetlerden birinin Phuket'te yaralı olarak hastanede yatan işadamı Çetin Gümüşoğlu'nun yeni evlendiği eşi Ezgi Gümüşoğlu'na diğerinin ise Seda Yasemin'e ait olduğu belirlendi. 
     Bir hafta önce evlenen inşaat mühendisi Çetin-Ezgi Gümüşoğlu çifti, balayı için Phuket kasabasını seçti. Çift, hayatlarının en mutlu günlerini yaşarken yüzyılda bir yaşanan inanılmaz bir felaketle karşılaştı. 9 şiddetindeki depremin oluşturduğu tsunami Gümüşoğlu çiftini bir takside yakaladı. Dev dalgalar taksiyi kağıt gibi kaldırıp bir alışveriş merkezinin bodrumuna sürükledi. Su dolun bodrumdaki taksiden yarı baygın halde çıkan Çetin Gümüşoğlu hastaneye kaldırıldı. Ancak genç eşi o kadar şanslı değildi ve sıkıştığı takside can verdi. 
     
     Morgları dolaştılar 

     Çetin Gümüşoğlu'nun sağlık durumu hakkındaki bilgileri Tayland Büyükelçiliği, Dışişleri Bakanlığı'na ulaştırdı. Bakanlık da ailesine haber verdi. Aile, Tayland'a gidip Çetin Gümüşoğlu'nu Phuket'teki hastanede buldu. Ezgi Gümüşoğlu'ndan ise düne kadar haber alınamıyordu. Aile dün Phuket ile Krabi'de yaralı ve cesetlerin bulunduğu hastane ve morgları dolaştı. Aile, genç kadının cesediyle Krabi Hastanesi'nin morgunda karşılaştı. Gümüşoğlu ve eşinin cenazesi bugün Türkiye'ye getirilecek. 
     
     İnternette teşhis 

     Bir diğer ailenin yakınını ise Dışişleri Bakanlığı'nın ailelere iletilen ve cesetlerin fotoğraflarına yer verilen internet sitelerinden teşhis ettiği öğrenildi. İsmi Seda Yasemin olan kadının bir İngiliz ile evli olduğu ve ailenin genç kadının cesedini almak için dün Tayland'a gitmek üzere yola çıktığı belirtildi. 

     
</TEXT>
</DOC>
