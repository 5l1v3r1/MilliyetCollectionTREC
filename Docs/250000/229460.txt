<DOC>
<DOCNO> 229460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/guncel/gun01.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet muhabirine Suriye'nin ayıbı... 
</HEADLINE>
<TEXT>

   Muhabirimiz Durukan, "Suriye'ye girmesi sakıncalı kişiler arasındasınız" denilerek Suriye'ye sokulmadı 
      HABER MERKEZİ 
   
   TBMM Başkanı Bülent Arınç'ın dün başlayan Suriye gezisini izlemek üzere görevlendirilen muhabirimiz Namık Durukan, Şam Havaalanı'nda "Suriye'ye girmesi sakıncalı kişiler arasında yer alıyorsunuz" denilerek sınır dışı edildi. 
   Durukan, Anadolu Ajansı ve TRT ekibiyle geziden bir gün önce Şam'a gitti. Ancak Durukan, havaalanında alıkonuldu. Yetkililer, Durukan'a Şam'a alınmayacağını bildirdi. Türk Büyükelçiliği'nin Enformasyon Bakanlığı ve istihbarat servisi Muhaberat'la bağlantıya geçmesine rağmen sınır dışı etme kararı değişmedi. 
   Durukan, dün 04.00 sıralarında Macaristan'ın başkenti Budapeşte üzerinden İstanbul'a döndü. Daha önce Suriye üzerinden Irak'a geçip savaş öncesi ve savaş sonrası durumu haber yaptığını anlatan Durukan, "Suriye'ye giriş - çıkışlarımda hiçbir problem yaşamadım. Ancak Suriye'de bir süre önce yaşanan Kürt ayaklanmasıyla ilgili haberler yaptım. Bu haberler nedeniyle istenmeyen adam ilan edilmiş olabilirim" dedi. 
   
   
   
</TEXT>
</DOC>
