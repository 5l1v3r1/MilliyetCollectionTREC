<DOC>
<DOCNO> 240915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun45.html </URL>
<DATE> 2004/05/18/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Yunanistan Başbakanı Karamanlis Annan'la görüşecek 
</HEADLINE>
<TEXT>

     Yunanistan Cumhurbaşkanı Kostas Karamanlis, New York'ta BM Genel Sekreteri Kofi Annan'la görüşecek. 
     Annan-Karamanlis görüşmesi, Genel Sekreter'in BM Genel Merkezi'nin 38. katında bulunan çalışma ofisinde bugün TSİ 22.00'de yapılacak. 
     Ana gündem maddesini Kıbrıs ve Annan Planı temelinde çözüm arayışlarının oluşturacağı görüşmeden sonra Karamanlis'in bir basın toplantısı düzenlemesi bekleniyor. 
     Amerikan-Yunan İş Konseyi'nin vereceği akşam yemeğinde de bir konuşma yapacak Karamanlis, yarın Washington'a geçtikten sonra Perşembe günü Beyaz Saray'da ABD Başkanı George W. Bush ile bir araya gelecek. 
     Göreve başlamasından bu yana ilk ABD gezisine çıkan Karamanlis'in BM'yi ziyareti Annan'ın bu hafta sonuna doğru Güvenlik Konseyi'ne sunması beklenen Kıbrıs raporu öncesine denk geliyor. Bu arada, referandumdaki tutumundan dolayı ABD'den büyük tepki gören Rum lideri Tasos Papadopulos da Haziran başında New York'ta temaslarda bulunacak. 
     Edinilen bilgilere göre, 3-5 Haziran tarihlerinde New York'a gelmesi beklenen Papadopulos, Boston'daki Harvard Üniversitesi'nde de bir konuşma yapacak. 
     Rum liderinin Washington'da temasta bulunup bulunmayacağı ise henüz kesinlik kazanmadı. 
     
</TEXT>
</DOC>
