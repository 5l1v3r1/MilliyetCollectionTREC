<DOC>
<DOCNO> 222736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun45.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanların yüzde 67'si Irak'tan çekilmekten yana 
</HEADLINE>
<TEXT>

     İtalya'da Eurisko Enstitüsü tarafından L'Espresso dergisi için yapılan kamuoyu yoklaması, halkın yüzde 67'sinin, 30 Haziran 2004'e kadar Irak'taki koşullarda bir değişiklik gözlenmemesi durumunda, İtalyan askerlerinin bu ülkeden geri çekilmesinden yana olduğunu ortaya koydu. 
     Eurisko Enstitüsü'nün, 18 yaşından büyüklerin görüşlerini esas alarak dün telefonla yaptığı ankette, İtalya'nın Irak'ta asker bulundurmaya devam etmesini isteyenlerin oranı yüzde 26'da kaldı. 
     Kamuoyu yoklamasında İtalyanlara, ''İspanya, Irak'taki durumun değişmemesi durumunda 30 Haziran 2004 tarihine kadar bölgedeki askerlerini geri çekmeyi öngörüyor. Irak'taki İtalyan askerleri için de aynı şekilde bir karar alınmasına ne dersiniz '' sorusu yöneltildi. Ankete katılanların yüzde 67'sinin İtalya'nın da İspanya gibi davranmasını istediği, yüzde 26'sının ise ''Buna karşıyım'' dediği belirtildi. 
     İtalyanların yüzde 7'si ise ''Bu konuda bir fikrim yok'' demeyi yeğledi. 
     İtalya, ABD ve İngiltere'nin ardından, Irak'a en fazla asker gönderen ülke unvanını elinde bulunduruyor. Nasıriye bölgesinde, halen 3000 İtalyan askeri görev yapıyor. İtalyan askerlerinin Nasıriye'deki karargahını kasım ayında hedef alan intihar saldırısı, 19 İtalyan askerinin hayatını kaybetmesine neden olmuştu. 
     
     FRATTINI HEPİMİZ TERÖRÜN HEDEFİNDEYİZ 

     İtalya Dışişleri Bakanı Franco Frattini, İspanya'nın ABD yanlısı tutumları nedeniyle terörizmin hedefi olduğu şeklindeki yorumlara katılmadığını söyledi. 
     Frattini, La Repubblica gazetesine verdiği demeçte, ''11 Eylül'den bu yana hepimiz terörizmin hedefleri arasındayız. 
     Yaşananların, Batı'nın yaptıklarına karşılık terörizmin verdiği bir yanıt olmadığını herkes anlamalı. Terör, bizlere karşı başlatılmış bir savaştır. Bir saldırıyla karşı karşıyayız. Buna karşı harekete geçmek de görevimizdir'' dedi. 
     Frattini, İtalya'nın Irak'taki askerlerini geri çekmek gibi bir düşüncesi olmadığını vurgulayarak, şunları kaydetti 
     ''Irak'a yapılan müdahale ve terör arasında herhangi bir bağlantı göremiyorum. Olayın Irak'la ilgisi yok. İtalya da dahil, tüm demokratik ülkeler terörün hedefleri arasındadır. Irak'taki askerlerimizi geri çekmek için bir neden göremiyorum. Terör başlıbaşına bir musibettir. Madrid'deki saldırıları, İspanya'nın Irak'a asker göndermiş olmasına bağlamak, doğru bir yaklaşım değil.'' Frattini, İspanya'da Sosyalistlerin sürpriz zaferini ve başlayacak yeni dönemi ise ''İspanya'daki seçim sonuçlarını duygusallık belirledi. Beklentimiz, İspanya'nın Avrupa ve NATO'yla işbirliği içinde hareket etmeye devam etmesi'' sözleriyle yorumladı. 
     
</TEXT>
</DOC>
