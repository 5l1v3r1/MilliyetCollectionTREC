<DOC>
<DOCNO> 222097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/dunya/adun.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de Kürt ayaklanması 52 ÖLÜ, 200 YARALI 
</HEADLINE>
<TEXT>

      NAMIK DURUKAN Ankara 

   
   Mardin'in Nusaybin ilçesine sınır olan Kürtlerin yaşadığı Suriye'nin Kamışli ilçe takımı Cihadspor ile Deyr El Zur kasabası takımı arasındaki futbol maçı sırasında başlayan olaylar, Kürt ayaklanmasına dönüştü. Önceki gün başlayan ve dün de devam eden olaylarda 52 kişi öldü, 200 kişi de yaralandı. 
   Dünkü olaylarda, birçok resmi binayı ateşe veren 1000 kadar Kürt gösterici, Türkiye sınırındaki Suriye'nin Kamışli Hudut Kapısı'nı basarak gümrük binalarını ateşe verdi. Kürt göstericilerden 15'i güvenlik güçlerinin ateşi sonucu yaralandı. Olaylar yüzünden sınırda giriş çıkış durduruldu. Türkiye'deki sınır kasaba ve köylerinden de izlenebilen olayların ardından Suriye tarafındaki birçok yerden dumanların yükseldiği görüldü. Tankların sokağa çıkma yasağı olan Kamışli'de devriye gezdiği ve hastanelerde çok sayıda yaralı olduğu belirtildi. 
   Saddam yanlısı Arapların Kürt liderler Mesud Barzani ve Celal Talabani'ye hakaret içeren sloganlar atması üzerine önceki gün Kamışli Stadyumu'nda yaşanan olaylar, diğer Kürt kasabaları Derik, Resulayn ve Amude'ye sıçradı. Önceki günkü olaylarda yaşamını yitiren 2'si çocuk 9 kişi için dün düzenlenen cenaze töreni gösteriye dönüştü. Cenazelerle birlikte slogan atarak yürüyen Kürt göstericilere Suriye polisi ateş açtı. 
   Kamışli'deki olayların kısa sürede öteki kasabalara sıçraması üzerine sokağa dökülen Kürtler, resmi binalar, tren istasyonu, Devlet Başkanı Başar Esad, babası Hafız Esad'ın posterleri ile Suriye bayrağını yaktı. Çatışmaların yaşandığı Kürt bölgelerine zırhlı araçlar desteğinde askeri birlik sevk edilirken, Suriye İçişleri Bakanı da Kamışli'ye gelerek operasyonları yönetti. 
   Milliyet'in telefonla ulaştığı Kamışlili bir Kürt, ilçede bir iç savaş yaşandığını söyledi. 
   
   
   
   
</TEXT>
</DOC>
