<DOC>
<DOCNO> 218826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/dunya/adun.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş sokağa indi 
</HEADLINE>
<TEXT>

   Annan Planı'nı Rumlarla müzakere eden Denktaş, plan karşıtı gösterilerde boy gösteriyor. Denktaş, Lefkoşa'daki gösteride halktan referandum kararını dikkatli vermelerini istedi 
      SEFA KARAHASAN Lefkoşa 

   
   Kıbrıs'ta 1 Mayıs'a kadar çözüm hedefiyle başlayan müzakere süreci, bugün yapılacak olan altıncı görüşmeyle sürerken, masada Türk tarafını temsil eden KKTC Cumhurbaşkanı Rauf Denktaş, önceki gün Lefkoşa'da Annan Planı'nın mevcut haline referandumda 'hayır' denmesini savunan kuruluşların eylemine katılanlara hitap etti. Denktaş, görüşmelerle ilgili olarak her gün yaptığı açıklamaların dikkatle takip edilmesini, takip edenlerin çevrelerine de anlatmasını istedi ve "Uyanık olun... Kaçınamayacağımız referandum gününe geldiğimizde, evet mi, hayır mı diyeceğinizi bilerek söyleyin" dedi. 
   Aralarında, KKTC Kamu - Sen, Mücahitler Derneği, Ulusal Halk Hareketi gibi kuruluşların bulunduğu sivil toplum örgütlerinin oluşturduğu Ulusal Direniş Hareketi, Lefkoşa Kuğulu Park'ta toplanarak, Cumhurbaşkanlığı binasına yürüdü. Yürüyüş sırasında, "Egemenlik Alanımıza Rum İstemiyoruz", "Siyasi Çözüm Adına Teslimiyet Yok", "Kıbrıs Türk'tür Türk Kalacak", "Bozkurt Denktaş" sloganları atıldı. 
   Grup, Cumhurbaşkanlığı binasının önüne ulaşınca, KKTC Cumhurbaşkanı Denktaş, kendisini bekleyen göstericilerin yanına gitti, göstericilerle kucaklaşıp el sıkıştı. Denktaş, yaptığı konuşmada, "Kimin ne dediğine, Türkiye'deki falanca gazetenin yazdığına bakarak değil, devletten, topraktan olunup olunmayacağına, toplu göçün yaşanıp yaşanmayacağına, göç edenlerin rehabilitesi için paranın olup olmadığına bakarak karar vermek gerek" dedi. 
   "Rumların dediği gibi 'Kıbrıslıyız, işte Türklere kurucu devlet deyip bir şeyler verdik. Onun içerisine şu kadar Rum da varsın girsin. Hepimiz kardeşiz' diyerek başımıza külah giydirecekler mi Bütün bunları her gün size duyurmaktayız. Bunları iyi değerlendiriniz, çünkü karar sizindir" diye konuşan Denktaş, "geçen sefer halktan korktuğu için referanduma gitmediği" iddiasının doğru olmadığını belirtti. 
   Yaklaşık 250 kişinin katıldığı gösterinin, Annan Planı'nın mevcut haliyle kabulüne karşı çıkan bir dizi gösteriye "hazırlık niteliğinde olduğu" belirtiliyor. 
   
   
   
</TEXT>
</DOC>
