<DOC>
<DOCNO> 235898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy13.html </URL>
<DATE> 2004/04/29/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Ağar'dan Anayasa değişikliğine destek .. 
</HEADLINE>
<TEXT>

     DYP Genel Başkanı Mehmet Ağar, AK Partili milletvekilleri tarafından TBMM Başkanlığı'na verilen Anayasa değişikliği teklifine bakış açısının olumlu olduğunu ve destekleyeceklerini belirterek, ''Dokunulmazlıklarla ilgili rezerv koyarak, paketin yasalaşmasının önünde durmayız'' dedi. AK Parti Grup Başkanvekilleri Salih Kapusuz, Haluk İpek ve Sadullah Ergin, Anayasa değişikliği teklifine destek için DYP Genel Başkanı Mehmet Ağar'ı, partisinin genel merkezinde ziyaret etti. Kapusuz, ziyaretlerinin amacının, Türkiye'nin devlet politikası haline gelen 40 yıllık bir projesi olan AB ile ilgili olarak, Katılım Ortaklığı Belgesi ve Ulusal Program çerçevesinde Anayasa'da yapmak istedikleri değişiklik teklifini, Ağar'a sunmak olduğunu söyledi. 
     Bu çerçevede hazırlanan teklifi, TBMM'deki partilere ve bağımsız milletvekillerine sunduklarını ifade eden Kapusuz, ''Bunu hem kendilerine takdim etmeyi, hem de bu konudaki düşüncelerini almayı uygun bulduğumuzdan dolayı ziyaretlerine geldik. Kabulünüzden dolayı teşekkür ediyoruz'' dedi. 
     
     ''DAHA FAZLA DEĞİŞİKLİĞE İHTİYAÇ VAR'' 
     DYP Genel Başkanı Ağar da, siyasetin ve demokrasinin, uzlaşmalara dayalı geliştirilmesinin herkesin temel hedefi olduğunu kaydetti. 
     Ağar, ''Ben bu bakış açısının, anayasa değişiklikleri gibi toplumun genelinin uzlaşmasının gerektirdiği temel kanunlar gibi toplumu ilgilendiren her meselede de bir metot olarak kullanılmasının doğru olduğunu düşünüyorum'' diye konuştu. 
     Getirilen Anayasa değişiklik paketine DYP'nin temel bakış açısının, olumlu olduğunu bildiren Ağar, ''DYP, Demokrat Parti'den bu yana AB ile ilgili meselelere bakış açısı hep olumlu olmuştur. Önümüze gelen pakete benim bakış açım olumludur. Bunu destekleyeceğiz'' dedi. 
     Anayasa'da daha fazla değişikliğe gereksinim bulunduğunu dile getiren Ağar, bunların gündeme gelmeden önce uzlaşma süreci içinde bir teklif haline getirilebileceğini vurguladı. 
     ''Biz AB ile ilgili atılacak adımlarda, her zaman bu adımların yanında oluruz'' diyen Ağar, sözlerini şöyle sürdürdü 
     ''Dokunulmazlıklarla ilgili rezervimizi biz de söyleyebiliriz. Ama bu rezervi koyarak paketin yasalaşmasının önünde de durmayız. O ayrı iştir bu ayrı bir iştir. 2002 Kasım seçimlerinden önce herkesçe vaat edilmiştir, o da bu meclis tarafından yerine getirilmesi icap eden bir görevdir. Ama buna bakarak Türkiye'nin özellikle 2004 yılı Aralık ayındaki müzakere tarihinin yaklaştığı bir süreçte, bu süreçle ilgili atılacak her adımı atmalıdır. İnşallah 2004 Aralık'ında Türkiye müzakere tarihi alacaktır. Bu konuda üzerimize düşen ne görev varsa bunu ziyadesiyle yerine getireceğiz. Tereddüt söz konusu değildir.'' 
     
     ''DOKUNULMAZLIK KONUSUNDA KAPALI DEĞİLİZ'' 
     Kapusuz, çağdaş anlamda, Anayasa'nın birçok maddesinin değiştirilmesine ihtiyacın bulunduğunu, bütün siyasi partilerin tavrının aynı noktada buluştuğunu vurgulayarak, AB sürecine herkesin samimi katkı sağladığını söyledi. Kapusuz, şöyle konuştu 
     ''Bizim hazırladığımız bir taslak, Anayasa değişikliği paketi var. Biz onu ayırdık. Farklı düşünceler belki devreye girebilir diye. Katılım Ortaklığı Belgesi'nde istenilen Ulusal Program'da vaat edilmiş hususların, düzenlemesiyle alakalı bir paket olduğu için, öncelikle bunu takdim ediyoruz. Diğer değişiklikler konusunda da TBMM'de bu konuyla ilgili bir uzlaşma komisyonu, bir özel komisyon çalışmasını başlatalım. Birlikte mutabakat sağladığımız metinlerde anlaşalım, farklı olanları da ileriki bir tarihte ikinci bir paket olarak getirelim dediğimiz halde, sadece belirli farklılıklardan dolayı, biz dokunulmazlık konusunda da kapalı olmadığımızı, onun da görüşülmesi gerektiğini, bunun bütün kamu çalışanlarını da içine alması gereken bir paket olmasını bunda uzlaşılmasını arzu ettiğimizi ifade ediyoruz. Anayasa gibi toplumsal mutabakatla hareket edilmesi, hazırlanması gereken bir hususta sizler gibi düşünüyoruz.'' 
     
</TEXT>
</DOC>
