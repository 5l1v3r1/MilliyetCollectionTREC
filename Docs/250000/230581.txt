<DOC>
<DOCNO> 230581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun26.html </URL>
<DATE> 2004/04/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
ABD, Sadr ile dolaylı ateşkes görüşmeleri yapıyor 
</HEADLINE>
<TEXT>

     Irak İslam Devrimi Yüksek Konseyi IİDYK yetkililerinden Muhsin El Hekim, ABD'nin, Amerikan güçleriyle çatışan Şii milislerin lideri Mukteda Sadr ile ateşkes için dolaylı görüşmeler yürüttüğünü söyledi. 
     IİDYK lideri Abdülaziz El Hekim'in oğlu olan Muhsin El Hekim, Tahran'da Reuters ajansına yaptığı açıklamada, görüşmelerin, Sadr'ın saklandığı sanılan Necef kentinde yapıldığını kaydetti. 
     Muhsin El Hekim, IİDYK ve diğer grupların Amerikalı yetkililerle Sadr arasında arabuluculuk yaptığını belirterek, bugüne kadar, Abdülaziz El Hekim tarafından atanan ve Sadr ile temas halindeki bir ekiple Amerikalı yetkililer arasında 5 tur görüşme yapıldığını ifade etti. 
     ''Çok yakında bir anlaşmaya varılacağını umuyoruz'' diyen Muhsin El Hekim, tarafların talepleri konusunda ayrıntı vermedi. 
     Muhsin El Hekim ayrıca, Sadr'ın İran'da sığınma arayışında olduğu yönündeki haberleri yalanlayarak, ''Görüşmelerde Sadr'ın İran'a sığınma arayışına ilişkin bir konu hiç ele alınmadı'' dedi. 
     Amerikalı Tuğgeneral Mark Kimmitt ise Bağdat'ta düzenlediği basın toplantısında Sadr ile görüşme yapılıp yapılmadığı yönündeki soruya, ''Koalisyon Geçici Yönetimi'nin içinde olduğu bir görüşme yok'' yanıtını verdi. 
     
     DAVA PARTİSİ ''MÜZAKERELE DEVAM EDİYOR'' 
     Bu arada, Şii Dava partisinin 2 numaralı ismi Adnan El Esadi, Sadr milisleriyle koalisyon arasında Şii kentlerindeki çatışmalara son vermeye yönelik bir anlaşmaya varmak amacıyla müzakerelerin devam ettiğini belirtti. 
     El Esadi, ''Tam olarak bir anlaşmaya varmadık. Bugün ya da yarın krize müzakere edilmiş bir çözüm tasarısı hakkında koalisyonun onayını bekliyoruz'' dedi. Şii yetkili, ''Bu meseleyi arabuluculara havale etmeyi kabul eden'' Amerikalılardan olumlu cevap beklediklerini de kaydetti. 
     Necef polis şefi Ali El Yaseri, koalisyon güçleriyle Iraklı radikal Şii lider Mukteda Sadr milisleri arasında, Dava partisi ile Geçici Yönetim Konseyi'nden istifa eden Abdülkerim El Muhammedavi'nin arabuluculuğu sayesinde varılan anlaşma gereği, kent kontrolünün Irak polisine geçtiğini açıklamıştı. 
     Yaseri, sağlanan anlaşma uyarınca, koalisyonun kente girmemeyi taahhüt ettiğini, milislerin de kamu binaları ve karakolları boşalttığını, kentte güvenliği sağlayacak Irak polisinin tüm karakollara yerleşmeye başladığını kaydetmişti. 
     Sadr yandaşları geçen hafta Irak'ın güneyinde ABD öncülüğündeki işgal güçlerine karşı ayaklanma başlatmıştı. 
     
</TEXT>
</DOC>
