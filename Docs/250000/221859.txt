<DOC>
<DOCNO> 221859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur14.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın avukatı 'Erdoğan vergi barışından yararlanmadı' 
</HEADLINE>
<TEXT>

     Başbakan Recep Tayyip Erdoğan'ın avukatı Fatih Şahin, Emniyet Gıda A.Ş ve İhsan Gıda A.Ş'nin kesinleşmiş vergi borcu bulunmadığını ve 4811 sayılı Vergi Barışı Kanunu'ndan yararlanma talebinde bulunmadıklarını açıkladı. 
     Şahin, yaptığı yazılı açıklamada, ''son günlerde basında Başbakan Recep Tayip Erdoğan'la ilgili yer alan ve özetle Erdoğan'ın ortağı olduğu şirketlerin 27 Şubat 2003 tarihinde yayınlanarak yürürlüğe giren 4811 sayılı Vergi Barışı Yasası'ndan yararlandığı yönündeki haberleri'' anımsatarak, şunları kaydetti 
     ''Anadolu Kurumlar Vergi Dairesi Başkanlığı'nın 11 Mart 2004 tarihli yazılarından anlaşılacağı üzere, Emniyet Gıda Sanayi ve Ticaret A.Ş ile İhsan Gıda Sanayi ve Ticaret A.Ş'nin 27 Şubat 2003 tarihli Resmi Gazete'de yayınlanarak yürürlüğe giren 4811 sayılı Vergi Barışı Kanunu'nun 2'inci maddesi kapsamına giren kesinleşmiş vergi borcu bulunmadığı gibi, bu şirketlerin mezkur madde hükmünden yararlanma talebi de olmamıştır. 
     Anadolu Kurumlar Vergi Dairesi Başkanlığı'nın yazılarıyla tevsik ve tespit olunduğu üzere, Emniyet Gıda Sanayi ve Ticaret A.Ş ve İhsan Gıda Sanayi ve Ticaret A.Ş'nin, 4811 sayılı Vergi Barışı Kanunu'nun yürürlük tarihi olan 27 şubat 2003 tarihi itibariyle vadesi geldiği halde ödenmeyen herhangi bir vergi borcu bulunmamaktadır ve vergi ile ilgili beyan ve ödevlerini eksiksiz bir şekilde yerine getirmiştir. Anılan şirketlerin 11 Mart 2004 tarihi itibariyle vadesi geldiği halde ödenmeyen herhangi bir vergi borcu bulunmamaktadır.'' 
     
</TEXT>
</DOC>
