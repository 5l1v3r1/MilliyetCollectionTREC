<DOC>
<DOCNO> 215260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yasam/ayas.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgi yarışmamıza katılımda dev rekor 
</HEADLINE>
<TEXT>

   Eğitimin de öncüsü Milliyet'in, Türkiye İlköğretim Okulları Bilgi Yarışması'na, bu yıl 10 bini aşkın 'zehir gibi' öğrenci başvurdu 
      İSTANBUL Milliyet 
   
   Basında 'eğitim'in öncüsü Milliyet, 1966'dan itibaren 30 yıl sürdürdüğü Türkiye İlkokullararası Bilgi ve Kültür Yarışması'nı, ilköğretimin 8 yıla çıkmasından sonra 'Milliyet Türkiye İlköğretim Okulları Bilgi Yarışması' olarak devam ettiriyor. 
   Bu yılki yarışmaya, şimdiden Türkiye'nin 57 ilindeki ilköğretim okullarından toplam 10 bin 200 öğrenci başvurdu. Bu rakamla, bugüne kadarki en yüksek katılımın yaşandığı yarışmada bir önceki rekor katılım, 4 bin 994 öğrenciyle, 1997'deydi. Türkiye'nin aydınlık geleceğine yıllardır destek olması açısından büyük önemi olan bu yarışma, ilköğretim son sınıftaki öğrencilerin bilgilerini denemeleri ve sınav heyecanlarını yenmeleri için de bir deneyim. Bir başka önemli özelliği de Lise Giriş Sınavı'na LGS girecek öğrenciler için kendilerini sınama olanağı veren tek ve en geniş kapsamlı yarışma olması. 
   
   Sorular uzmanlardan 
   Eleme ve Final soruları Milli Eğitim Bakanlığı MEB Eğitim Teknolojileri Genel Müdürlüğü Ölçme ve Değerlendirme Daire Başkanlığı tarafından hazırlanan bu yarışma, 81 ilde düzenlenecek ve tüm ilköğretim okullarına açık olacak. 
   Yarışmanın elemesi 110 soruluk bir test. Bu test 25'er adet Türkçe, matematik, fen, sosyal ve 10 adet de kültür içerikli sorudan oluşacak. Eleme sınavında 110 soru için 120 dakika süre verilecek, soru dağılımı ve puan hesaplama yöntemi LGS'deki gibi yapılacak. Aynı uygulama, finalde de geçerli olacak. 
   
   İlk heyecan 20 Mart'ta 
   Yarışmada her ilköğretim okulunu, okul yönetimi tarafından sınavla veya yönetimin takdiri ile belirlenen 2 son sınıf öğrencisi temsil edebilecek. 
   Eleme sınavı 81 ilde aynı anda, Milli Eğitim Müdürlüklerince tahsis edilen okul salonlarında 20 Mart 2004 Cumartesi günü 14.00 - 16.00 saatleri arasında, final Milliyet Gazetesi'nin merkez binası İstanbul Doğan Medya Center'da 09 Mayıs 2004 Pazar günü 10.00 - 12.00 saatleri arasında yapılacak. İkinci aşama olan final yarışmasında Türkiye birinci, ikinci ve üçüncüsü belli olacak. Aynı gün finalist öğrenciler onuruna bir tören düzenlenecek, sonuçlar açıklanacak ve ödüller verilecek. 
   
   Birinciye 10 milyar lira 
   'Milliyet 2004 Türkiye İlköğretim Okulları Bilgi Yarışması', öğrencilere LGS sınavı öncesi kendilerini deneme fırsatı vermesinin yanı sıra birinci gelen öğrenci 10, ikinci gelen öğrenci 7.5, üçüncü gelen öğrenci ise 5 milyar lira kazanacak. Ayrıca 20 Mart 2004 tarihinde gerçekleşecek olan Eleme Sınavı sonucu ortaya çıkan genel başarı ortalamasına göre belirlenecek barajı aşarak finalist olma hakkını kazanan öğrencilere de bilgisayar hediye edilecek. Elemede illerinde en yüksek puanı olarak "İl Birincisi" olacak öğrencilere Milliyet Plaketi gönderilecek. 
   
   Eski şampiyonlar başarıya koştular    Milliyet Türkiye İlkokullararası Bilgi ve Kültür Yarışması'nda 1967 - 1997 yılları arasında dereceye giren öğrenciler, bugün başarılarıyla konuşuluyor. 
   İşte bu yarışmacılardan bazıları 
   Yıldırım Üçtuğ 1967 Türkiye Birincisi İstanbul Suadiye İlkokulu'nda okuduktan sonra İstanbul Saint Joseph Fransız Lisesi'ne devam etti ve ODTÜ Mühendislik Fakültesi'ni bitirdi. Şu anda ODTÜ'de Profesör. 
   Senem Akyollu 1981 Türkiye Birincisi Bursa Özel İnal Ertekin İlköğretim Okulu, İstanbul Özel Amerikan Robert Lisesi ve Boğaziçi Üniversitesi Endüstri Mühendisliği Bölümü'nü bitirdi. İngiltere'de Ekonomi ve Bankacılık üzerine master yaptı. Şu anda HSBC Bankası Genel Merkez'de Bankalar Genel Yatırım Müdürü. 
   Sancar Adalı 1992 Türkiye Birincisi İstanbul Kadıköy Reşat Nuri Güntekin İlköğretim Okulu, İstanbul Özel Amerikan Robert Lisesi ve Boğaziçi Üniversitesi Elektrik Mühendisliği Bölümü'nü bitirdi. Şu anda ABD'de Brown Üniversitesi'nde master yapıyor. 
   
   
</TEXT>
</DOC>
