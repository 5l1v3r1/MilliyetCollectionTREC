<DOC>
<DOCNO> 206353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun05.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Spirit Mars'a indi, araçla iletişim kuruldu... 
</HEADLINE>
<TEXT>

     Mars'ta hayat bulunup bulunmadığını araştıracak Spirit adlı Amerikan uzay aracının Mars'a indiği ve araçla irtibata geçildiği bildirildi. 
     Amerikan Havacılık ve Uzay Dairesi'nden NASA yapılan açıklamada, Mars atmosferinde 6 saat geçiren aracın öngörüldüğü zamanda Mars'a indiği ve araçtan sinyal alındığı belirtildi. 
     
     NASA'DA SEVİNÇ ÇIĞLIKLARI 

     Amerikan Havacılık ve Uzay Dairesi NASA , Mars'ta hayat olup olmadığını belirlemek için bu gezegene gönderdiği iki araçtan ilkinin gezegene sorunsuz ulaşmasıyla, görevin en zor bölümünü tamamladı. 
     Araçtan Mars'a inmesinin hemen ardından sinyal alınması, California'nın Pasadena kentindeki Jet Propulsion Laboratory'deki kontrol merkezinde sevinç çığlıkları, alkışlar ve gözyaşlarıyla karşılandı. NASA Başkanı Sean O'Keefe de, göreve katılan yetkilileri tebrik etti. 
     Robottan gelen ilk verilere göre, araç Mars yüzeyine sorunsuz indi. Spirit, Mars'ı keşif görevi çerçevesinde 3 ay ''kızıl gezegen''de hayat olup olmadığını araştırmada kullanılacak. Robotun ilk fotoğrafları bugün dünyaya göndermesi bekleniyor. 
     
     NASIL İNDİ 

     Araç, Mars yüzeyine inmeden 2 dakika önce paraşütünü açtı ve paraşütün açılmasından 20 saniye sonra gezegenin atmosferine girişinde aracı koruyan termik kalkanın alt bölümü araçtan ayrıldı, hava yastıklarıyla kaplı robotu koruyan koni şeklindeki bölüm ortaya çıktı. 
     Yerle temas etmeden 6 saniye önce, hava yastıkları şişti, aracın kalkanının üst bölümündeki roketler aracın dengesini sağlamaya çalıştı. Bu bölüm de yere 15 metre mesafe kala robottan ayrıldı ve hava yastıklarıyla kaplı robot yaklaşık 15 kez zıplayarak bir km kadar mesafe kat etti. Araç enerjisini güneş kalkanlarından alacak. 
     
     OPPORTUNITY 25 OCAK'TA İNECEK 

     NASA, Mars'ta hayat olup olmadığını araştırmak için geçen 10 Haziran'da Spirit aracını fırlatmasından sonra 8 Temmuz'da da ''Opportunity'' adlı aracı Mars'a göndermişti. 
     ''Opportunity''nin de 7 aylık yolculuğun ardından, yaklaşık 491 milyon kilometre yol kat ederek, 25 Ocak'ta Mars'a ulaşması bekleniyor. İki robotun Mars'a gönderilmesinin NASA'ya maliyeti yaklaşık 820 milyon dolar. 
     150 kg ağırlığındaki 6 tekerlekli 2 robotun Mars'taki görevlerini tamamlamaları için 250 kişilik bir ekip görev yapıyor. 
     
</TEXT>
</DOC>
