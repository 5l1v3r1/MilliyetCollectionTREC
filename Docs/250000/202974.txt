<DOC>
<DOCNO> 202974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko13.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, Ukrayna politikasını değiştirdi, yeni krediyi onayladı... 
</HEADLINE>
<TEXT>

     Uluslararası Para Fonu IMF , Ukrayna politikasında önemli bir karar değişikliğine gitti ve daha iki ay öncesine kadar kredilerini askıya aldığı bu ülkeye 725 milyon dolarlık yeni krediyi onayladı. 
     IMF Kiev Ofisi'nin açıklamasına göre, IMF'nin, aralarında Türkiye'nin de bulunduğu ülkelerden sorumlu Avrupa Direktörü Michael Deppler, Ukrayna ile en yakın günlerde stand by köprü kredisi anlaşması imzalanmasında hiçbir engel görmediğini bildirdi. 
     Deppler, Ukrayna Devlet Başkanı Leonid Kuchma ile görüşmesinde, bu ülkenin para politikasını istikrara kavuşturmada son zamanlardaki ilerlemesini övüp, IMF-Ukrayna ilişkilerini güçlendireceğini söyledi. 
     Interfax haber ajansının Ukrayna Başbakan Birinci Yardımcısı Mykola Azarov'a dayanarak verdiği habere göre, yeni yıl bütçesinde yatırımcılar için katma değer vergisi iadeleri temin edilerek, IMF'den yeni kredi çıkmasının koşullarından biri sağlanacak. 
     IMF, Ukrayna'ya kredileri, vergi çarpıklıklarını ortadan kaldırıncaya ve yapısal reformları sağlamlaştırıncaya kadar askıya almıştı. 
     
</TEXT>
</DOC>
