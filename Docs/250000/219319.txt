<DOC>
<DOCNO> 219319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur31.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul caddelerinde korsan CD ve kitap operasyonu.... 
</HEADLINE>
<TEXT>

     İstanbul'un çeşitli semtlerinde gerçekleştirilen uygulama sonucunda, 18 bin adet bandrolsüz CD ve VCD ile 5 bin adet bandrolsüz kitap ele geçirildi. 
     AA muhabirinin aldığı bilgiye göre, İstanbul Valiliği İl Denetim Komisyonu ve İstanbul Emniyet Müdürlüğü Güvenlik Şube Müdürlüğü görevlilerince, Fikir ve Sanat Eserleri Kanunu'na muhalif nitelikteki görsel ve yazılı ürünlere yönelik Bahçelievler, Bağcılar, Küçükçekmece, Bakırköy ve Fatih ilçelerindeki meydan, üstgeçit ve caddelerde, dün akşam 17.00 ile 22.30 saatleri arasında uygulama gerçekleştirildi. 
     Uygulama sırasında, 14 kişiye ait seyyar tezgahlarda 18 bin adet bandrolsüz CD ve VCD ile 5 kişiye ait seyyar tezgahlarda 5 bin adet bandrolsüz kitap ele geçirildi. 
     Gözaltına alınan ve haklarında yasal işlem uygulanan 19 kişiden Ramazan D'nin, ''6136 sayılı Ateşli Silahlar Kanunu'na muhalefet'' suçundan Adana'nın Ceyhan İlçesi Cumhuriyet Başsavcılığı'nca yakalama müzekkeresiyle arandığı öğrenildi. 
     Bu arada, aynı konuya ilişkin 1 Ocak ile 31 Aralık 2003 tarihleri arasında 13 bin 333 DVD ve 529 bin 463 adet VCD ele geçirildiği, 805 kişi hakkında işlem yapıldığı, 1 Ocak 2003 tarihinden itibaren de 3 bin 113 adet DVD, 121 bin 578 adet VCD elde edildiği ve 244 kişi hakkında yasal işlem uygulandığı bildirildi. 
     
</TEXT>
</DOC>
