<DOC>
<DOCNO> 227390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas31.html </URL>
<DATE> 2004/03/31/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Antalya'da bir eve fuhuş baskını 
</HEADLINE>
<TEXT>

     Antalya'da polis tarafından bir eve düzenlenen operasyonda, yabancı kadınları fuhuşa teşvik ettiği iddiasıyla ev sahibi kadın ile 8 yabancı uyruklu kadın yakalandı. Alınan bilgiye göre, Antalya Asayiş Şube Müdürlüğü Ahlak Büro Amirliği ekiplerinin istihbarat çalışması sonucu, Kızılarık Mahallesi'nde bir evin ''randevu evine'' dönüştürülerek, burada para karşılığı fuhuş yapıldığı belirlendi. 
     Müşteri gibi davranarak eve gelen polis ekiplerince düzenlenen operasyonda, ev sahibi olan ve yabancı uyruklu kadınları fuhuşa teşvik ettiği bildirilen H.K. adlı kadın yakalandı. 
     Operasyonda, Moldavya ve Gürcistan uyruklu 8 yabancı kadın da para karşılığı fuhuş yaptıkları gerekçesiyle gözaltına alındı. 
     Polis yetkilileri, operasyon sonucu aralarında 17-18 yaşında genç kızların da bulunduğu yabancı uyruklu kadınlardan I.J'nin 5 yaşındaki kızı ve 5 aylık oğlu ile evde kaldığı ve fuhuş yaptığının belirlendiğini bildirdiler. 
     Moldavya uyruklu I.J, evde misafir olarak kaldığını ve fuhuş yapmadığını iddia etti ve polis otomobiline çocukları kucağında yüzünü kapatarak bindi. 
     Polis ev sahibi H.K'yı ''fuhuşa aracılık'', yabancı uyruklu kadınları da ''para karşılığı fuhuş yapmak'' suçlamalarıyla adliyeye sevk ederken, kadınlardan üçünün pasaportunun bulunmadığı tespit edildi. 
     
</TEXT>
</DOC>
