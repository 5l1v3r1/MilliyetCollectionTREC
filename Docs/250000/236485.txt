<DOC>
<DOCNO> 236485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo01.html </URL>
<DATE> 2004/05/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Adanaspor'da galibiyetin sevinci yaşanıyor... 
</HEADLINE>
<TEXT>

     Birinci Süper Futbol Ligi'nde düşmesi kesinleşen ve galibiyete hasret kalan Adanaspor'da, Beşiktaş'ı 1-0 yenmenin sevinci yaşanıyor. 
     Adanaspor Kulübü Başkanı Çağdaş Ergin, yaptığı açıklamada, naklen yayın havuzundan gelen paraların puan sistemine göre dağıtıldığını, bunun için galibiyetin önemli olduğunu söyledi. İkinci yarıda hiç galibiyet elde edememeleri nedeniyle doğru dürüst para alamadıklarını belirten Ergin, şunları söyledi 
     ''İkinci yarı boyunca azimle büyük bir mücadele gösterdik. Ama şanssızlık ve talihsizlikler nedeniyle kazanamamıştık, bugün kazandık. Aslında biz bugün her zamanki gibi oynadık, çok çok iyi oynamadık. Adanaspor performansıyla şu an puan cetvelinin son sırasında ama mücadele ve oyun anlayışı olarak daha üstlerdeydi, bugün onu gördük.'' ''Kazanmak güzel bir şeymiş, haftalar sonra ilk defa böyle bir mutluluk yaşadık'' diyen Ergin, ''Gönül isterdi ki, önümüzde ligde kalabilmek için zaman olsun ama artık çok geç. Artık İkinci Lig'in planlarını yapıyoruz'' diye konuştu. 
     Kulüp Başkanı Ergin, bir gazetecinin, Beşiktaş'tan Tümer ve Sinan'a talip oldukları yönündeki soruya, ''Hiç kimseye talip olmadık. Biz kendi evimizdeki yangını söndürmekle meşgulüz. Bu iş bitmeden, dışarıdan kimseye transfer için gidemeyiz'' yanıtını verdi. 
     Çağdaş Ergin, karşılaşmayı izleyen Fenerbahçe Kulübü'nün eski yöneticilerinden Sadettin Saran'ın arkadaşı olduğunu belirterek, ''Kendisini davet ettim, beraber hem seyredelim hem de kebap yiyelim diye. Onun için geldi. Ortaklık söz konusu değil'' diye konuştu. 
     Adanaspor Teknik Sorumlusu Ahmet Ziya Yüce de haftalar sonra 3 puanla tanışmalarının güzel olduğunu ifade ederek, ''Galibiyeti özlemişiz. Ligin ikinci yarısından bu yana pırıl pırıl mücadele ediyorduk. 15 maçtır her karşılaşma sonrası iyi oynadığımızı söylüyordum. Adanaspor ve futbolcularım her şeye layık'' dedi. 
     Adanaspor ve Adana Demirspor'a tüm Adanalıların sahip çıkması gerektiğini ifade eden Yüce, ''Adana'nın üzerindeki ölü toprağı kalksın. Bu takımlarımıza sahip çıkılsın. Beşiktaş galibiyetinden dolayı da futbolcularımı gözlerinden öpüyorum'' diye konuştu. 
     
     SARAN ''ELİMDEN GELENİ YAPACAĞIM'' 
     Adanaspor'u satın alacağı yolunda gazetelerde haberler çıkan ve Beşiktaş maçını izleyen Sadettin Saran ise gazetecilerin soruları üzerine, Çağdaş Ergin'in arkadaşı olduğunu, kendisini davet etmesi üzerine Adana'ya geldiğini söyledi. 
     Çağdaş Ergin ve Adanasporlu oyuncuların, maddi sıkıntılara karşın çok ciddi bir mücadele verdiklerini ifade eden Saran, ''Ben onlara destek amaçlı geldim. Bunun ötesinde kulübü satın alacağım yolunda ciddi bir şey yok. Geçmişte Adanaspor'a yardım ettim, yine elimden geleni yapacağım'' dedi. 
     Bu arada, karşılaşma sonrası oldukça üzgün olduğu dikkati çeken Beşiktaş Teknik Direktörü Mircea Lucescu ise herhangi bir açıklama yapmadı. 
     
</TEXT>
</DOC>
