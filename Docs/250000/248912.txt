<DOC>
<DOCNO> 248912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/yasam/ayas.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de gençlik Avrupa'nın izinde 
</HEADLINE>
<TEXT>


Yapılan son araştırmanın özeti Türk genci de, Avrupalı akranları gibi para ve şöhret peşinde. Anı yaşıyor ve markaya 'tapıyorlar'... 

EKONOMİ SERVİSİ 

Pazar araştırma şirketi Millward Brown'un Türkiye, Portekiz, İspanya, Fransa, İtalya, Almanya, Polonya, Çek Cumhuriyeti, Macaristan ve Rusya'da 300 üniversite öğrencisi ve mezunu üzerinde yaptığı 'Avrupa Gençliği ve Markaları' araştırması, gençlerin düşlerini para ve şöhretin süslediğini, evliliği ancak 30 - 35'li yaşlarda düşünmeye başladıklarını gösterdi. Türkiye'deki gençler de 'Türk gençliğinin sembolü ne ' sorusuna 'Televizyon' yanıtı verdi. 

'Tüketiyorum, öyleyse varım' 
Araştırma, Türk gençliğinin Avrupalı yaşıtlarıyla benzer yaşam tarzlarını, hayalleri ve korkuları paylaştığını da ortaya koydu. 
20 yaşından büyük Türk gençleri, 20 yaş altı gençleri 'marka gençliği' olarak nitelerken, 21 - 25 yaş gençliğinin daha sorumlu, duyarlı ve daha az dejenere olduklarını öne sürdü. Gençlerin sınırların aşıldığı bir çağda yaşadığına dikkat çeken şirketin Türkiye Genel Müdürü Betül Khan da, "Gençler için vatandaş olmak değil, tüketici olmak önemli. Dokunabildikleri, faydalanabildikleri, kaliteli ve dürüst markaları tercih ediyorlar. 'Tüketiyorum, öyleyse varım' diyorlar" dedi. 

'Ailem baksın ama özgür olayım' 
Gençlerin kendi başlarına yaşamı olabildiğince geciktirdiklerini dile getiren Khan, araştırmanın Türk gençleriyle ilgili bölümünü şöyle yorumladı 
"Kendilerini güvende hissetmek istiyorlar. O yüzden yemeklerini pişiren, yataklarını toplayan, harçlık veren ailelerini bırakmak istemiyorlar, ama aynı zamanda özgürce dolaşıp eğlenebilmek istiyorlar. Türk gençliğinde gelecek kaygısı yoğun. Çaresizliğin h kim olduğu bir gençlik söz konusu. Markalardan da, 'Kendimi ifade etmem için bana yardımcı ol' talebinde bulunuyorlar." 
"Bedenleri ve vücutları, onların markaları" diyen Millward Brown Avrupa Kalitatif Araştırmalar Bölümü Başkanı Pepe Martinez de, Türk ve Avrupalı gençlerin 'Anı yaşa' sloganıyla hareket ederek zamanlarının büyük bölümünü monitör karşısında geçirdiklerini ifade etti ve "Onlar için narsizm ve dış görünüş, içsel değerlerden daha önemli" diye konuştu. 

İşte ülke ülke gençlerin özellikleri 

Fransa Kurumlara çok az güveniyorlar. Pazar ve reklama açıklar. 
Portekiz Anlık yaşıyorlar, iyimserler, eğlenmeye düşkünler. 
İtalya Aileyi destek ve sığınak olarak görüyorlar. 
Almanya Çalışmaktan kaçıyor, hazır para bekliyorlar. 
İspanya Özgürlükten hoşlanıyorlar ama evlerinden ayrılmıyorlar. 
Türkiye Deprem ve ekonomik çalkantıların ardından basit bir işle mutlu olabiliyorlar. Avrupa'yı izliyorlar. 
Çek Cumhuriyeti AB konusunda endişeleri var, kültürel zenginliklerinin farkındalar, olgun bir gençlik. 
Rusya Politik, ekonomik, sosyal alanlarda büyük değişimler var, kadın - erkek eşitliğinden yanalar. 
Polonya AB'ye üyeler ama ekonomik bunalım ve işsizlik büyük kaygılar yaratıyor. 
Macaristan İletişim ve aile, iş bulma çok önemli. 



</TEXT>
</DOC>
