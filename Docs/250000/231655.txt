<DOC>
<DOCNO> 231655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko18.html </URL>
<DATE> 2004/04/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Lopez-Claros Türkiye'nin tarih için büyük siyasi desteği var 
</HEADLINE>
<TEXT>

     Davos toplantılarını düzenleyen Dünya Ekonomik Forumu Baş Ekonomisti Augusto Lopez-Claros, Türkiye'nin, Aralık 2004'te, Brüksel'deki Avrupa Birliği AB Zirvesi'nde müzakere tarihi alabilmesi yönünde büyük bir siyasi destek bulunduğunu söyledi. 
     AB ekonomisi üzerine uzmanlığıyla tanınan Augusto Lopez-Claros, Anadolu Ajansı muhabirinin, Türkiye'nin AB'ye hazırlığı konusundaki sorularını yanıtladı. 
     AB'de, Türkiye'ye yönelik havanın olumlu olduğunu vurgulayan Augusto Lopez-Claros, ''Şu an itibarıyla, Türkiye'nin AB'den müzakere tarihi alabilmesi yönünde büyük bir siyasi destek bulunuyor'' dedi. 
     
     EKONOMİK-YAPISAL GELİŞMELER... 
     Türkiye'nin, AB'ye uyum sürecinde, ekonomi ve yapısal reformlar alanında etkileyici bir gelişme kaydettiğini vurgulayan Lopez-Claros, yapısal reformların olumlu neticelerinin alınmaya başlandığına dikkat çekti. 
     Lopez-Claros, bundan sonra, başta makro ekonomik alan olmak üzere, bu reformların aynen sürdürülmesi gerektiğinin de altını çizdi. 
     
     AB'NİN EKONOMİK KRİTERLERİ... 
     Türkiye'nin, AB'nin ekonomik kriterlerinin bazılarını tutturamadığının altını çizen Lopez-Claros, enflasyonun düşmesine rağmen, halen AB ortalamasının epeyi üstünde olduğunu, bunun da geçmiş dönemlerdeki yetersiz mali yönetiminden kaynaklandığını vurguladı. 
     Türkiye'nin, diğer adaylar Bulgaristan ve Romanya'ya karşı ekonomi cephesinde avantajları olmasına karşın dezavantajlarının da bulunduğunu ifade eden Lopez-Claros, bu dezavantajlardan birisinin de, Türkiye'nin, Uluslararası Para Fonu'ndan IMF en çok kredi alan ülkelerin başında gelmesi olarak gösterdi. 
     Lopez-Claros, Türkiye'nin, Kopenhag Kriterleri'nden bazılarını henüz yerine getirmediğine de dikkat çekti. 
     
     TAM ÜYELİĞE GEÇİŞ 10 YIL SÜREBİLİR... 
     Bütün bunlara rağmen, Türkiye'ye, önemli bir siyasi desteğin bulunduğunu ifade eden Lopez-Claros, Türkiye'nin müzakere tarihi alabileceğini fakat, 25 ülkenin de onayının gerekmesi açısından tam üyelik sürecinin yaklaşık bir 10 yıl alabileceğini kaydetti. 
     
</TEXT>
</DOC>
