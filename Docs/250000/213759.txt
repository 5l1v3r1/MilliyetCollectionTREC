<DOC>
<DOCNO> 213759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sontur04.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova Valisi, resmi kurumlarda yapay çiçeği yasakladı 
</HEADLINE>
<TEXT>

     Yalova Valisi Yusuf Erbay, ildeki resmi kurumlarda yapay çiçek bulundurulmasını yasakladı. 
     Canlı çiçeğin insan psikolojisini olumlu etkilediğini ve pozitif enerji verdiğini belirten Erbay, AA muhabirine yaptığı açıklamada, ''Yüzlerce çeşit çiçeğin üretildiği Yalova'da, resmi kurumların yapay çiçek bulundurmasına karşıyım. Bu nedenle iç genelgeyle resmi kurumlara yazı yazarak, yapay çiçek yerine saksılı süs bitkisi bulundurmalarını istedim'' dedi. 
     Kentte yaklaşık 15 bin kişinin, kesme çiçek ve saksılı süs bitkileri sektöründe çalıştığına dikkati çeken Vali Erbay, şunları söyledi 
     ''Valilik koltuğuna oturduktan sonra odamdaki bütün yapay çiçekleri boşalttım. Bir noktada yapay çiçeğe karşı savaş açtım. Yalova kamuoyunun bu organizasyona destek vereceğine inanıyorum. Kaldı ki Yalova'da çiçekçilik organize sanayi bölgesi kurma çalışmalarını başlattık. Bu çalışmamız tarımsal anlamda çiçek üreticiliği yapan kişilere de kazanç sağlayacak.'' ''14 Şubat Sevgililer Günü'' dolayısıyla ''Her Sevgiliye Bir Çiçek'' kampanyası düzenleneceğini ifade eden Erbay, ''Anne-baba ve hatta komşularımıza, sevgimizi 14 şubatta birer çiçekle ifade edebiliriz. Her sevgiliye bir çiçek verildiği takdirde hem duygumuzu ifade etmiş, hem de çiçekçilik sektörünü az da olsa canlandırmış oluruz'' dedi. 
     
     NİKAHLARDA, ŞEKER YERİNE ÇİÇEK 
     Vali Erbay, Yalova'da yerel bir gazetenin gündeme getirdiği ''Nikahlarda Şeker Yerine, Çiçek Kampanyası''nı desteklediğini belirterek, şunları kaydetti 
     ''Önümüzdeki günlerde çiçekçilik sektörünün önde gelen kurum ve kuruluşlarıyla toplantı düzenleyeceğim. Kentimizdeki belediye başkanları ile görüştükten sonra, nikahlarda davetlilere şeker yerine, saksılı süs bitkileri verilmesini önereceğim. Çiçekler hem kalıcı olacak, hem de bu sektör ekonomik anlamda rahatlayacak.'' 
     
</TEXT>
</DOC>
