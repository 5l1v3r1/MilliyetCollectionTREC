<DOC>
<DOCNO> 249285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur05.html </URL>
<DATE> 2004/06/19/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Peşin fiyatına taksitli umre... 
</HEADLINE>
<TEXT>

     Bazı turizm firmaları, taksitle tatil kampanyalarına ''Peşin fiyatına taksitli umre'' turları ile bir yenisini ekledi. 
     Turizm firmaları, ''Arzulayıp gidemeyenlere, herkese, herkesime ve her keseye uygun ödeme. Zorlaştırmayınız, kolaylaştırınız. Halka hizmet Hakka hizmet anlayışıyla yeni bir ilki gerçekleştiriyoruz'' sloganı ile gazetelere ilan vererek, umreye götürmek için hacı adayı arıyor. 
     Peşin fiyatına 7 ay taksitle umre seyahati düzenleyen firmalar, 700 dolardan başlayan ücretleri taksitle ödemek isteyen hacı adaylarına vade farkı koymuyor. 
     Firmalar ayrıca, peşin ödeme yapan hacı adaylarına da 50 dolarlık indirim yapıyor. 
     Umre seyahatları 8, 12, 15, 22 ve 30 günlük olarak düzenleniyor. Konaklama ise yıldızsız otellerde yapıldığı gibi 3, 4 ve 5 yıldızlı otellerde de yapılıyor. 
     
</TEXT>
</DOC>
