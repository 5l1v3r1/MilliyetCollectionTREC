<DOC>
<DOCNO> 212085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy20.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
      Çankaya'nın yoğun günü 
   Cumhurbaşkanı Ahmet Necdet Sezer, Çankaya Köşkü'nde Genelkurmay Başkanı Orgeneral Hilmi Özkök ve Bulgaristan Genelkurmay Başkanı Orgeneral Nikola Kolev'le görüştü. Sezer, basının sadece görüntü almasına izin verilen görüşmenin ardından, Kazakistan'ın Ankara Büyükelçisi Amanzhol Kazbekuly Zhankuliev ile üstte İran İslam Cumhuriyeti Cumhurbaşkanı Yardımcısı ve Talim ve Terbiye Kurumu Başkanı Mohsen Mehralizadeh'i de kabul etti. 
   
   Eşcinsel ayrımına hapis 
   Türk Ceza Kanunu tasarısı üzerinde çalışan TBMM Adalet Alt Komisyonu, "ayrımcılık" başlıklı maddeye "cinsel yönelimi" de ekledi. Böylece eşcinsellere yönelik ayrımcılık yapanlara 6 aydan 1 yıla kadar hapis veya adli para cezası verilecek. Örneğin eşcinsel olduğu gerekçesiyle bir kişiyi işe almayan, restoranına sokmayan, cezalandırılacak. 
   
   Derviş'ten SDP'ye destek 
   CHP Genel Başkan Yardımcısı Kemal Derviş ve şarkıcı Haluk Levent, Avrupa Parlamentosu AP seçimlerinde Almanya Sosyal Demokrat Partisi'ne SPD destek verecek. AP Milletvekili Ozan Ceyhun, "Almanya'da yaklaşık 500 bin Türk seçmen potansiyeli var. Bunu göz önüne alarak Derviş ve Levent'ten destek istedik" dedi. 
   
   Ağar'dan hodri meydan 
   DYP Genel Başkanı Mehmet Ağar, dokunulmazlığının kaldırılarak hakkındaki iddiaların yargıya intikal ettirilmesi için ikinci kez Meclis Başkanlığı'na başvurdu. Ağar, "AKP'lilere ilişkin tezkereler, yargıya güvenemedikleri gerekçesiyle sumen altında bekletilmektedir. Bu durum esef vericidir" dedi. 
   
   8 milyon ekmek 
   Kayseri Belediyesi'nin 8 milyon ekmek alımı ihalesi ilanında, ekmeklerin sosyal yardım büfeleri için alındığı belirtildi. İstanbul Gaziosmanpaşa Belediyesi 2000 ton torba kömür alımı için, İzmir Büyükşehir Belediyesi'ne bağlı İzmir Su ve Kanalizasyon İdaresi de 30 bin adet 3 kiloluk yoğurt 90 ton alımı için ihaleye çıktı. 
   
   Yoğurt savunması 
   İzmir Büyükşehir Belediyesi Başkanı Ahmet Piriştina, yoğurt ihalesiyle ilgili olarak, "Herhalde toplusözleşme gereğidir" dedi. Piriştina, toplam ağırlığın 90 ton olduğu anımsatılınca, "O kadar ediyor mu " diye sordu. Yoğurdun kısa ömürlü olduğuna dikkat çekilmesi üzerine, Piriştina, "İşçiler tüketemediklerini bakkallara satıyordur. Aslında yanlış yapıyoruz. Almak yerine parasını ödemeli" dedi. 
   
   MEF'ten Bilime Destek Platformu 
   MEF Modern Eğitim Fen Dershaneleri, "Araştırma Projeleri Yarışması" kapsamında, "Bilime Destek Platformu" adıyla gönüllülük esasına dayanan yeni bir oluşuma imza attı. İstanbul Ticaret Odası Meclis Başkanı Atalay Şahinoğlu'nun fikir önderliğini üstlendiği, İstanbul Ticaret Odası ve Rotary Kulüp'ün de destek verdiği "Bilime Destek Platformu" ile girişimcilerin, geleceğin bilim adamlarına sunacakları katkılarla Türkiye'deki bilimsel çalışmaların önünü açacakları ifade edildi. İTO Meclisi, Karaköy Rotary Kulüp, MEF Dershaneleri'nin, Atalay Şahinoğlu'nun "gönüllülük" esasına dayanan çağrısına, platforma üye olarak destek verdikleri belirtildi. Geleceğin bilim adamlarının, bu girişimcilerin gerek danışmanlık gerekse maddi olarak sunacakları destekle, bilim dünyasına isimlerini ve buluşlarını yazdırma imk nına kavuşacakları kaydedildi. Oluşum kapsamında dünyada Türk patentli bilimsel buluşların çoğalmasına zemin hazırlanması hedefleniyor. 
   
   
   
</TEXT>
</DOC>
