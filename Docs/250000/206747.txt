<DOC>
<DOCNO> 206747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun09.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Libya'ya yaptırımları uzattı 
</HEADLINE>
<TEXT>

     Amerikan yönetimi, Libya'ya uygulayageldiği yaptırımları uzattı. 
     Başkan George Bush adına yapılan açıklamada, 7 Ocak 1986'dan bu yana uygulanan yaptırımların uzatıldığı belirtildi. 
     Açıklamada, ABD ile Libya arasındaki krizin bazı gelişmelere rağmen henüz tamamen aşılamadığı, bu nedenle yaptırımların uzatıldığı kaydedildi. 
     Yaptırımların ne kadar süreyle uzatıldığı ise belirtilmedi, ancak 1986'dan bu yana sürdürülen uygulama, yaptırımların birer yıl uzatıldığını gösteriyor. 
     Bush, Libya yönetiminin kitle imha silahlarından vazgeçtiğini açıklamasını memnuniyetle karşıladığını da belirtti. 
     Libya Başbakanı Şükrü Ganim, geçen hafta New York Times gazetesine verdiği demeçte, ''Lockerbie kurbanlarının yakınlarına söz verdiğimiz tazminatı ödeyebilmemiz için ABD yaptırımları 12 Mayıs'a kadar kaldırmalı'' demişti. 
     Libya'nın, 1988 yılında Pan Am uçağının Lockerbie İskoçya üzerinde havaya uçurulmasındaki sorumluluğunu resmen kabullenmesi üzerine BM, yaptırımları geçen eylülde kaldırmıştı. Kaddafi rejimi, ABD ve İngiltere'yle anlaşma imzalayarak kurbanların ailelerine 2.7 milyar dolar ödemeyi de kabul etmişti. 
     
</TEXT>
</DOC>
