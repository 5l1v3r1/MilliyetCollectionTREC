<DOC>
<DOCNO> 239411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo08.html </URL>
<DATE> 2004/05/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hem cesaret, hem madalya kazandı... 
</HEADLINE>
<TEXT>

     Babasının ''cesaret'' kazanması için tekvando kursuna gönderdiği Zeynep Murat, milli takıma dek yükselerek birçok dünya ve Avrupa derecesi elde etti. 
     Zeynep Murat, A.A muhabirine yaptığı açıklamada, tekvandoya babası Mehmet Murat'ın isteği üzerine 1996 yılında Dünya Şampiyonu tekvandocu Arzu Tan'ın antrenörlüğünde başladığını söyledi. 
     Yaklaşık 1 yıl Arzu Tan'dan eğitim aldığını belirten Murat, şunları anlattı 
     ''Babam 13 yaşında 'cesaret' kazanmam için beni tekvando kursuna gönderdi. Antrenörüm de Arzu Tan'dı. Yaklaşık 1 yıl antrenmanlara devam ettim. Bırakmak istediğimde antrenörüm Arzu Tan, 'çok yetenekli olduğumu devam etmem halinde gelecekte çok başarılı olabileceğimi' söyledi. Onun ve ailemin desteği üzerine çalışmalarımı sürdürdüm. 2000 yılına kadar birçok ulusal müsabakada dereceler elde ettim. 2000 yılında 55 kiloda gençlerde dünya ve Avrupa üçüncüsü oldum. 2001 yılında 59 kiloda dünya üçüncüsü, 2002 yılında 59 kiloda Avrupa üçüncüsü oldum. Bu yıl Norveç'te yapılan Avrupa Şampiyonası'nda da 55 kiloda birinciliği elde ettim.'' Murat, Kayseri'de kendisine sahip çıkan olmadığını ifade ederek, ''Kayserili'yim ama Kayseri'den ne yazık ki bana sahip çıkan olmadı. Kayseri'de oturuyorum ve Erciyes Üniversitesi Beden Eğitimi ve Spor Yüksekokulu 4. sınıf öğrencisiyim, ancak İstanbul Büyükşehir Belediyesi Kulübü'nün sporcusuyum. Maddi destek bir yana ne yazık ki manevi desteği de göremiyorum'' dedi. 
     Hedefinin 2008 Pekin Olimpiyat Oyunları'na katılmak olduğunu dile getiren Murat, şöyle devam etti 
     ''2004 Olimpiyat Oyunları elemelerinde İspanyol rakibime 1 puan farkla yenildim. Bu yıl Olimpiyat Oyunları'na katılamayacağım. Ancak hedefim 2008 olimpiyatları. Bunun için şimdiden sıkı bir çalışma programına girdim. Bu kez başarılı olacağıma inanıyorum. Bugüne dek elde ettiğim başarılarda ailemin ve antrenörüm Arzu Tan'ın çok büyük katkısı var. Disiplin ve aile desteğiyle bugünlere geldim'' diye konuştu. 
     Anne Cavidan Murat da kızının başarılarıyla gurur duyduklarını kaydetti. Kendisine her türlü desteği verdiklerini ifade eden Murat, ''Babası 'korkak olmasın, cesaret kazansın' diye tekvando kursuna gönderdi ama o bize çok büyük sevinçler yaşattı. Hem okudu hem spor yaptı. Kızımla gurur duyuyoruz. Tek üzüntümüz Kayseri'den kendisine sahip çıkan olmaması. Yol parasını bile hala babasının emekli maaşıyla karşılamaya çalışıyoruz'' diye konuştu. 
     
</TEXT>
</DOC>
