<DOC>
<DOCNO> 226636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy50.html </URL>
<DATE> 2004/03/29/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Sarıgül ''Başarı benim değil partimin'' 
</HEADLINE>
<TEXT>

     Şişli Belediye Başkanı Mustafa Sarıgül, yeniden belediye başkanı seçilmesiyle ilgili olarak, ''Bu Mustafa Sarıgül'ün değil, CHP'nin başarısıdır'' dedi. 
     Sarıgül, Şişli Belediyesi'nde gazetecilere yaptığı açıklamada, ''CHP tarihinde ilk defa bir ilçe belediye başkanının Türkiye rekoru kıran bir oy oranı ile seçimden çıktığını'' ifade etti. 
     Başarısını ''kimliğini taşımaktan onur duyduğu partisine'' bağlayan Sarıgül, ''Bana bu çalışma gücünü kazandıran CHP gençlik kollarından aldığım eğitimdir'' diye konuştu. 
     Sarıgül, şöyle devam etti 
     ''Burada bir başarı varsa, bu Mustafa Sarıgül'ün değil, CHP'nin başarısıdır. Yüzlerce adsız kahramanımız bu kampanyada çalıştı. Bu başarı onlarındır. Bana oy veren yurttaşlarımızı asla ve asla mahçup etmeyeceğim, bana oy vermeyen çok az da olsa bir bölüm yurttaşımız var. Onların da gönüllerini almaya çalışacağım. Geçen seçimde yüzde 38 ile seçilmiştik. Bugün son gelen resmi sonuçlar yüzde 67.2 civarında.'' Sarıgül, merkez mahallelerinde oturan vatandaşların seçim sandığına gitmediğini de dile getirerek, ''Oy kullanmayanlara sitemlerimi iletiyorum'' dedi. 
     Mustafa Sarıgül, cuma günü basın toplantısı yaparak seçimlerle ilgili geniş bir değerlendirme yapacağını da sözlerine ekledi. 
     Sarıgül daha sonra seçim otobüsüyle Şişli'de tur atarak, seçmenlerine teşekkür etti. 
     
</TEXT>
</DOC>
