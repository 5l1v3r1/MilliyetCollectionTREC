<DOC>
<DOCNO> 229232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun20.html </URL>
<DATE> 2004/04/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Federal hükümet için KKTC'den 3 bina önerildi 
</HEADLINE>
<TEXT>

     KKTC Başbakan Mehmet Ali Talat, federal hükümetin kullanımı için KKTC'den geçici 3 bina önerdiklerini söyledi. 
     Başbakan Talat, federal hükümette çalışacak Türk kamu görevlilerinin sayısının ise yaklaşık 2 bin civarında olacağını belirtti. 
     KKTC Bakanlar Kurulu, Başbakan Mehmet Ali Talat başkanlığında toplandı. Toplantıya girerken gazetecilerin sorularını yanıtlayan Talat, ''Birleşik Kıbrıs Cumhuriyeti'nin oluşumuyla ilgili gerekli düzenlemeler ve görevlerimiz var. Bunları ele alacağız. Gündemde özel bir konu yok, ama çok konu var'' dedi. 
     
     VATANDAŞ LİSTESİNİN ONAYINA GEREK YOK 
     Talat, bir soruya karşılık, BM Genel Sekreterliği'ne 10 Nisan'a kadar verilmesi gereken 45 bin kişilik vatandaş listesinin Bakanlar Kurulu'nda ele alınma zorunluluğu olmadığını belirterek, ''Bu konu somut bir şey. Var olanları kaydediyoruz ve vereceğiz. Bakmak isteyenler bakar, ama Bakanlar Kurulu'nun onayına tabi bir konu değil'' diye konuştu. 
     Başbakan Talat, yapılan çalışma uyarınca, bugüne kadar vatandaş yapılanların tümünün 45 bin kişilik listeye gireceğini, kimsenin dışarıda kalmayacağını tekrarladı. 
     
     MERKEZ BANKASI İÇİN İSİM 
     Başbakan Mehmet Ali Talat, başka bir soruya karşılık, ortak Merkez Bankası'nda görevlendirilecek Türk üyelerin bu hafta içinde BM Genel Sekreterliği'ne verilmesi gerektiğini söyledi ve bugünkü toplantıda konunun ele alınacağını kaydetti. 
     Merkez Bankası için verilecek isimler hakkında bilgi vermeyen Talat, federal hükümete Türk tarafından tahsis edilecek binalarla ilgili olarak da, ''Binaları önerdik, ama kesinleşmedi. Şimdilik geçici olarak 3 bina öneriyoruz. Daha sonra kalıcı olarak daha fazla bina vereceğiz'' dedi. 
     Talat, federal binalarda görevlendirilecek Türk kamu görevlilerinin sayısının ise 2 bin civarında olduğunu, ancak sayının ve listenin henüz kesinleşmediğini kaydetti. Talat, ''Çok yoğun bir takvim var. Takvimin aksamaması lazım ve biz Türk tarafı olarak aksatmayacağız'' dedi. 
     
</TEXT>
</DOC>
