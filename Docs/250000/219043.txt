<DOC>
<DOCNO> 219043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur13.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerbela Vakasının yıldönümünde Caferiler kan bağışında bulundu 
</HEADLINE>
<TEXT>

     Hazreti Muhammed'in torunu, Hazreti Ali'nin oğlu İmam Hüseyin ve 72 arkadaşının, Kerbela Çölü'nde şehit edilişlerinin yıldönümünde, Iğdır ve Kars'ta anma törenleri yapılıyor. 
     Iğdır'da kent merkezindeki camilerde toplanan Caferiler, burada Hazreti Hüseyin ve yakınları için gözyaşı döküp Kuranıkerim dinlediler, daha sonra Asri Mezarlığa giderek, anma konuşmaları yaptılar. 
     Anma törenlerinde genellikle, alınlarını jiletle kesip kan akıtarak Hazreti Hüseyin ve yakınlarının çektiği acıyı hissetmeye çalışan Caferiler, bu yıl kan akıtmak yerine kan bağışında bulundular. 
     Caferilerin bir kısmı, Asri Mezarlık'ta bulunan ambulanslarda bir kısmı da Iğdır Devlet Hastanesi'nde kan verdiler. 
     Bu yılki anma faaliyetlerinde, zincirle sırt dövme geleneğinin de geçtiğimiz yıllara oranla azaldığı gözlendi. 
     
</TEXT>
</DOC>
