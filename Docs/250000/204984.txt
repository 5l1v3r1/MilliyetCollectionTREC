<DOC>
<DOCNO> 204984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur31.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı saldırı olayında görevli gazeteciler duygularını paylaştı.. 
</HEADLINE>
<TEXT>

     İstanbul'da 15 ve 20 Kasım'daki bombalı saldırı olaylarında görev yapan gazeteciler, ''Terör Olaylarının Psikolojik Etkileri ve Başa Çıkma Yolları'' adlı proje kapsamında, yaşadıklarına ilişkin duygu ve düşüncelerini paylaştı. 
     İstanbul Valiliği'nin önderliğinde, sivil toplum kuruluşlarının gönüllü katılımıyla patlamalardan etkilenenler ile olay yerlerinde görev alanlara yönelik düzenlenen psikolojik destek projesi kapsamında, gazetecilerle görüşüldü. 
     Tepebaşı'ndaki Rotary Çocuk Evi'nde düzenlenen toplantı öncesi projeyle ilgili bilgi veren Türkiye Kızılay Derneği Psiko-Sosyal Program Koordinatörü Suat Özçağdaş, çalışmaların bombalı saldırıların meydana geldiği yerlerde başladığını söyledi. 
     Çalışmaların şubat ayı sonuna kadar süreceğini belirten Özçağdaş, isteyen vatandaşların '' 212 292 57 47'' ve '' 212 249 92 91'' numaralı telefonlara başvurabileceğini kaydetti. 
     Özçağdaş, proje kapsamında olaylardan doğrudan etkilenen HSBC'den 250, İngiltere'nin İstanbul Başkonsolosluğu'ndan 200, görevli itfaiyecilerden 120 ve telefonla başvuran 250 kişiden 20'si ile doğrudan görüşüldüğünü kaydetti. 
     Toplantıda daha sonra Klinik Psikolog Prof. Dr. Ayşe Yalın ile gönüllü psikologların katılımıyla, olaylarda görevli gazeteciler, patlamalar ve ardından hissettikleri duygularını paylaştıkları bir görüşme yaptılar. 
     
</TEXT>
</DOC>
