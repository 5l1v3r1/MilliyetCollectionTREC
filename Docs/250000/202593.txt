<DOC>
<DOCNO> 202593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/dunya/dun02.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye hazırlığı bitirmek üzere' 
</HEADLINE>
<TEXT>

   Eroğlu istifasını sunarken, Denktaş bugün dört siyasi partinin liderleriyle görüşecek 
      SEFA KARAHASAN Lefkoşa 

   
   KKTC Başbakanı Derviş Eroğlu, KKTC Cumhurbaşkanı Rauf Denktaş'a hükümetin istifasını sundu. Denktaş, Eroğlu'yla görüşmesinde, Kıbrıs sorununa çözüm çalışmaları çerçevesinde Türkiye'nin hazırlıklarını tamamlamak üzere olduğunu belirterek, "Herhalde yakında bir temas olacaktır" dedi. 
   Denktaş, dün Lefkoşa'daki makamında görüştüğü Eroğlu'nun, yeni hükümet oluşumuna fırsat vermek için sunduğu istifasını kabul etti, ancak yeni bir hükümet kurulana kadar göreve devam etmesini istedi. Denktaş, seçim sonrası ortaya çıkan tablonun işbirliğinin gereğini gösterdiğini söyleyerek, "Birbirimize inat olsun diye pire için yorgan yakmamalıyız" diye konuştu. Serdar Denktaş, geçirdiği ağır soğuk algınlığı nedeniyle hükümetin istifasını sunmaya gelemedi. 
   Denktaş, parlamentoya girmeye hak kazanan 4 siyasi partinin genel başkanlarını bugün ayrı ayrı kabul ederek, partilerin hükümet kurmaya ilişkin görüşlerini alacak. İlk görüşme, seçimden birinci parti olarak çıkan Cumhuriyetçi Türk Partisi CTP Genel Başkanı Mehmet Ali Talat ile yapılacak. 
   
   
   
</TEXT>
</DOC>
