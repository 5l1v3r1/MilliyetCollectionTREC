<DOC>
<DOCNO> 240091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur12.html </URL>
<DATE> 2004/05/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Başesgioğlu SSK'lılar yakında özel sağlık merkezlerinden yararlanacak 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK'lılara çok yakın bir zamanda özel sağlık merkezlerinden de yararlanma imkanı sağlayacaklarını bildirdi. 
     Başesgioğlu, 2. Alman-Türk Sağlık İşbirliği Kongresi nedeniyle Ankara Palas'ta düzenlenen panelde yaptığı konuşmada, sosyal sigorta, güvenlik ve sağlık konularının bütün ülkelerin çözüm aradığı önemli sorunlardan olduğunu, kendilerinin de emeklilik ve genel sağlık sigortası konusunda uzun bir değerlendirme yaptıklarını ifade etti. 
     Almanya ile Türkiye arasında 1964 yılında sosyal güvenlik sözleşmesi imzalandığını ve bu sözleşmenin değişik zamanlarda güncellendiğini anlatan Başesgioğlu, sözleşmenin yürütülmesinde bugüne kadar iki ülke arasında önemli bir sorun yaşanmadığını ifade etti. İki ülke vatandaşlarının emeklilik ve sağlık sigortaları açısından haklarının geliştirilmesini istediklerini dile getiren Başesgioğlu, ''Türkiye olarak hem AB'ye uyum hem de iç dinamiklerimiz açısından sosyal politika alanında önemli değişiklikleri yapıyoruz, yapmanın eşiğindeyiz'' dedi. 
     AB standartlarını ve Almanya'yı dikkatle takip ettiklerini ve Almanya'nın uyguladığı Ajanda 2010 Programı'ndaki katılım paylarını örnek gösterdiklerini dile getiren Başesgioğlu, bu tür reformların zor olsa da yapılması gerektiğini kaydetti. Başesgioğlu, şöyle devam etti 
     ''Hükümet olarak 2 noktaya odaklanmış durumdayız. Bunlardan birisi sosyal güvenlik kuruluşlarımızın birleştirilerek tek çatı altında toplanmasıdır. Türkiye'de sosyal güvenlik alanında SSK, Bağ-Kur ve Emekli Sandığı olmak üzere 3 kuruluş var. Hükümet olarak bu 3 sosyal güvenlik kuruluşu arasındaki norm ve standart birliğini sağlamayı hedefliyoruz. Çünkü aralarında çok büyük farklılıklar var. 
     İkinci önemli konumuz, Türkiye'de genel sağlık sigortasına geçmek istiyoruz. Yaklaşık 5-6 aydır genel sağlık sigortası konusunda önemli çalışmalarımız oldu. Muhtemelen bu yılın sonbaharında hazırlamış olduğumuz taslağı parlamentoya sevk etme imkanına kavuşacağız. Bunlar çok köklü ve radikal değişiklikler. Toplum tarafından da benimsenmesi gerekiyor. Onun için de sosyal taraflarla, işçi ve işveren sendikalarıyla bu konuyu tartışmaya devam ediyoruz.'' Reformları gerçekleştirirken AB standartları ve tecrübeli ülkelerden yararlanmak istediklerini kaydeden Başesgioğlu, Almanya'nın Türkiye için faydalı bir örnek olduğunu ifade etti. 
     Başesgioğlu, katılımcıların sorusunu yanıtlarken, Türkiye'de SSK'lıların geçmişte sadece kendi hastanelerinden yararlanırken, bir süre önce yaptıkları düzenlemeyle artık devlet hastanelerinden yararlanabildiklerini belirtti. 
     Bir süre önce üniversitelerle yapılan protokol gereğince SSK'lıların sevk yöntemiyle tıp fakültesi hastanelerine de gitme imkanına kavuştuğunu dile getiren Başesgioğlu, ''Üçüncü adım olarak, çok yakın bir zamanda SSK'lıların özel sağlık merkezlerinden de belirlenmiş paketler çerçevesinde yararlanma imkanı sağlayacağız'' dedi. Başesgioğlu, bu çerçevede hizmet alınabilecek 41 branş için hazırlanmış paketler bulunduğunu belirtti. 
     
</TEXT>
</DOC>
