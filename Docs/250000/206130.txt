<DOC>
<DOCNO> 206130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/magazin/mag02.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bayhan bu yarışmada olmamalı' 
</HEADLINE>
<TEXT>

      DENİZ ALTUNTAŞ 
   
   Kanal D'nin reyting rekorları kıran Popstar yarışmasında jüriden Zerrin Özer, yarışmanın tartışmalı ismi Bayhan'ı eleştirerek, "Tarzının pop'la alakası yok. Bu yarışmada olmamalı" dedi. Armağan Çağlayan da Bayhan'ın piyanist şantör gibi giyindiğini söyledi. 
   Maltepe Üniversitesi'nde dün gece jürinin karşısına çıkan 6 finalist, Barış Manço'nun şarkılarını seslendirdi. 
   
   'Diken üstündeyim' 
   Yarışmanın en çok konuşulan ismi Bayhan, gecede Manço'nun "Unutamadım " adlı şarkısını seslendirdi. Bayhan, şarkısını bitirdikten sonra "Diken üstünde olduğum bir gerçek. Ben kanunlara saygılıyım. Beni yargısız eleştirenler de kanunlara saygılı olsunlar" diye konuştu. Bayhan'ı eleştiren Zerrin Özer ise "Popla alakası yok. Kötü söylemiyor ama popstar yarışmasında olmaması gereken biri. Bayhan'ın popstar değil başka bir yarışmada olması gerekli" dedi. Armağan Çağlayan da, Bayhan'ın kıyafetini eleştirerek, "piyanist şantör kıyafetinden nefret ettim" şeklinde konuştu. 
   
   
</TEXT>
</DOC>
