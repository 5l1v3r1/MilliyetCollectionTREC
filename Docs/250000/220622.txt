<DOC>
<DOCNO> 220622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/siyaset/siy04.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Danışmanı'ndan tartışılacak kitap... 
</HEADLINE>
<TEXT>

   Arınç'ın basın danışmanı Öztürk'ten iddialar "Vahdettin, Atatürk'le işbirliği yaptı. Atlarını satıp, Mustafa Kemal'e 30 bin lira verdi" 
      ANKARA ANKA 

   
   TBMM Başkanı Bülent Arınç'ın basın danışmanı Kemal Öztürk, hazırladığı, "İlk Meclis" adlı kitapta, Osmanlı İmparatorluğu'nun son padişahı Vahdettin'in, Anadolu'yu kurtarmak için Atatürk'le işbirliği yaptığını öne sürdü. Öztürk, Vahdettin'in en seçkin atlarını satarak Atatürk'e 30 bin lira verdiğini de iddia etti. 
   Arınç'ın TBMM başkanlığı döneminde oluşturulan İletişim Ofisi'nin başına getirilen Öztürk, RTÜK'ün resmi tarih tezine aykırı görüşü barındırdığı gerekçesiyle son bölümünün yayımlanmasına izin vermediği "İlk Meclis" adlı belgeseli, kitap olarak bastırdı. 
   Sunuş bölümünde, "Bu ülkede insanlar giyimlerinden dolayı sokaklarda polis zoruyla toplandılar" denilen ve Hicri takvim kullanılan kitapta, Atatürk'ün 9. Ordu Müfettişi olarak görevlendirilmesine ilişkin Vahdettin'le yaptığı görüşmeye de yer verildi. Görüşmede, Vahdettin'in Atatürk'e şunları söylediği iddia edildi "Paşa, şimdiye kadar devlete çok hizmet ettin. Bunları unutun. Asıl şimdi yapacağın hizmet hepsinden mühim olabilir. Paşa, paşa devleti kurtarabilirsin." 
   Öztürk, kitapta şöyle devam etti "Mustafa Kemal biraz şaşkın, biraz heyecanla Saray'dan çıktı. Vahdettin, en sevdiği atları gizlice satarak elde ettiği 30 bin lirayı da ona vermiş." 
   
   'Lozan başarısız' 
   İsmet İnönü'nün Lozan'daki ilk görüşmelerde korktuğunu öne süren Öztürk, kitabında Lozan Antlaşması müzakarelerini de başarılı değil, aksine birçok kayıbın verildiği müzakereler olarak tanımladı. 
   
   
   
</TEXT>
</DOC>
