<DOC>
<DOCNO> 206659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/ekonomi/aeko.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a yılbaşı piyangosu 
</HEADLINE>
<TEXT>

   Şişli 1. Sulh Ceza Mahkemesi, trilyonluk yatların üzerindeki tedbiri ikinci kez kaldırdı. ABD yargısı, yatları kurtaran şirketlerin Uzanlar'ın kontrolünde olduğunu söylemişti 
      LUBE AYAR İstanbul 
   
   İmar Bankası soruşturması kapsamında Uzanlar'a ait oldukları iddiasıyla el konulan beş yattan ikisinin üzerindeki tedbir kararı, ikinci kez Şişli 1. Sulh Ceza Mahkemesi'nce kaldırıldı. 31 Aralık'ta alınan karar, 2 Ocak 2004 Cuma günü saat 16.45'te elden tebliğ edilince Tasarruf Mevduatı Sigorta Fonu TMSF dün itiraz edebildi. Ancak TMSF avukatlarının aynı gün tebligattan habersiz olarak Amme Alacaklarının Tahsil Usulü Hakkında Kanun uyarınca uygulattıkları haciz işlemi, yatların marinadan çıkmasını engelledi. 
   Avukatları aracılığıyla Şişli Nöbetçi 1. Sulh Ceza Mahkemesi'ne başvuran Wisteria Bay Limited Şirketi "Frequency", Utterton Limited Şirketi de "Airwaves" adlı yatın şirket malı olduğunu savunarak, Uzanlar'a ait oldukları gerekçesiyle konulan "zapt etme" kararlarının kaldırılmasını istedi. Utterton şirketini avukat Filiz Orlehan Doğdu, Wisteria Bay şirketini de avukat Barış Erdem ve Ayben Sehlikoğlu temsil etti. Doğdu ve Erdem'in, bugüne kadar Uzan Grubu avukatı olarak ortaya çıkan Şaylan Çığgın'la birlikte daha önce de yat davalarını izlediklerine işaret edildi. 
   
   Aynı adres, aynı kira 
   Avukatlar, Mavi Turizm Yatırımları Ticaret A.Ş.'ye 6 yıllığına kiralandığını belirttikleri iki yatın da İngiliz Virgin Adaları Road Town Tortola'da kayıtlı olduğu söylediler. 
   Talebi değerlendiren Şişli Nöbetçi 1. Sulh Ceza Mahkemesi, Frequency'nin Wisteria Bay'a ait olduğu, bu şirketin Virgin Adaları Road Town Portola'da BUI 387509 sicil numarası ile kayıtlı olup sahiplik veya hisse yapısında bir değişiklik olmaksızın Birleşik Arap Emirlikleri'nden yüzde 50 ile Amaer Al Monsour'a, yüzde 50 ile de Adillah Al Monsour'a ait" göründüğünü ifade etti. "Airwaves'in de Utterton'a ait olduğu ve bu şirketin Virgin Adaları Torlotoda BVI 304823 sicil numarası ile kayıtlı olup Endonezya'dan Endiortono Safyan Wea'ya ait olduğu" kaydedildi. 
   
   'Yatı teslim edin' 
   Airwaves'in Utterton, Frequency'nin de Wisteria Bay'a ait göründüğüne hükmeden mahkeme, söz konusu şirketler hakkında herhangi bir tedbir kararı olmadığını belirterek, yatların şirket yetkililerine teslim edilmesini karara bağladı. Aynı mahkeme, Ekim 2003'te de yatlar üzerindeki tedbiri kaldırmış ancak 6. Asliye Ceza Mahkemesi'ne yapılan itiraz üzerine bu karar bozulmuştu. 
   
   Tebligat mesai biterken 
   Mahkemenin kararında, "TMSF avukatlarının aynı yatlar için Şişli 6. Asliye Ceza Mahkemesi'ne daha önce yaptıkları itirazda, söz konusu şirketlerde Uzan ailesinin doğrudan ya da dolaylı olarak çoğunluk hissesine sahip olduğunun iddia edildiği, delil olarak da ABD'de Bölge Mahkemesi'ndeki Motorola ve Nokia şirketleriyle Uzan Grubu arasında görülen davada verilen bilirkişi raporunun sunulduğu" kaydedildi. "Bu rapora göre, şirketlerin Uzanlar'a ait olduğu veya Uzanlar tarafından verilen kredi ile finanse edildiğinin" öne sürüldüğü anlatılan kararda, "iddiaların ispatlanmadığı" belirtildi. 
   Başvurunun yapıldığı 31 Aralık Çarşamba günü nöbetçi olan 1. Sulh Ceza Mahkemesi'nin tedbirin kaldırılması kararı mübaşir tarafından 2 Ocak Cuma günü, TMSF'nin Esentepe'deki binasına, mesai saati dolmak üzereyken 16.45'te elden tebliğ edildi. Bugüne kadar yaklaşık 200'e yakın mahkeme kararı posta yoluyla iletilirken yatlarla ilgili kararın elden ulaştırılması dikkat çekti. 
   Hafta sonu tatilinde Marmaris Marina'da bağlı bulunan yatları mahkemenin kararıyla almak isteyen şirket avukatlarını ise TMSF'nin aldırdığı ayrı bir haciz kararı durdurdu. TMSF avukatlarının, 6183 sayılı Amme Alacaklarının Tahsil Usulü Hakkında Kanun uyarınca daha önceden hazırlıklarını yaptıkları ödeme emrini aynı gün göndererek, haciz işlemi uygulattıkları ortaya çıktı. Bu işlem aynı gün marina yetkililerine fakslandı. Bu nedenle tedbiri kalkmasına karşın yatlar şirket avukatlarına teslim edilmedi. 
   
   70 milyon dolarlık yat 
   ABD'de yayımlanan Power and Motor Yacht dergisi 2002'de dünyanın en büyük 71. yatı olan Frequency'nin Cem Uzan'a ait olduğunu yazdı. Dergiye göre ilk ismi La Baronessa olan yatın ilk sahibi Singapurlu bir işadamı. 1930'dan bu yana ABD'de yapılmış en büyük yat olan 70 milyon dolar değerindeki beş katlı Frequency'de gökyüzüne açık bir dans salonu ve üç katlı mutfak var. Diğer yat Airwaves de 40 metre uzunluğunda ve iki katlı. 
   Yatın kendisine ait olduğunu iddia eden Wisteria, Hakan Uzan'ın eski eşi Yeşim Salkım'ın soyadındaki gibi "Salkım" anlamına geliyor. 
   Cem Uzan, 22 Eylül 2003'te Zaman gazetesinden Nuriye Akman ile yaptığı röportajda, yeniden ele geçirmeye çalıştığı yat Frequency'nin sahibi olduğunu söylemişti. 
   
   İki tedbir, iki bozma    Sişli 2. Sulh Ceza Mahkemesi, Uzanlar'ın kullandığı lüks yatlarla ilgili olarak, İmar Bankası operasyonu kapsamında 21 Ağustos 2003'te tedbir kararı verdi. Bu karar üzerine Hakan Uzan'ın kullandığı "Airwaves"e ve Cem Uzan'ın kullandığı "Frequency"ye el kondu. İki yat, Marmaris Netsel Marina'ya çekildi. Frequency için Wisteria, Airwaves için de Utterton Ltd. Şişli 1. Sulh Ceza Mahkemesi'ne başvurarak, yatların kendilerine ait olduğu gerekçesiyle tedbir kararının kaldırılmasını istedi. Mahkeme, 30 Ekim 2003'te yatların Uzanlar'a ait olmadığına karar verdi ve tedbir kararını kaldırdı. 
   Uzan Grubu'nun avukatı olarak bilinen Şaylan Çığgın'ın yanı sıra avukatlar Filiz Orlehan Doğdu ve Barış Erdem, tedbirin kaldırılması kararını Marmaris Cumhuriyet Savcılığı, Liman Başkanlığı ve Emniyet Müdürlüğü'ne ibraz etti. Yetkililer de yatları avukatlara teslim etti. Avukatlar, daha sonra üzerinde Cem Uzan'ın Genel Başkanı olduğu "Genç Parti"nin yazısı ve amblemi bulunan helikopterle Marmaris'ten ayrıldılar. Ancak iki yat, "denize uygunluk" belgelerinin süresi geçtiği için yola çıkamadı. 
   Bu arada bir üst mahkeme olan Şişli Nöbetçi 6. Asliye Ceza Mahkemesi'ne itiraz eden TMSF avukatları, yatların aslında Uzanlar'a ait olduğunu belirterek yeniden tedbir konulmasını istedi. Mahkeme, "mal kaçırma" olasılığını göz önünde bulundurarak yeniden tedbir kararı aldı. Tedbirin kaldırılmasına ilişkin kararı bozulan Şişli 1. Sulh Ceza Mahkemesi, 31 Aralık'ta bir kez daha aynı yönde karar aldı. 
   
   ABD mahkemesine göre şirketler Uzanlar'ın    Frequency ve Airwaves yatlarının sahibi olduğu iddia edilen Utterton ve Wisteria Bay şirketleri, dünya iletişim devleri Motorola ve Nokia'nın, ABD'de Uzanlar'a karşı "sahtek rlık, dolandırıcılık, hırsızlık, şantaj" iddialarıyla açtıkları davada da gündeme geldi. Bu dava sonunda Uzanlar'ı suçlu bularak tazminatlarla birlikte 4.2 milyar dolara mahkum eden mahkemenin yargıcı Jed Rakoff, gerekçeli kararında, Uzanlar'ın kontrolündeki 138 şirket arasında bu iki şirkete de yer verdi. 
   
   'Hileli devirde mutlaka el konulmalı'    Ord. Prof. Dr. Sulhi Dönmezer, batık bankalardan kaynaklanan alacakların tahsili için çıkartılan ve "hortum yasası" olarak anılan düzenlemenin uygulanabilirliği açısından savcının yapacağı çalışmanın çok önemli olduğunu söyledi. Yasanın, "hileli devir" sözleşmeleriyle üçüncü kişilere aktarılan taşınır ve taşınmaz mallara da el konması yönünde hükümler içerdiğini anımsatan Dönmezer şöyle konuştu 
   "Eğer devrin hileli olduğu hususunda hakimde, önüne konulan belgeler ışığında bir kanaat oluşmazsa o mala el konulamaz. Yoksa mülkiyet hakkı kalmaz. Bu nedenle savcının hileli devir yapıldığını gösterecek sağlam delillere ulaşması gerekir. Malın bu şekilde devredildiği kanıtlanırsa, o zaman kime verilmiş olursa olsun, mala el konabilir." 
   
   
   
</TEXT>
</DOC>
