<DOC>
<DOCNO> 230403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko09.html </URL>
<DATE> 2004/04/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
GAP Bölgesi yatırımcı bekliyor... 
</HEADLINE>
<TEXT>

     Güneydoğu Anadolu Projesi GAP Bölgesel Kalkınma İdaresi Başkanı Muammer Yaşar Özgül, ''GAP'a yatırımcı ilgisinin fazla olduğunu söylemek zor'' dedi. 
     Özgül, A.A muhabirine yaptığı açıklamada, oysa şu anda GAP'da yatırım için ortamın uygun olduğunu ve bölgenin Ortadoğu pazarına yakın olduğunu söyledi. 
     Koç-Ata Grubu tarafından Şanlıurfa'da kurulan hayvancılık organize tesisi gibi tesislerin sayısının artırılması gerektiğini belirten Özgül, şunları kaydetti 
     ''Yöreye örnek bir tesis olması gerekiyor. Vatandaş maalesef bunu pek göremiyor. Vatandaştan biraz kopuklar gibi ayrıca enerji konusunda problemleri var. Ama o yöre için örnek bir tesis, bunların sayısının artması lazım. Koç-Ata Grubu tesisinin küçük örnekleri İsrail'de hemen hemen her köyde var. Bu ülkemiz için üzüntü verici bir durum. İsrail'de bir köye gittik, iki kardeşin 250 civarında hayvanı var. Her şey bilgisayarla havanın nemi ölçülüyor, sıcaklık ölçülüyor, nem oranı fazlaysa rüzgar yaratılıyor, nem oranı az ise yağmurlamaya hayvanlar serinletiliyor. Sağımdan hemen sonra sütün enerjisi ölçülüyor. Süt sağlıklı mı değimi ölçülüyor. 365 günde her gün hayvanın ne kadar süt verdiği, tespit ediliyor. Hayvanın yıllık performansı değerlendiriliyor.'' 
     
     TANITIM AMACIYLA ELEKTRONİK TİCARET SİTESİ KURULACAK 
     Özgül, GAP'daki firmaların dış ticaret güçlerini, kapasitelerini arttırılması için bu yıl elektronik ticaret sitesi kuracaklarını belirterek, ilk etapta 40 firmanın belirlendiğini bildirdi. 
     Özgül, KOSGEB ile işbirliği yaparak komşu ülkelere iş gezileri düzenleyeceklerini de ifade ederek, şunları söyledi 
     ''Suriye, Irak, İran en çok ticaret yapmamız gereken ülkeler. Maalesef bugüne kadar çok iyi değildik. Bunlarla ticaretimizi arttırmamızda Devlet Bakanı Kürşad Tüzmen'in çok gayretli çalışmaları etkili oldu. Bununla ilgili Irak, Suriye ve Ürdün'e iş gezileri yapmayı planlıyoruz. Odalarla görüşerek onların taleplerini aldık. Irak önemli bir pazar, bunu iyi değerlendirmek, zamanında yapmak gerekiyor. Dış fuarlara katımla ilgili KOSGEB ile çalışmamız olacak.'' Özgül, Adıyaman'da tekstil firmalarının ortak kullanacağı bir baskı makinası atölyesi kuracaklarını da bildirdi. 
     
     22 AVRUPA ÜLKESİNDEN TİCARET ATEŞELERİ GAP'A GELECEK 
     Başkan Özgül, önümüzdeki Çarşamba günü 22 Avrupa ülkesinden ticaret ataşelerinin bölgeyi ziyaret edeceğini belirterek, gelen ticaret ataşelerine Mardin'de yatırım imkanlarıyla ilgili bir brifing vereceklerini söyledi. 
     TÜSİAD'ın her yıl ''Yatırım Formu'' düzenlediğini hatırlatan Özgül, bu formun bu yıl Kasım ayında Diyarbakır'da yapılacağını ve bu vesile ile bölgenin yatırım olanaklarını Türk işadamlarına tanıtmış olacaklarını kaydetti. 
     
     AB FONLARINDAN YETERİNCE YARARLANAMIYORUZ 
     Türkiye'nin Avrupa Birliği'nin AB fonlarından yeterice yararlanamadığını anlatan Özgül, ''Biz bölgede Yatırım Yönlendirme Birimi oluşturduk. Bunlar AB fonlarından yararlanmak için eğitim verecek, başvuruların nasıl yapılacağı konusunda yardımcı olacaklar. Bu çerçevede AB'ye 2 proje sunuldu'' diye konuştu. 
     GAP İdaresi Başkanı Muammer Yaşar Özgül, AB ile yürütülen proje çerçevesinde toplam 47 milyon euroluk bir hibenin sağlandığını belirterek, şunları söyledi 
     ''Bu hibenin 3 bileşeni var. Birincisi kültürel mirası geliştirme bileşeni, ikincisi kırsal kalkınma bileşeni diğeri de girişimciyi destekleme bileşeni. Kültürel mirası geliştirme için 15 milyon euro verilecek, bunun 12 milyon eurosu hibe. Kırsal kalkınma için 20 milyon eurosu hibe olmak üzere 24 milyon euro, girişimciyi geliştirime için ise 2.2 milyon eurosu hibe olmak üzere 7.7 milyon eurosu verilecek. 
     Kültürel mirası geliştirme bileşeni çerçevesinde tarihsel zenginliği gün ışığına çıkarmak için envanter çalışması yapmak suretiyle, sivil toplum kuruluşları, KOBİ'ler, yerel yönetimler, kamu kuruluşları projeleriyle bu hibelerden yararlanabilecekler. Bunun ilanını 16 Mart'ta 3 ay içinde projelerini getirecekler. Projeleri bir komisyon tarafından değerlendirilecek. Bunlara kaynak sağlanacak kar amacı gütmeyenlerden yüzde 10, kar amacı güdenlerden belli bir katkı payı alacağız.'' Bitkisel ve hayvansal üretiminin de destekleneceğini anlatan Özgül, bununla ilgili proje ilanını 20 Nisan'dan sonra bildireceklerini söyledi. 
     Ellerinde her İl'in bir raporu bulunduğunu ifade eden Özgül, 2005 yılında hayata geçirmeyi planladıkları bölgesel teşvik uygulamasında bu raporlardan yararlanacaklarını kaydetti. 
     
</TEXT>
</DOC>
