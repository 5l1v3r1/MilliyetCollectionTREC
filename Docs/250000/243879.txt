<DOC>
<DOCNO> 243879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/guncel/axgun01.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuldan ayırdılar tarlaya sürdüler 
</HEADLINE>
<TEXT>


Cumhurbaşkanı Sezer'in okutulması için Milli Eğitim ve Şanlıurfa Valiliği'ne talimat verdiği Esra, okuldan alınıp pamuk toplaması için Adana'ya götürüldü 

BARIŞ DURAK, FARUK ÖZGÜLTEKİN Şanlıurfa DHA 

Tarlada değil, okulda olmak istediğini söyleyen Şanlıurfalı Esra Ulaç'ın 14 çabaları, Cumhurbaşkanı Ahmet Necdet Sezer'in talimatına rağmen sonuçsuz kaldı. Ailesinin bir hafta önce okuldan aldığı Esra, pamuk toplaması için Adana'ya götürüldü. 
Mehmet Saçlı İlköğretim Okulu yedinci sınıf öğrencisi Esra Ulaç, Sezer'e gönderdiği mektupta da okuma isteğini dile getirmişti. Sezer de Ulaç'ın dileğinin yerine gelebilmesi için, Milli Eğitim Müdürlüğü ve Valiliğe birer yazı gönderdi. Ancak buna rağmen eğitimi yarım bırakılan Esra, annesi ve üç kardeşiyle birlikte dün sabah Çukurova'ya gitti. 

'Çok büyüdün' 
Karnesini bile alamadığı için çok üzüldüğünü söyleyen Esra, ailesinin kendisini bir daha okula göndermeyeceğini belirterek, "Bana 'Sen çok büyüdün, artık okula gitmeyeceksin' dediler. Okumak istiyorum. Cumhurbaşkanı'na bile mektup yazdım, buna rağmen okuldan aldılar. Hep tarlada ve evde çalışacağım. Benim gibi birçok kız çocuğu da, böyle okuldan alınarak çalıştırılıyor" dedi. 

Son kıvılcım küllendi 

Ulaç, ailesinin daha önce kendisini okuldan almak istemesi üzerine Sezer'e yazdığı mektupta şu ifadeleri kullanmıştı 

"Sayın Cumhurbaşkanım. 
Ben bu mektubu içimde taşıdığım umut yumağı ile size yazma fırsatı buldum. Biliyor musunuz, bahar geldi diye üzülmeye başladım. Yine uykularım kaçıyor. Her gün ağlamaklı oluyorum. Çünkü yine bize göründü Adana'nın, Çukurova'nın pamuk kokan kavurucu yolları. Ben mevsimlerden en çok kışı seviyorum. Çünkü kışın okulumda arkadaşlarımla oluyorum. Bu kaderi yaşayan sadece ben değilim. Benim gibi birçok kız çocuğu ailesi tarafından okuldan alınıyor. Bizler okumak istiyoruz. Ben okuyup öğretmen olmak istiyorum. İşte bu mektubu gitmeden yazmak istedim. İçimdeki son kıvılcım da küllenmeden sizi Cumhurbaşkanı olarak değil, özlediğim babam olarak gibi görüp yazdım bu mektubu." 


</TEXT>
</DOC>
