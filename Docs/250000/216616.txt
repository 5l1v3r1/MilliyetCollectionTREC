<DOC>
<DOCNO> 216616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur44.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçiören'de rehin alma olayı... 
</HEADLINE>
<TEXT>

     Uçucu madde kullandığı iddia edilen bıçaklı 2 kişi, Keçiören Polikliniği'nde çalışan 4 personeli bir süre rehin aldı. 
     AA muhabirinin edindiği bilgiye göre, B.Ç ve O.Ö, İ.B adındaki bir kişiyle döner bıçaklarıyla kavga etti. Kavgada yaralanan B.Ç ve O.Ö, tedavi için saat 20.00 sıralarında Keçiören Dutluk mahallesindeki Keçiören Polikliniği'ne geldi. Buradaki tartışmada poliklinik personelini bıçakla tehdit ettikleri öne sürülen B.Ç ve O.Ö, kapıları yumruklayarak, tıbbi cihazlara zarar verdi. 
     Tartışmanın büyümesi üzerine poliklinik çalışanlarından 4 kişiyi bıçak tehdidiyle rehin alan şahıslar, olaya müdahale eden Keçiören İlçe Emniyet Müdürlüğü ekiplerince bir süre ikna edilmeye çalışıldı. İkna çabaları başarısız olurken saldırganların bir anlık dalgınlığından yararlanan polis, söz konusu kişileri, rehinelere zarar vermeden yakaladı. 
     Bu arada saldırganların, kavga ettiği İ.B'nin ağır yaralı olduğu ve Numune Hastanesi'ne kaldırıldığı öğrenildi. 
     Olay üzerine Ankara Emniyet Müdürü Ercüment Yılmaz Keçiören Polikliniği'ne gelerek bilgi aldı. 
     Emniyet Müdürü Yılmaz burada yaptığı açıklamada, hastane personelinin ''psikolojik rahatsızlığı olduğu sanılan ve uçucu madde kullanan şahıslar tarafından rehin alındığını'' belirterek, ''Olay polis arkadaşlarımızın müdahalesiyle son bulmuştur. Soruşturma sürdürülmektedir'' dedi. 
     
</TEXT>
</DOC>
