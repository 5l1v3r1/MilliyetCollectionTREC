<DOC>
<DOCNO> 234202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo30.html </URL>
<DATE> 2004/04/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Adanaspor, Samsun'a karayolu ile gidecek 
</HEADLINE>
<TEXT>

     Birinci Süper Futbol Ligi'nden düşmesi kesinleşen, ayrıca ekonomik sorunlar yaşayan Adanaspor'un, pazar günü deplasmanda yapacağı Samsunspor maçına karayolu ile gideceği bildirildi. 
     Adanaspor Teknik Sorumlusu Ahmet Ziya Yüce, rakiplerinin genç oyunculardan kurulu, çok koşan ve maç boyunca oyun disiplininden uzaklaşmayan bir ekip olduğunu belirterek, ''7 eksiğimize ve bazı olumsuzluklara rağmen 3 puan kazanmayı arzuluyoruz'' dedi. 
     Milli takımda olan kaleci Serkan'a izin aldıklarını belirten Yüce, eksikleri sorun yapmadan kazanmak istediklerini belirterek, şunları söyledi 
     ''Samsunspor maçına 7 oyuncumuzdan yoksun gideceğiz. Kaleci Serkan'a özel izin aldık. Eksik oyuncularımızın yerine oynatacağım genç oyuncularımdan da aynı verimi alacağıma inanıyorum. Hafta içinde iyi hazırlandık. Bu arada rakibimizin de son maçlarını kasetlerden izleyerek oyun sistemini öğrendik. Gerekli önlemleri alacağız. Hedefimiz, 17 hafta aradan sonra maç kazanmak.'' Yüce, İbrahim ile Ümit Ozan'ın kart cezalısı, Yusuf, Atilla, Timur ve İlker'in sakat olduğunu, milli takımda olan Gürhan'a ise izin alamadıklarını bildirdi. 
     
</TEXT>
</DOC>
