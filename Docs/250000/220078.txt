<DOC>
<DOCNO> 220078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo21.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin milli futbol takımı kuruldu 
</HEADLINE>
<TEXT>

     Avusturyalı eski milli futbolcu Alfred Riedl, yeni kurulan Filistin Milli Futbol Takımı Teknik Direktörlüğü'ne getirildi. 
     Daha önce Suudi Arabistan, Fas, Mısır, İran, Liechenstein, Vietnam ve Kuveyt milli takımlarında da teknik direktörlük görevinde bulunan Alfred Riedl, şimdi de Filistin Milli Takımı'nı kurarak, 2006 Dünya Şampiyonası Asya kıtası eleme grubu maçlarına hazırlıyor. 
     Teknik direktör Riedl, Filistin'in, savaş bölgesi olması nedeniyle kamplarını Mısır'da yaptıklarını, maçlarını da Katar'da oynayacaklarını söyledi. 
     Filistin Futbol Federasyonu'nun şu anda yalnızca kağıt üzerinde göründüğünü vurgulayan Riedl, şöyle konuştu 
     ''Yaklaşık 10 Filistinli işadamı biraraya geldiler ve milli takımın finansmanını üstlendiler. Bana iyi bir ücret önerdiler, ben de kabul ettim. Biz de dünyada birçok gazeteye ilan vererek, Filistin asıllı futbolculara çağrı yaptık. En çok talep Şili Birinci Futbol Ligi'nde mücadele eden ve çoğunluğunu Filistin asıllı oyuncuların oluşturduğu Palestina Kulübü futbolcularından geldi. Filistin'de de bazı oyuncuları bulduk. Ancak savaş nedeniyle bazı oyuncuların aileleri çatışmalarda ya ölüyor ya da kayboluyor. Bu da oyuncular üzerinde büyük bir baskı yaratıyor ve sorunlara neden oluyor. Filistin'de çalışmamamızın en büyük nedeni ise olaylar ve çatışmalar. Onun için de Mısır'ı kamp yeri olarak seçtik.'' Şu ana dek 1 özel maç yaptıklarını ve Tayvan'ı 8-0 yendiklerini belirten Riedl, ''3 hafta sonra Dünya Kupası Eleme Grubu'nda Irak ile karşılaşacağız. Çok güçlü bir takım. Yenersek çok büyük bir galibiyet elde etmiş olacağız. Ama benim en büyük düşüm bir gün kurduğum Filistin Milli Takımı ile İsrail arasında özel bir karşılaşma yapılması'' dedi. 
     
</TEXT>
</DOC>
