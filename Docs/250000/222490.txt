<DOC>
<DOCNO> 222490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko49.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Başkanı Türkiye yatırım için mükemmel bir yer 
</HEADLINE>
<TEXT>

     Dünya Bankası Başkanı James Wolfensohn, Türkiye'nin yatırım için mükemmel bir yer olduğunu söyledi. 
     Wolfensohn, Yatırım Danışma Konseyi toplantısı sonrasında düzenlenen basın toplantısında bir soru üzerine, yatırım konusunda hükümetin önemli adımlar attığının altını çizdi. 
     James Wolfensohn, bunlar gerçekleştikçe Türkiye'de yatırım için çok önemli bir potansiyel oluşacağını vurguladı. 
     Hükümetin hem ulusal hem de uluslararası alanda yatırım istediğini ve bu konuya içtenlikle inandığını belirten Wolfensohn, Dünya Bankası'nın ve diğer yatırımcıların, Türkiye'nin yatırım konusunda desteklenmesi gerektiğine inandıklarını kaydetti, toplantı için de, ''önemli bir adım'' tanımlamasında bulundu. 
     
     DEPPLER TOPLANTI ÇOK VERİMLİ OLDU 

     IMF Avrupa Bölümü Başkanı Michael Deppler, bugün yapılan Yatırım Danışma Konseyi Toplantısı'nın çok verimli olduğunu söyledi. 
     Deppler, toplantının verimli olduğunu belirterek, toplantıyla önemli bir adım atıldığını kaydetti. Deppler'in, yarın İstanbul'dan ayrılması bekleniyor. 

     
</TEXT>
</DOC>
