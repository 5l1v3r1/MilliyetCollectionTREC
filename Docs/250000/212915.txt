<DOC>
<DOCNO> 212915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo07.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de Avrupa'da 3. dalya heyecanı... 
</HEADLINE>
<TEXT>

     Efes Pilsen, Erkekler Avrupa Ligi C Grubu'nda yarın Almanya'nın Alba Berlin takımıyla deplasmanda yapacağı maçla Avrupa kupalarında 300. sınavına çıkacak. 
     Kupalardaki mücadelesine 1979-80 sezonundan itibaren başlayan ve 24 yıllık kupa mücadelesinde 299 karşılaşma yapan Efes Pilsen, başarılı bir performans ortaya koydu. 
     Lacivert-beyazlılar, 299 maçta 188 galibiyet ve 111 yenilgi aldı. 
     
     KUPA ALAN TEK TÜRK TAKIMI 

     Efes Pilsen, Avrupa Radivoj Koraç Kupası'nı kazanarak erkek takımları içinde Avrupa'da kupa alan tek Türk takımı unvanını da elinde bulunduruyor. 
     Lacivert-beyazlılar, antrenör Aydın Örs yönetiminde 1995-96 sezonunda Avrupa Radivoj Koraç Kupası'nda mücadele ederken, finale dek yükselme başarısı gösterdi. Türk ekibi, kupanın final maçında, İtalya'nın Stefanol Milano takımını yenerek, kupayı Türkiye'ye getiren ilk takım oldu. 
     Bu arada Efes Pilsen, 1992-93 sezonunda da Avrupa Kulüpler Kupası'nda final oynama başarısı gösterdi. İstanbul ekibi, bu kupanın finalinde Yunanistan'ın Aris takımıyla karşı karşıya gelirken, bu karşılaşmayı 50-48 yitirerek, kupayı rakibine kaptırdı. 
     
     2 KEZ DÖRTLÜ FİNAL OYNADI 

     Efes Pilsen, bu başarılarının yanı sıra Avrupa kupalarında 2 kez de ''Dörtlü Final''de mücadele etme hakkı elde etti. 
     Lacivert-beyazlılar, Uluslararası Basketbol Federasyonları Birliği'nin FIBA düzenlediği organizasyonlarda 2 kez finale çıkma başarısı gösterdi. 
     1999-2000 sezonunda Avrupa Ligi'nde yer alan Efes Pilsen, ''Dörtlü Final''de mücadele ederken, 2000-01 sezonunda da bu kez Suprolig'de ''Dörtlü Final''de yer aldı. İstanbul ekibi, her iki kupada da 3. oldu. 
     Bu arada Efes Pilsen, Avrupa kupalarında kendi sahasında 27 maç üstüste kazanarak, büyük bir başarıya imza attı. 
     
     ALMAN TAKIMLARINI EZİP GEÇİYOR 

     Basketbolda Erkekler Avrupa Ligi C Grubu'nda yarın Alba Berlin ile deplasmanda karşılaşacak Efes Pilsen'in, Alman takımlarına büyük üstünlüğü bulunuyor. 
     Efes Pilsen, Alman takımlarıyla Avrupa kupalarında bugüne dek 13 maç yaparken, tüm maçlarını kazanarak bu ülke takımlarına büyük üstünlük kurdu. 
     Lacivert-beyazlılar, bu karşılaşmalarda 6 kez TSV Bayer 04 Leverkusen'i, 7 kez de yarınki rakibi Alba Berlin'i yendi. 
     Deplasmanda ve iç sahada adeta Alman takımlarının korkulu rüyası olan Efes Pilsen, 1996-97 sezonunda Avrupa Ligi'nde TSV Bayer 04 Leverkusen'i 23 sayı farkla 91-68 yenerken, geçen sezon da Alba Berlin'i 21 sayı farkla 84-63 yendi. 
     
</TEXT>
</DOC>
