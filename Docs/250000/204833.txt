<DOC>
<DOCNO> 204833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/ekonomi/eko01.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Off-shore'dan yata, kata 
</HEADLINE>
<TEXT>

   Motorola ve Nokia'nın açtığı davanın bilirkişi raporunda, Uzanların bu şirketlerden sağladığı kaynağın bir bölümünü off - shore şirketleri kanalıyla yat, kat, uçak almakta kullandığı belirtildi 
   Nedim Şener 
      
   
   Motorola ve Nokia'nın Telsim aleyhine New York Eyaleti Güney Bölge Mahkemesi'ne açtığı dolandırıcılık davasında Uzanların 4.2 milyar dolar tazminata mahkum olmasına neden olan bilirkişi raporu, şirketler arasındaki para transferlerinin tablosunu ortaya koydu. 
   Motorola'dan 1.9 milyar dolar, Nokia'dan 700 milyon dolar gayri nakdi ve nakit kredi alan Uzanların bu paraların bir kısmı ile yat, uçak, daire ve mücevherler aldığı belirtilen bilirkişi raporu, dedektiflik şirketi Kroll'un elemanları tarafından ortaya çıkartılan belgelere dayandırıldı. 
   
   Kara para yöntemi 
   Bu belgelerden hareketle Pricewaterhouse'ın Adli Hizmetler Birimi ortağı Antony Samuel tarafından hazırlanan ve New York'taki mahkemeye sunulan bilirkişi raporunda Uzanların Türkiye'deki yaşamından, kredi kartı ekstreleri ve para transferlerine kadar tüm bilgiler yer aldı. 
   Mahkemenin 31 Temmuz 2003 tarihinde verdiği 4.2 milyar dolarlık tazminat kararının gerekçesinde de atıfta bulunulan raporda, Uzanların, Motorola ve Nokia'dan sağladıkları kaynakları kara para yöntemleri kullanarak zimmetlerine geçirdikleri ve bununla uçak, yat, mücevher ve gayrimenkuller aldıkları belirtildi. 
   Buna göre Nokia ve Motorola'dan alınan kaynaklar önce Telsim'e aktarıldı. Tespitlere göre 2.6 miyar doların 552 milyon doları şüpheli işlemler olarak kayda geçti. 122 milyon dolar ise Rumeli Telekom'a aktarıldı. Rumeli Telekom bunun 45 milyon dolarını Hollanda Antillerinde kurulu olan dört off - shore şirketine aktardı. Bu dört off - shore şirkete Telsim'den doğrudan aktarılan para ise 133 milyon dolar oldu. 
   Off - shore şirketlerine aktarılan paranın 36 milyon doları yatlara, 16 milyon doları uçaklara, 12 milyon doları gayrimenkullere ve 14 milyon doları kişisel harcamalara gitti. 
   Uzanların para aktarmada kullandığı off shore şirketlerinin, Brampton Holding and Investment N.V, Novabrands, Kingsbury, Brampton B.V, Utterton Ltd, Wisteria Ltd, Isaac Ltd, Incidenttally Ltd. Clear Cut Ltd. olduğu belirtildi. Ayrıca para trasferlerinde aracılık eden Antonio Luna Betancount, Maher Shamieh ve Raad G Al - Rifai'nin isimlerine dikkat çekildi. 
   
      35 milyon dolarlık yatta şirket oyunu    1990'da denize indirildiğinde ABD'de inşa edilen en büyük özel yat olan M.V.Frequency, 23 Ekim 2000'de Uzanların Hollanda Antillerinde kurdukları off - shore şirketlerinden Wisteria Ltd tarafından satın alındı. 
   Bedelinin 14 milyon 999 bin 950 dolarlık kısmı önce Güray Elektronik'ten Uzanların diğer bir off - shore şirketi Kingsbury'e, bir gün sonra da diğer bir off - shore şirketi olan Brampton N.V'ye transfer edildi. Ayrıca 9.5 milyon dolar da yine off - shore şirketlere gönderildi. Son olarak 15 milyon dolarlık bölüm 20 Ekim günü Güray Elektronik'ten off - shore şirkete aktarıldı. Tüm paralar Visteria'ya aktarılarak yat toplam 35 milyon dolara Uzanların oldu. 
   Raporda Uzanların Airwaves, Be Mine, Airwaves B adlı yatlarına sahip olma yöntemleri de anlatıldı. 
   Bilirkişi raporu, İmar Bankası soruşturması kapsamında tedbir konulan, ancak daha sonra bir İngiliz şirketinin üzerinde gözüktüğü için tedbir kaldırılan yatların 'kaçırılmasını' da önledi. 
   
   Cartier'den mücevherler aldılar    Telsim için yapılan harcamaların 552 milyon dolarlık kısmının şişirilmiş faturalardan oluştuğu için şüpheli olarak gösterildiği bilirkişi raporunda, Uzanlar'ın Telsim ve Rumeli Telekom'dan aktarılan paralarla dört yat, Trump Tower'da yedi apartman dairesi ve iki üst düzey yönetim için özel jet uçağı ve bir helikopter, ayrıca aralarında mücevherlerinde bulunduğu özel eşyalar aldığı belirtildi. 
   Uzanların yaptığı harcamalara ilişkin banka ekstrelerinin incelenmesi sonucunda, Rumeli Telekom ve Telsim'den off - shore şirketlerine aktarılan paraların bir bölümünün pahalı mücevherlere gittiği ortaya çıktı. Raporda yer alan bilgilere göre, Uzanlar, 21 Ocak - 26 Ekim 2001 arasında bir müzayede kuruluşu olan Christie ve Manson Woods Limited'e 1.87 milyon dolar, perakende kuyumcu ve mücevher imalatçısı Cartier Limited'e de 1.6 milyon dolar ödemede bulundu. 
   
   
</TEXT>
</DOC>
