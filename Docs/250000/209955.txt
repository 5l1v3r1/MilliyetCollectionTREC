<DOC>
<DOCNO> 209955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur03.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Star TV ve gazete çalışanları, açlık grevinde... 
</HEADLINE>
<TEXT>

     Star TV ve Star Gazetesi çalışanlarından bir grup, maaşlarını alamadıkları gerekçesiyle açlık grevine başladı. 
     Aralarında, Rumeli Holding Medya Grubu Personel Müdürü Mesut Bilaloğlu'nun da bulunduğu Star TV ve Star Gazetesi çalışanı bir grup, dün akşam televizyondaki canlı yayında, Bankacılık Düzenleme ve Denetleme Kurumu'nun BDDK kısıtlamaları nedeniyle maaşlarını alamadıklarını, bu nedenle açlık grevine başladıklarını belirtti. 
     Açıklamada, Star Gazetesi'nin de gerekli kağıdın bulunamaması nedeniyle bugünden itibaren 4 sayfa olarak çıkacağı kaydedildi. 
     Açlık grevine katılan personelin açıklamalarıyla devam eden yayında, tv ve gazete çalışanları maaşlarını alamadıkları için sıkıntı içinde olduklarını ifade etti. 
     AA muhabirinin görüştüğü Rumeli Holding Medya Grubu Personel Müdürü Bilaloğlu, Star TV, Star Gazetesi ve Telsim çalışanlarının maaşlarını 6 aydan bu yana gecikmeli ödeyebildiklerini belirterek, personelin bu durumdan mağdur ve şikayetçi olduğunu söyledi. 
     Bilaloğlu, maaşların düzensiz ödenmesinin Rumeli Holding ile ilgisinin bulunmadığını savunarak, bunun nedeninin BDDK ve Tasarruf Mevduatı Sigorta Fonu'ndan TSMF alınması gereken izinler için beklenilmesi olduğunu iddia etti. 
     Personele artık durumu açıklayamaz hale geldiklerini ifade eden Bilaloğlu, şunları kaydetti 
     ''Her ödememizi savcılıktan izin alarak yapmak durumundaydık. Bugün artık o yol da tıkandı. Savcılık da TMSF'nin kararına müdahale edemiyor. Artık biz TMSF ve BDDK'nın insafına kalmış durumdayız. Dolayısıyla şu an benim grubumda çalışan yaklaşık 3 bin 600 kişi maaşlarını alamaz durumda. 
     Çalışanlar, bugün ayın 19'u, hala maaşlarını alabilmiş değiller. Uzan Grubu'nun BDDK ve diğer kurumlarla olan davaları, çalışanlara yansıtılmaya, çalışanların maaşlarına dokunulmaya başlandı. Bir haksızlık, usulsüzlük var ise bunun yasal mücadelesi, işçilerin ve ücretlerin üzerinde değildir. İş Kanunu, Borçlar Hukuku, İcra İflas Yasası'nda işçi ücretlerinin önceliğinden bahsedilir. Biz bankaya işçi ücretlerini ödemek için müracaat ediyoruz, hiç kimse onun altına imza atamıyor. Çalışanlarımız mağdur oluyor.'' Bilaloğlu, sorunlarına çözüm bulununcaya kadar açlık grevini sürdürmekte kararlı olduklarını sözlerine ekledi. 
     Güvenlik güçleri, açlık grevi dolayısıyla İkitelli'deki Star TV'nin de bulunduğu Rumeli Plaza önünde önlem alırken, açlık grevine başlayan yaklaşık 15 kişi, eylemlerini binanın yemekhanesinde sürdürüyor. 
     
</TEXT>
</DOC>
