<DOC>
<DOCNO> 201968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yazar/temelkuran.html </URL>
<DATE> 2003/12/14/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kadınlar ve erkekler için taşra 
</HEADLINE>
<TEXT>
   Mardin ve "Dogville" 
   "Dogville" filmi Mardin gibi şehirlerde izlenecek mi acaba Muhtemelen izlenemeyecek. Ama izlenseydi, Türkiye'nin taşrası kendini izliyor gibi olacaktı 
   
   Küçük şehirlere, "taşra" şehirlerine giden büyük şehir insanıysanız, hep yabancısınızdır. Ne kadar gidip gelseniz de, ne kadar uzun süre kalsanız da, oraya yerleşmediğiniz sürece "dışarıdasınızdır". Hiçbir zaman bilemezsiniz, hiçbir zaman oradaki hayatı elleyemezsiniz, bir cam duvara çarpıp nezaketle geri gönderilirsiniz. Bir tiyatro oynanır size, misafirperverlikle uzak tutulursunuz olan bitenden. Taşra elletmez kendini. Oysa siz kendinizi büyük şehirden geldiğiniz, "doğruları" bildiğiniz, daha "gelişmiş" olduğunuz için bir tür daha güçlü hissedersiniz, bir çeşit daha "bilgiç". Taşra bunu nezaketle kabul eder. Sizi öyle aldatır ki, söylediklerinizin dinlendiğini, orada sürüp giden yalan düzenekleri bozduğunuzu sanarak, içiniz "halka hizmet" huzuruyla dolu olarak geri dönersiniz. Taşra, siz hiç gelmemişsiniz gibi, hiç konuşmamışsınız gibi devam eder hayatına. Taşra budur parmaklıklarının varlığını ispatlayamayacağınız bir hapishane 
   
      Ölü kızlar toprağı 
   Mardin-Kızıltepe'de, bir akşam, Halkevi'nde, çoğunluğu kadın olan bir izleyici kitlesine konuşuyorum. Yazar Zeynep Oral da var sahnede. 
   "Birbirinize ihanet ediyorsunuz" diyorum kadınlara. "Namus cinayetlerinin olmaması için birbirinize ihanet etmekten vazgeçmelisiniz." Sonra erkeklere geliyor sıra "Siz" diyorum "en az kadınlar kadar eziliyorsunuz. Kimse kendi kızını öldürecek kadar vahşi değildir. Burada başka bir hukuk var ve bu hukuka göre siz kızlarınızı öldürmek zorunda kalıyorsunuz. Çünkü öldürmezseniz insandan sayılmıyorsunuz. Dışlanıyorsunuz. Biliyorum, taşrada ölümden beter şeydir dışlanmak. Ama siz, kızlarını öldürenleri, kızlarına tecavüz edenleri dışlamazsanız hiçbir şey değişmeyecek. Siz, kadınlardan daha korkaksınız. Onlar hiç değilse kendini öldürüyor çok zora geldiğinde. Siz, kadınlardan daha çok korkuyorsunuz hayattan " 
   Kızıyorlar. Kızarlar. Kızdırmaktan korkmam ben, zira bilirim Taşra ben gittikten sonra da, ne kadar kızarsa kızsın, aynı düzeni devam ettirecek. Benden sonra bir şey değişmeyecek. Çünkü... 
   
   Toprağın hükümranlığı 
   Çok söylendikçe anlamı unutulan sözler vardır. Onlardan biridir "Toprağa bağlı toplumlar" Kızların ölmesiyle bunun bağlantısı ne Benim sözlerimin oralarda hiçbir şey değiştirememesiyle bunun bağlantısı ne Şu 
   Sistem şöyle işliyor. Kadınlar, kadınların bedeni aileye, ailenin erkeklerine aittir. Kadının vücuduna yapılan tecavüz aileye yapılmış bir tecavüzdür. Herhangi bir malın çalınması, zarar verilmesi gibi bir şey. Aile, ailenin erkekleri bu meseleyi "temizlemelidir". Erkekler baştan temiz olduğu ve hangi namussuzluğu yaparsa yapsın pislenemeyeceği için temizlenecek bir tek şey kalır Söz konusu kadının vücudu. Temizlik ancak ölümle mümkündür. Bunu yapmayan ailenin erkekleri ve giderek aile, hayatlarının sonuna kadar, hatta gelecekteki kuşaklar aşağılanır ve toplumdan dışlanır. Dışlanmak kavramı, komşularını bile tanımayan büyük şehir insanları için hiçbir şey ifade etmez. Ama taşrada dışlanmak, ölmekten daha kötü bir şeydir. Çünkü toprağa bağımlıdır aile gidemez. Gidemediği için yalnız kalmaktan korkar. Müthiş korkar. Bu yüzden, taşrada bu berbat uzlaşmayı birleşmeyi bozan "sorun" yok edilmelidir. Kız yok edildiğinde konu kapanır. İşte bundan sonra taşranın, taşralılığın en berbat kısmı girer devreye. Herkes gerçeği bilmesine rağmen, herkes bilerek ve farkında olarak "unutur". Suçun üstü örtülür. Herkes birbirini onaylar ve hayat devam eder. Niye başka bir şey yapılamaz Çünkü toprak terk edilemez. Toprak terk edilemediği için her koşulda bir uzlaşma sağlanmalıdır. Bütün pisliklerin üzeri örtülmelidir. Toprak, insanlara hükmeder. Toprak insanları yok eder. Bu, şirin, huzur verici pastoral bir manzara değildir. Ve her pastoral manzaranın altında tahmin bile edemeyeceğiniz derinlik ve tuhaflıkta hikayeler beslenir. 
   
   "Dogville" filmi ve taşranın boğucu kapanı 
   "Dogville" filmi oralarda izlenecek mi acaba Muhtemelen izlenemeyecek. Ama izlenseydi, Türkiye'nin taşrası kendini izliyor gibi olacaktı. Filmi anlatacak değilim. Ama Dogville kasabasında herkesin tecavüz ettiği, "dışarıdan" gelen kadın, bir gün açıkladığında "kimin ne mal olduğunu", sanıyor ki herkes utanacak. Hayır, öyle olmuyor. Herkes tek tek, ona yalan söylediğini söylüyor. Herkes inanıyorsa artık yalan, gerçeğin ta kendisidir. Taşranın gerçeği de böyledir. Onlar topluca bir yalana inanmak isterler. Sen kendini yırtsan da toprak kurallarını sürdürür. O yüzden işte, benim söylediğim şeyler ne kadar acıtıcı, ne kadar gerçek, ne kadar ete değen şeyler olursa olsun, taşra değişmez. 
   Bir dinleyici soruyor "Peki namus cinayetlerine çözüm öneriniz nedir " 
   Şehirden geldiğim için sanki bir cümle söyleyeceğim, reçeteyi vereceğim ve her şey çözülecek gibi bir hava oluyor salonda. "Siz kendiniz yaratacaksınız çözümleri" diyorum. Ama yine de... Allah kahretsin insan olmak böyle bir şey herhalde, yine de içimden geçiyor Biri gerçeği söylemeli Hiçbir şey değişmese de bir kez daha, bir kez daha, hep yeniden, hiç değilse bir kişi mutlaka gerçeği söylemeli n 
   
      
   
   
   
</TEXT>
</DOC>
