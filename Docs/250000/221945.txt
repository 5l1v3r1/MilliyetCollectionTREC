<DOC>
<DOCNO> 221945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/yasam/yas01.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İniş takımları korkuttu 
</HEADLINE>
<TEXT>

   "İniş takımları kapalı" sinyali veren Fly Air uçağı, pas geçip İstanbul üzerinde tur attıktan sonra inebildi 
      SİNAN TOROS İstanbul 
   
   Trabzon'dan dün 143 yolcuyla havalanan ve saat 12.30'da İstanbul'a inmesi gereken Fly Havayolları'nın Boeing 737 tipi uçağı, göstergelerin 'iniş takımları açılmadı' şeklindeki yanlış ikazı üzerine inişten vazgeçti. Pas geçen uçak İstanbul üzerinde bir tur attı. Durumu kuleye bildiren pilota 'iniş takımlarının açılıp açılmadığını görmemiz için kuleye yakın uç' talimatı verildi. İniş için ikinci denemesini yapan uçağın takımlarının açık olduğu ve herhangi bir sorun bulunmadığını gören kule görevlileri, kaptan pilota 'güvenli bir şekilde inebilirsin' talimatı verdi. Uçak bunun üzerine saat 13.17'de Atatürk Havalimanı'na indi. 
   
   Yolculardan tepki 
   Yolcular ise havayolu şirketine sert tepki gösterdi. Özel havayolu şirketlerinin iç hatlarda uçmaya başlamasının sevindirici bir gelişme olduğunu söyleyen birçok yolcu, "Biz sadece ucuz değil, aynı zamanda emniyetli bir şekilde uçmak istiyoruz. Çok korktuk" dediler. 
   
   
</TEXT>
</DOC>
