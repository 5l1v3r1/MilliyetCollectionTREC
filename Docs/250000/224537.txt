<DOC>
<DOCNO> 224537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy29.html </URL>
<DATE> 2004/03/22/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Piriştina "Geçerken İzmir'i de alayım diyorlar, o kadar kolay değil" 
</HEADLINE>
<TEXT>

     İzmir Büyükşehir Belediye Başkanı ve CHP adayı Ahmet Piriştina, AK Parti'nin yapılacak seçimlerde oyunu artıracağı yönünde bir beklenti olduğunu belirterek, '' Geçerken şu İzmir'i de alayım diyorlar ama vermezler, o kadar kolay değil'' dedi. 
     İzmir Ticaret Odası'nda düzenlenen toplantıda oda üyelerine seslenen Piriştina, AK Parti'nin sunduğu projelerin sadece seçim için üretildiğini öne sürdü. Piriştina, hükümetin İzmir'de, kendi sorumluluğunda olduğu projelerde mesafe kat etmediğini ileri sürerek, şunları söyledi 
     ''İzmir üzerine düşünülmemiş ve çalışılmamış projeler sunuluyor. İnandırıcılığı, gerçekçiliği yok. Öyle laflar söyleniyor ki, dön baba dönelim. Belli ki İzmir üzerine bir proje üretme gayreti var ama proje ortada yok. Bu söylem tamamen seçimle ilgili, her şey seçimle ilgili. Son anda çala kalem, 'acaba oy getirir mi' diye hazırlanmış.'' Yerel yönetimlere merkezi yönetimin hiç bir etkisi olmadığını iddia eden Piriştina, AK Parti'nin söylemlerinde bu anlamda çelişkiler bulunduğunu savundu. Piriştina, hükümetin belediye başkan adaylarından bir yandan seçimden sonra kendilerine gelmemesini istediğini, bir yandan da adayının projelerini destekleyeceklerini söylediğini anımsattı. Piriştina, AK Parti'nin İzmir'de daha farklı bir söylem içinde olması gerektiğini de ifade ederek, ''AK Parti'nin bu seçimden oyunu artırarak çıkacağı yönünde bir beklenti var. 'Geçerken şu İzmir'i de alayım' diyorlar ama vermezler, o kadar kolay değil'' diye konuştu. 
     
</TEXT>
</DOC>
