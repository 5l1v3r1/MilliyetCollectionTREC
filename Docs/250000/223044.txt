<DOC>
<DOCNO> 223044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun13.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NBC, Bin Ladin kaseti yayınladı 
</HEADLINE>
<TEXT>

     Amerikan NBC televizyonu, pilotsuz casus uçakları tarafından 11 Eylül 2001'deki terörist saldırılardan bir yıl önce Afganistan'da çekilen ve El Kaide lideri Usame Bin Ladin'in görüntülerinin de yer aldığı sanılan bir video kasedi yayınladı. 
     Televizyonun haberine göre, 2000 yılının sonbahar aylarında ''Predator'' adı verilen insansız casus uçaklarının çektiği ve Amerikan Merkezi Haberalma Örgütü'ne CIA gönderdiği görüntülerde, El Kaide'nin eğitim kampları ve militanların askeri eğitim almaları ile birçok uzmanın Usame Bin Ladin olduğunu ileri sürdüğü uzun boylu ve uzun beyaz elbiseli bir kişi görülüyor. 
     Bir eski CIA görevlisi olan ve halen askeri uzman olarak görev yapan William Arkin, televizyona yaptığı açıklamada, ''Etrafında korumaları olan iri yarı bir adam görülüyor'' dedi. 
     Televizyon, bu görüntülerin Bin Ladin'in yaşadığı belirtilen Tarnak Çiftlikleri'ndeki bir kampta çekildiğini kaydetti. 
     Televizyonun yorumunda, bu video kasedin eski ABD Başkanı Bill Clinton yönetiminin 11 Eylül saldırılarının bir yıl öncesinde El Kaide'nin peşinde olduğunu ispatladığı belirtildi. Yorumda, Bin Ladin ve El Kaide'nin eğitim kamplarının bilince olan Clinton yönetiminin neden gerekli önlemleri almadığı sorgulandı. 
     Clinton yönetiminin üç üst düzey ulusal güvenlik yetkilisi, konu hakkında televizyona yaptıkları açıklamada, El Kaide'ye karşı yürütülen mücadelenin ABD'nin güvenliğinin korunması açısından ulusal öncelik verdikleri bir konu olduğunu, bu çerçevede terörist hücreleri dağıttıklarını söylediler. 
     
</TEXT>
</DOC>
