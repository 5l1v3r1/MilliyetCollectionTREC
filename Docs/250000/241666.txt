<DOC>
<DOCNO> 241666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko28.html </URL>
<DATE> 2004/05/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ulaştırma Bakanı İhtilaflar tespit edilince Telsim satılabilir 
</HEADLINE>
<TEXT>

     Ulaştırma Bakanı Binali Yıldırım, Tasarruf Mevduatı Sigorta Fonu TMSF yönetimine geçen Telsim'in, ihtilafların çözüme kavuşturulmasıyla birlikte satışının söz konusu olabileceğini bildirdi. 
     Yıldırım, Telekomünikasyon Kurumu tarafından düzenlenen ''Avrasya Telekomünikasyon Düzenlemelerinde İşbirliği'' toplantısından önce basın mensuplarının sorularını yanıtladı. 
     Bakan Yıldırım, bir gazetecinin, verilen telefon lisanslarının hayata geçirilmesinin ne kadar süreceğine ilişkin sorusu üzerine, A, B ve C tipi olmak üzere 3 tip lisan verildiğini, bunlardan en fazla talebin B tipi lisansa olduğunu, 13 firmanın B, 7 firmanın A, 7 firmanın da C tipi lisans aldığını söyledi. 
     En fazla uyum sürecinin A tipi lisansta olacağını kaydeden Yıldırım, şöyle konuştu 
     ''Çünkü A lisansı tamamen aynı abone numarasını kullanıyor. Ön takı gerekmiyor. İki süreç var. Bir tanesi Türk Telekom ile anlaşma yapılması, ara bağlantı anlaşması. İkincisi de gerekli testlerin tamamlanması. Bu testler tamamlandıktan sonra ticari uygulamaya geçilirse abonelerin herhangi bir sıkıntıyla, mağduriyetle karşılaşmamaları sağlanmış olacak. Şöyle söylemek lazım. En basit geçecek olan C lisansıdır. O da 1.5-2 ay gibi bir sürede geçebilir. En uzun sürede olan A tipi lisanstır. O da 1 seneden aşağı olmayacaktır.'' 
     
     TELSİM 

     Yıldırım, Telsim'de yaşanan sürece ilişkin bir soruyu yanıtlarken de Telsim'in TMSF yönetimine geçtiğini, şu anda normal işletmenin devam ettiğini belirterek, ''Ancak gerek yurt dışında gerek yurt içinde kamu ve özel kuruluşlarla ihtilafları var. O ihtilafların tespiti, çözüme kavuşturulmasıyla birlikte sanıyorum, herhalde işletmenin satılması söz konusu olacak. O yönde çalışmalar devam ediyor'' diye konuştu. 
     Bir gazetecinin Telia Sonera'nın Başkanı'nın Türkiye'ye geldiğini ve Turkcell Holding'in yüzde 20 hissesine talip olduğunu açıklamasını hatırlatarak, ''Öyle bir satış mümkün mü '' şeklindeki sorusu üzerine Bakan Yıldırım, ''Bu konuda detay bilgim yok. Biliyorsunuz konu BDDK ile Telia Sonera arasındadır. Tabii ki mümkün olup olmadığına BDDK karar verecek'' yanıtını verdi. 
     
     VERGİ 

     Yıldırım, Maliye Bakanlığı'nın bazı telefon hatları için özel iletişim vergisi getirmesi yönünde bir yasa tasarısı hazırladığı yolundaki duyumların anımsatılarak, ''Bu, yeni gelecek telefon operatörlerinin pazarda büyümesine engel teşkil eder mi '' şeklindeki soruyu da şöyle yanıtladı 
     ''Vergi koymak çok sevimli bir şey değil. Ama şu var, şimdi sabit telefon işletmeciliği sadece Türk Telekom'da yapılmaktayken -yani tekel devam ettiği sürece Türk Telekom'un böyle bir vergisi var- özel işletmelere de böyle bir hak verildiğinde, ya ikisinden de kaldırmak lazım ya onlara da ihdas etmek lazım. Herhalde o çerçevede bir çalışma yapılıyor. Bizim yaptığımız bir çalışma değil.'' Bakan Binali Yıldırım, birine vergi koyup diğerine koyulmadığı takdirde rekabet şartlarının bozulacağını ifade ederek, ''Ama gönlümüz hepsinden kaldırılmasını arzu ediyor. Ülkemizin ekonomik şartları, ekonomimizdeki düzelmeye paralel olarak iletişimdeki vergi yükünün azaltılması yönünde çalışmalar yapıyoruz. Önümüzdeki sene gündeme gelebilir'' dedi. 
     Marmaray Projesi'ne ilişkin bir soru üzerine de Ulaştırma Bakanı Yıldırım, projenin gayet güzel gittiğini, hiçbir sorun bulunmadığını kaydetti. 
     Yıldırım, ''Büyük oranda uygun gidiyor. Ama kamulaştırma bedellerine itiraz hakkı açık. Onlara da saygı duymak lazım. Mahkemeler değerlendiriyor. Sonuçlarına göre gereken işlem yapılacak. Yüzde 50'den fazlası tamamlanmış durumda. Ama itirazların da olduğu doğru'' diye konuştu. 

     
</TEXT>
</DOC>
