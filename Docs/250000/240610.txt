<DOC>
<DOCNO> 240610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/spor/aspo.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MUHTEŞEM FESTİVAL 
</HEADLINE>
<TEXT>


Sarı-Lacivertliler, taraftarına kusursuz bir şölen izletti. Üçüncü yıldız helikopterle sahanın ortasına indirildi. Yönetimin hazırladığı gösteri nefesleri kesti 

YUSUF KOBAL 


Karnaval gibi 
FENERBAHÇE, 2003 - 2004 şampiyonluğunu, Şükrü Saracoğlu Stadı'nda düzenlenen muhteşem gösterilerle kutladı. Futbolcular ve teknik heyetin stada gelmesiyle tribünler adeta karnaval yerine döndü. Saatlerce takımı bekleyen taraftarlar, büyük bir coşku yaşarken, oyuncuların sahaya çıkışından önce saha ortasındaki platforma helikopterle üçüncü yıldız indirildi. Ardından dev ekranda Sarı-Lacivertli futbolcuların fotoğraflarına yer verildi. 

Korkulu dakikalar 
HELİKOPTERİN yıldızı indirdiği sırada stadda heyecanlı dakikalar yaşandı. Helikopterin oldukça alçalması üzerine, anons yapılarak yükselmesi istendi. Platform çevresindeki dev bayraklar, helikopterin rüzgarı nedeniyle savrulurken, görevliler bu sırada güç anlar yaşadı. Laser ve ışık gösterilerinin ardından, platformun çevresindeki bayraklar kaldırıldı ve 3 yıldız biçiminde dizayn edilen sahne ışık gösterileri altında ortaya çıktı. 

Başkana müthiş sevgi 
FUTBOLCULAR ve teknik heyet tek tek anons edilirken, en fazla alkışı Van Hooijdonk ile Teknik Direktör Christoph Daum aldı. Başkan Aziz Yıldırım'ın anons edilip sahneye çağrılmasıyla birlikte ise stadda adeta yer yerinden oynadı. Ardından şampiyonluk kupası özel bir düzenekle sahneye indirildi. Ümit Özat ile Daum'un kupayı kaldırmasından sonra futbolcular, teknik heyet ve yöneticiler, taraftarlarla birlikte şampiyonluk şarkıları söyledi. 

Şarkıcılar coşturdu 
NÜKHET Duru, Fatih Erkoç, Alişan, Hakan Peker, Metin Özülkü, Cenk Eren, İlhan Şeşen, Petek Dinçöz, Grup Turkuaz ve Emirkan kutlama töreni öncesi verdikleri konserlerle taraftarı coşturdu. Stat kapılarının açılmasıyla tribünler tamamen dolarken, Cumhurbaşkanı Ahmet Necdet Sezer, Başbakan Recep Tayyip Erdoğan, TBMM Başkanı Bülent Arınç, Genelkurmay Başkanı Hilmi Özkök, İspanya'nın Barcelona, İtalya'nın Inter ile Milan takımları kutlama telgrafı gönderdi. 

Eğlence bitmiyor 

SARI - Lacivertliler bugün de Parkorman'da sabaha kadar sürecek bir eğlencede biraraya gelecekler. Milliler dışındaki oyuncular, teknik heyet ve yöneticilerin katılacağı kutlamaların hafta boyunca çeşitli organizasyonlarla devam edeceği belirtildi. Bu arada şampiyonluğu kutlamak isteyen dernekler ve taraftar kuruluşları da düzenledikleri eğlencelere Fenerbahçeliler'i davet edip maddi olarak da kazanç elde ediyorlar. 


</TEXT>
</DOC>
