<DOC>
<DOCNO> 213933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur16.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullulara Sevgililer Günü için alternatif etkinlikler... 
</HEADLINE>
<TEXT>

     Dünyanın dört bir yanında asırlardır kutlanan 14 Şubat Sevgililer Günü'nü İstanbul'da geçirecekleri çeşitli etkinlikler bekliyor. 
     Sezen Aksu ile Beyaz, Aya İrini'nin mistik atmosferinde sahne alarak 14 Şubat Sevgililer Günü'nü daha bir anlamlı kılacak. Bu özel gecede çiftler, sürpriz ikramlardan yararlanacak. Her çifte, Sevgililer Günü özel tişörtü giydirilecek. Sevgililer Günü'nü Aya İrini'de ''Sezen Aksu ve Beyaz'' ile geçirmenin bedeli 85 milyon lira. 
     Türkiye'ye Eurovision Şarkı Yarışması'nda birincilik getiren Sertab Erener de Sevgililer Günü dolayısıyla Galleria Alışveriş Merkezi'nde bir konser verecek. Ücretsiz gerçekleştirilecek konser, saat 17.00'de başlayacak. Seslendirdiği Fransız şarkıları dillerden düşmeyen, Türkçe parçalarıyla büyük beğeni toplayan Candan Erçetin de, Bostancı Gösteri Merkezi'nde sahne alacak. Bugünü sevdiğiyle birlikte Candan Erçetin'i izleyerek geçirmek isteyenler, 12-47 milyon lira arasında değişen bilet parası ödeyecek. 
     Şarkıcı Emre Altuğ da, Sevgililer Günü dolayısıyla Polat Renaissance Champions Bar'da sahne alacak. Altuğ'u izlemenin bedeli ise 82.5 milyon lira olacak. 
     Fil Yapım Parkorman da ''All Made by Women'' adını verdiği bir Sevgililer Günü partisi hazırladı. Organizasyonundan dekoruna, bar çalışanlarından sanatçılarına kadar kadınlar tarafından yürütülecek olan partide, Şebnem Ferah, Pamela Spence, Aslı ve Göksel konser verecek. Hem TV spikeri, hem radyo programcısı Ekin Olcayto'nun özel konuk olarak DJ'lik yapacağı partide, ilkel çağlardaki güçlü kadınlar ateş dansı gösterisi de yer alacak. 
     
     MUMLARLA SÜSLÜ ROMANTİK SEVGİLİLER GÜNÜ... 

     Ortaköy Hayal Kahvesi de ''Sevgililer Günü''ne özel bir program hazırladı. Program romantik bir akşam yemeği ile başlıyor, mumların aydınlattığı masalarda ''afrodizyak mönü'' ve özel şaraplar eşliğinde gece karşılanıyor. 
     Binlerce yıl öncesine ait efsanelerin mekanı Kızkulesi de, bu özel gecede sevgilileri sıcak şarapla karşılayacak. Sevgililer Günü'ne özel ''mönü kırmızı'' hazırlanan Kızkulesi'nde, Grup Leandros'un aşk melodileri seslendirilecek. Sevgililer Günü'nü Kızkulesi'nde geçirmenin bedeli ise kişi başına 110 milyon lira olacak. 
     
     BÜYÜLÜ SULARDA... 

     14 Şubat Sevgililer Günü'nü İstanbul Boğazı'nın eşsiz manzarasında sular üzerinde geçirmek de mümkün. ''Keyif Style'' teknesi ile Beylerbeyi'nde başlayan Sevgililer Günü özel kutlaması, teknede piyano eşliğinde yemek ile devam ediyor. Bu tekne teknesinin bedeli de 70 milyon lira. 
     Ayasofya'nın hemen yanında Turing tarafından işletilen 1500 yıllık Roma Sarnıcı olan ''Sarnıç Restaurant'', bu özel gün için özel bir program hazırladı. Dekorasyonu ile gerçek Roma dönemini yaşatan bu mekanda, Çigan Trio'su eşliğinde romantik akşam yemeğinin fiyatı ise kişi başına 75 milyon lira. 
     Eğer evinize dönmeyip, zaman tünelinde yolculuğa devam etmek isterseniz, Turing tarafından restore edilen eski İstanbul Evleri olan Ayasofya Pansiyonları'nda konaklayabilirsiniz. 
     Turing'in bu özel gece için hazırladığı Sarnıç Restaurant'daki akşam yemeği dahil konaklamalı paket fiyat ise kişi başı 115 milyon lira. 
     
</TEXT>
</DOC>
