<DOC>
<DOCNO> 214312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo20.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Rize'ye Selçuk ve Kemal'li gidiyor 
</HEADLINE>
<TEXT>

     Türkiye Kupası çeyrek finalinde yarın Çaykur Rizespor ile karşılaşacak Fenerbahçe, Rize'ye tur için gidiyor. 
     Birinci Süper Futbol Ligi'nin ikinci yarısında hiç maç kaybetmeyen ve lider Beşiktaş ile arasındaki puan farkını 3'e indiren Fenerbahçe, Türkiye Kupası'nda da Çaykur Rizespor'u yenerek, kupadaki iddiasını da sürdürmek istiyor. 
     Türkiye Kupası'na 21 yıldır hasret olan sarı-lacivertliler, bu sezon hem kupa hasretine son vermeyi hem de ligde şampiyon olarak çifte mutluluk yaşamayı hedefliyor. 
     
     HAZIRLIKLAR TAMAMLANDI 
     Fenerbahçe, Çaykur Rizespor maçı hazırlıklarını bugün yaptığı antrenmanla tamamladı. 
     Samandıra Tesisleri'nde basına kapalı yapılan antrenmanda futbolcuların yarınki maçın taktiğini denediği öğrenildi. 
     Midesindeki rahatsızlığı geçen Selçuk'un da çalışmaya katıldığı bildirildi. 
     Akşama doğru Sabiha Gökçen Havalimanı'ndan özel uçakla Trabzon'a gidecek sarı-lacivertliler, karayoluyla Rize'ye geçecek. 
     
     SELÇUK VE KEMAL KADRODA 
     Teknik Direktör Christoph Daum'un, bugünkü antrenmana katılan Selçuk'u Çaykur Rizespor maçı kadrosuna aldığı bildirildi. 
     Sakatlığı nedeniyle uzun bir süredir takımdan uzak kalan Kemal ise 2004 yılında ilk kez maç kadrosuna alındı. 
     Dünkü antrenmanda sakatlanan Semih'in yanı sıra tedavisi süren Serhat ile Petkov ve Olcan'ın ise Rize'ye götürülmeyeceği bildirildi. 
     
     MUHTEMEL 11 
     Fenerbahçe'nin yarınki maça şu muhtemel 11 ile çıkması bekleniyor 
     Volkan, Ali Güneş, Luciano, Tomas, İsmail, Mehmet, Aurelio, Ümit, Tuncay, Van Hooijdonk, Nobre. 
     Rize Atatürk Stadı'nda yarın saat 20.00'de başlayacak karşılaşmayı hakem İsmet Arzuman yönetecek. Karşılaşma TRT-1'den naklen yayınlanacak. 
     
</TEXT>
</DOC>
