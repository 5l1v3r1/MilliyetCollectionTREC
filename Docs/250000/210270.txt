<DOC>
<DOCNO> 210270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/siyaset/asiy.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fırsat kaçmasın' 
</HEADLINE>
<TEXT>

   'İki arkadaş gibi konuşmaya geldim' diyen Alman Dışişleri Bakanı Fischer Kıbrıs'ta ortaya çıkan fırsat değerlendirilemezse bu, Türkiye ve AB açısından üzücü olur... 
      UTKU ÇAKIRÖZER Ankara 

   
   Avrupa Birliği AB Komisyonu Başkanı Romano Prodi'nin ardından Alman Dışişleri Bakanı Joschka Fischer de, eski DEP milletvekillerinin serbest bırakılmalarının Türkiye - AB ilişkilerine olumlu katkı yapacağını söyledi. Fischer'in "iki arkadaş gibi konuşuyoruz" dediği Dışişleri Bakanı Abdullah Gül de, Almanya'nın AB konusunda Türkiye'ye büyük destek verdiğini ifade etti. Ankara'ya resmi ziyarette bulunan Fischer, Gül'le yaptığı dört saatlik görüşmede, "Buraya Türkiye'ye 'şunu yap bunu yapma' diye tavsiyeler vermeye değil, iki yakın arkadaş olarak tüm ortak konularımızı dostça görüşmeye geldim" dedi. Almanya'nın, Türkiye'nin AB sürecini desteklemeye devam edeceğini de kaydeden Fischer, "Reformlarda iyi ilerleme kaydettiniz, ama özellikle uygulama alanında önünüzde önemli bir yol var" diye konuştu. 
   
   Samimiyetimize inanın' 
   Reformların uygulanması kapsamında aralarında Leyla Zana'nın da bulunduğu eski DEP milletvekillerinin durumunu da gündeme getiren Fischer, şöyle devam etti 
   "Bunun yargının meselesi olduğunu biliyorum. Ama, Avrupa kamuoyu da bu konuyu çok yakından izliyor. Bu alandaki gelişmelerin AB sürecinize olumlu katkısı olacaktır." 
   AB yetkililerinin ve Almanya'nın uygulama konusundaki uyarılarını da değerlendiren Fischer, "Bunlar, oyalamak için söylenen sözler değil. Samimiyetimize inanın. Ankara'ya yaptığımız ve yapacağımız ziyaretler desteğimizin de bir sembolüdür" diye konuştu. 
   Gül de, Fischer'e, "AB yolunda büyük gayret gösteriyoruz. Yaptığımız da, yapamadığımız da ortada. Desteğinizin AB platformlarında da sürmesini istiyoruz" yanıtını verdi. 
   BM Genel Sekreteri Kofi Annan'ın Kıbrıs görüşmelerini yeniden başlatma çağrısı öncesinde, AB'ye, Fischer aracılığıyla "Kıbrıs konusunda ciddi çaba içindeyiz. Görüşmelerin başlatılmasını samimi biçimde istiyoruz" mesajını ileten Gül, gazetecilerin sorusu üzerine de Kıbrıs konusunun yarın Milli Güvenlik Kurulu'nda MGK görüşülmesinin normal olduğunu, ancak MGK'nın tavsiye organı olduğunu ve nihai kararın hükümet tarafından alınacağını da söyledi. Kıbrıs konusunda doğan fırsatın değerlendirilmemesinin Türkiye ve AB'nin açısından "üzücü" olacağı uyarısında bulunan Fischer de, Almanya'nın her türlü katkıyı yapmaya hazır olduğunu belirtti. 
   
   Irak'ta görüş ayrılığı 
   Görüşmede Irak'ın geleceğini de konuşan iki bakanın, görüş ayrılığı içinde olduğu ortaya çıktı. Türkiye, ABD'nin istediği biçimde Irak'ta NATO'nun etkin rol almasından yana, Fischer de sorumluluğun BM'ye devrinden yana tavır aldı. 
   
   'Karnım acıktı hadi bitirelim..'    Geç başlayan görüşmeler sırasında karnı acıkan Fischer'in Gül'e, "Hem karnım acıktı, hem de Türk yemeklerini özledim. Hadi hemen basın açıklaması yapalım da yemeğe geçelim" sözleri, heyetleri kahkahalara boğdu. Fischer'e çorba, talaşböreği, tavuk şiş, frambuazlı muz splitten oluşan ikram ve isteyenlere içki ikramı yapıldı. 
   Türkiye'den bugün ayrılacak olan Fischer, Berlin'de Yunanistan Dışişleri Bakanı Yorgo Papandreu ile görüşecek. 
   
   
</TEXT>
</DOC>
