<DOC>
<DOCNO> 205867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonyas08.html </URL>
<DATE> 2004/12/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çocuklarınızı "Ya piyango çıkarsa" rüyasından uzak tutun 
</HEADLINE>
<TEXT>

     
     İbrahim ÖZÇEKİÇ KAYSERİ, DHA 
     

YILBAŞI piyangosu ile şans oyunlarına umut bağlamanın çocuklarda psikolojik çöküntüye neden olabileceğini belirten Çocuk Sağlığı ve Hastalıkları Uzmanı Dr. Hüseyin Demir, ailelere, "Çocuklarınızın şansına bilet almayın, onlara şans oyunları ve piyango üzerinde vaadlerde bulunmayın'' uyarısında bulundu. 
     Lokman Hekim Tıp Merkezi Çocuk Sağlığı ve Hastalıkları Uzmanı Dr. Hüseyin Demir, yaşayan ve gelişen psikososyal bir varlık olan çocukların, konuşulan her sözden, tavır ve davranıştan olumlu veya olumsuz olarak etkilendiğini belirterek, bunun da çocukların kimliğini, kişiliğini ve psikososyal yapısını şekillendirdiğini söyledi. Türkiye'de yaşanan ekonomik sıkıntılardan dolayı bugün çok sayıda ailenin umutlarını şans oyunlarına bağladıklarını kaydeden Demir, anne babaların çocuklarını piyangonun büyülü rüyasından uzak tutmaları gerektiğini belirtti. Dr. Demir, şunları söyledi 
     "Özellikle çocuklara piyango bileti üzerinden vaadlerde bulunulması ve bunun yerine getirilmemesi halinde çocukta psikolojik bir çöküntü oluşmaktadır. Bunun sonucunda çocuk, bu kötü etkiye karşın yakın bir zamanda şans oyunlarından birini oynayarak tepki gösterecektir. Son zamanlarda şans oyunları kuyruğunda gelecek endişesi ve kendini kabul ettirme düşüncesiyle üniformalı okul çocuklarını görmekteyiz.'' Dr. Hüseyin Demir, anne babalara "Çocuklarınızın şansına bilet almayın, aldırmayın, onlara şans oyunları ve piyango üzerinden vaadlerde bulunmayın. Aile bireyleri arasında oynanan şans oyunlarını maddi karşılıkla değil, yalnızca eğlence amaçlı oynayın'' diye uyarısında bulundu. 
     
</TEXT>
</DOC>
