<DOC>
<DOCNO> 234866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun67.html </URL>
<DATE> 2004/04/26/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Powell "Kıbrıslı Türklere ilişkin pozisyonumuzu gözden geçiriyoruz" 
</HEADLINE>
<TEXT>

     ABD Dışişleri Bakanı Colin Powell, Kıbrıs'taki referandumların sonucu çerçevesinde Washington'ın Kıbrıs Türklerine ilişkin politikalarını gözden geçirmekte olduğunu ve ABD'nin AB ile koordinasyon içinde davranacağını söyledi. 
     Powell, Washington'da bulunan Danimarka Dışişleri Bakanı Per Stig Möller ile görüşmesinin ardından, gazetecilerin Kıbrıs konusundaki sorularını yanıtlarken, ABD'nin Rum kesimindeki referandum sonucundan büyük hayal kırıklığı duyduğunu belirterek, ''Önemli, tarihi bir fırsatın kaçırıldığını düşünüyoruz, ancak halklar konuştu ve halkların iradesini dinlemek gerekiyor'' dedi. 
     Bakan Powell, ABD'nin KKTC'ye ilişkin olası politika değişikliği konusunda, ''AB bugün toplanıyor ve sanırım Kıbrıslı Türklere yardıma nasıl devam edecekleri konusunda bazı açıklamalar oldu. Kıbrıslı Türklere ilişkin pozisyonumuzu biz gözden geçiriyoruz ve Avrupalı meslektaşlarımızla tutarlı bir şekilde davranmamız için AB'nin hareketlerini de gözden geçireceğiz'' diye konuştu. 
     Danimarka Dışişleri Bakanı Möller de Powell ile aynı görüşleri taşıdığını belirterek, ''Bu fırsat Kıbrıslı Türkler ve Rumlarca kullanılmalıydı. Ancak görüyoruz ki Kıbrıslı Türkler AB'ye katılmak istediler ve biz de bundan çok memnunuz, bu yüzden de Kıbrıslı Türklerle iyi ilişkilerimiz olması gerekiyor ve bunu nasıl yapabileceğimize bakıyoruz'' dedi. 
     Möller, ''Powell'ın da söylediği gibi, halkların kararına saygı duymalıyız, ancak Kıbrıslı Türklerin AB'ye katılmak istediğini de görmemiz gerekiyor dolayısıyla da buna pozitif bakmamız gerekiyor'' dedi. 
     
     TALAT HAFTAYA WASHINGTON'A GELİYOR 
     Öte yandan, Amerikan kaynakları, KKTC Başbakanı Mehmet Ali Talat'ın gelecek hafta Washington'a geleceğini belirttiler. 
     Talat'ın Washington'da üst düzeyde görüşmeler yapması bekleniyor. 
     Gözlemciler Talat'ın gezisinin KKTC'nin sıkıntılarının hafifletilmesi amacıyla başlatılan uluslararası girişimin parçası olacağını kaydettiler. 
     
</TEXT>
</DOC>
