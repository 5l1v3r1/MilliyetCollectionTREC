<DOC>
<DOCNO> 247844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo29.html </URL>
<DATE> 2004/06/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Mustafa Doğan Kupalara abone olacağız... 
</HEADLINE>
<TEXT>

     Beşiktaş'ın, Almanya'nın FC Köln Kulübü'nden transfer ettiği eski Fenerbahçeli futbolcu Mustafa Doğan, başarılı olmak için geldiğini belirterek, ''Yurtiçi ve dışında kupalara abone olacağız'' dedi. 
     Siyah-beyazlı kulüple yarın sabah resmi sözleşme imzalayacak olan Mustafa, kulübün resmi internet sitesine yaptığı açıklamada, büyük bir camiaya geldiği için mutlu olduğunu söylerken, beklentilere cevap vermek ve Beşiktaş'ı, arkadaşlarıyla beraber iyi yerlere taşımak istediğini ifade etti. 
     Futbol yaşamını Beşiktaş'ta noktalamaktan gurur duyacağını da kaydeden Mustafa Doğan, Türkiye'ye gelen en kariyerli antrenör olarak nitelediği yeni teknik direktör Vicente Del Bosque ile ilgili de ''Hocamız, Real Madrid gibi bir kulüpte, hem futbolculuğunda hem de antrenörlüğünde başarılı olmuş, dünyanın en büyük yıldızlarıyla çalışmış biri. İnanıyorum ki Beşiktaş'ta da büyük işler başaracak'' diye görüş belirtti. 
     
</TEXT>
</DOC>
