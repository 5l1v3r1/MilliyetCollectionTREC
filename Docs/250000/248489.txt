<DOC>
<DOCNO> 248489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur06.html </URL>
<DATE> 2004/06/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ÖSS'de geri sayım... Sınav 20 Haziran Pazar günü yapılacak... 
</HEADLINE>
<TEXT>

     Öğrenci Seçme ve Yerleştirme Merkezi ÖSYM Başkanı Prof. Dr. Savaş Küçükyavuz, üniversite adaylarından, sınav günü kimlik belgelerini unutmamalarını ve sınavla ilgili kurallara uymaya özen göstermelerini istedi. 
     Küçükyavuz, 20 Haziran Pazar günü gerçekleştirilecek Öğrenci Seçme Sınavı ÖSS ile ilgili adaylara uyarı ve önerilerde bulundu. 
     AA muhabirine açıklama yapan Küçükyavuz, sınav sorularının her zamanki gibi olduğunu belirterek, ''Sorulara kolay veya zor yakıştırması yapmak doğru değil. Yeteneği ve hazırlığı olanlar çok zorlanmayacaktır'' dedi. 
     Küçükyavuz'un adaylara uyarı ve önerileri şöyle 
     ''- Sınava gireceğiniz binayı mutlaka önceden görün, - Sınavdan önceki gün çalışmayı bırakıp sakin bir gece geçirin, - Sınava giriş belgesi ve kimlik belgesi ile sınavda kullanacağınız kalem ve silgiyi unutmayın, - Sınav günü uygun bir saatte evden çıkın ve zamanında sınava gireceğiniz yerde hazır olun, - Sınav kurallarına uymaya özen gösterin.'' Küçükyavuz, sınavla ilgili tüm hazırlıkları tamamladıklarını ve önlemleri aldıklarını belirtti. 
     
     SINAV 

     ÖSS, tüm il merkezleri ve bazı ilçeler ile KKTC'nin başkenti Lefkoşa'da gerçekleştirilecek. 
     1 milyon 786 bin 828 adayın ter dökeceği sınavda adaylara, sözel ve sayısal alanlarda çoktan seçmeli 180 soru yöneltilecek. 
     Sözel bölümde adayların Türkçeyi kullanma güçleri ile sosyal bilimlerdeki temel kavram ve ilkelerle düşünme becerilerini ölçen sorular bulunacak. Sayısal bölümde ise adayların matematiksel ilişkilerden yararlanma güçleri ile fen bilimlerindeki temel kavram ve ilkelerle düşünme becerilerini yoklayan sorular yer alacak. 
     Sözel bölümde soruların yüzde 25'i Türkçe, yüzde 10'u Tarih, yüzde 9'u Coğrafya, Yüzde 6'sı Felsefe Sayısal bölümde de yüzde 25'i Matematik, yüzde 10'u Fizik, yüzde 8'i Kimya, yüzde 7'si Biyoloji sorularından oluşacak. 
     
     ERKEN GİTMEK GEREKİYOR 

     Sınav, saat 09.30'da başlayacak ve 3 saat sürecek. Adayların, kimlik kontrollerinin zamanında yapılabilmesi için en geç saat 09.00'da sınava girecekleri yerlerde hazır bulunmaları gerekiyor. 
     Kimlik belgeleri yanında bulunmayan veya bu belgelerin fotokopisi ile gelen adaylar, kesinlikle sınava alınmayacak. 
     Adaylar, kimlik belgelerinde kendilerine bildirilen salonun dışında bir salonda sınava giremeyecekler. 
     Soru kitapçıkları dağıtıldıktan sonra gelen adaylar, sınava alınmayacak. 
     
     KIYAFET UYARISI... 

     Adayların, sınava gelirken kılık kıyafet kurallarına uygun giyinmeleri gerekiyor. Başları açık olmayan veya kılık kıyafeti yürürlükteki mevzuata uygun bulunmayan adaylar, sınava alınmayacak. 
     Sınav görevlileri, diğer adayların dikkatini dağıtmamak, zaman kaybetmelerine yol açmamak açısından başını örten veya kural dışı davranışlarda bulunanları sınav sırasında uyarmayabilecek. Ancak, kurallara aykırı davrananların kimlikleri ve kusurları tutanağa işlenecek ve bu adayların sınavı geçersiz sayılacak. 
     
     CEP TELEFONU YASAĞI 

     Adaylar ayrıca, sınava kesinlikle cep telefonu ile alınmayacaklar. 
     Bunların yanı sıra çağrı cihazı, telsiz gibi haberleşme araçları, cep bilgisayarı, saat fonksiyonu dışında fonksiyonu bulunan saat, sözlük işlevi olan elektronik aygıt, hesap makinası gibi her türlü bilgisayar özelliği bulunan cihazlar, silah, müsvedde kağıdı, defter, kitap, sözlük, pergel, açıölçer, cetvel ve benzeri araçlarla da sınava gelinemeyecek. 
     
     SINAV SIRASINDAKİ YASAKLAR 

     Adayların sınav süresince konuşmaları, kopya çekmeleri, kopya vermeleri, salondaki görevlilere soru sormaları, birbirlerinden kalem, silgi gibi şeyler alıp vermeleri, sınav salonunda sigara, pipo, puro gibi şeyler içmeleri, başkalarını rahatsız edecek şekilde bir şeyler yiyip içmeleri ve sınav düzenini bozacak davranışlarda bulunmaları yasaklar arasında yer alıyor. Ayrıca, adaylar sınav başladıktan sonra ilk 1.5 saat içinde sınav salonlarından ayrılamayacaklar. 
     Bu yasaklara uymadığı tespit edilen adayların sınavları iptal edilecek. 
     
     YDS 

     Üniversitelerin yabancı dil ile ilgili bölümlerinde okuyacak adaylar, ÖSS'ye girdikten bir hafta sonra 27 Haziran Pazar günü Yabancı Dil Sınavı'na YDS katılacaklar. YDS Almanca, Fransızca ve İngilizce olmak üzere üç dilde yapılacak. Bu testlerde adaylara kelime ve dil bilgisi, Türkçe'den yabancı dile yabancı dilden Türkçe'ye çeviri ve okuduğunu anlama ile ilgili sorular bulunacak. 
     
     SONUÇLAR 

     2004-ÖSS'yi kazanmak için sözel, sayısal, eşit ağırlıklı ve dil puan türlerinin en az birinden 160 puan almak gerekiyor. Üniversitelerin lisans programlarını tercih edebilmek için ise en az 185 puan alma koşulu bulunuyor. 
     Sınav sonuçlarının, 2004 Temmuz ayının son haftası içinde adaylara duyurulması planlanıyor. Adaylar, sonuçları, sınav sonuç gazetesi, 900'lü telefon hatları ve internet aracılığıyla öğrenebilecekler. Sonuç belgeleri, ayrıca adayların adreslerine postalanacak. 
     ÖSS'yi kazanan adaylar, girmek istedikleri yükseköğretim programları için tercih formu doldurma işlemlerine başlayacaklar. Tercih formları ile ilgili işlemlerin ardından, üniversitelere yerleştirme yapılacak. Yerleştirme sonuçları, 2004 Ağustos ayı içinde açıklanacak. 

     
</TEXT>
</DOC>
