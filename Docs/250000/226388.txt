<DOC>
<DOCNO> 226388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo11.html </URL>
<DATE> 2004/03/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
NBA... Hidayet, Spurs'da 14 sayıyla en yıldız oyuncu oldu... 
</HEADLINE>
<TEXT>

     ABD Profesyonel Basketbol Ligi'nde NBA 22. hafta mücadelesine, bu sabaha karşı yapılan 7 maçla devam edildi. 
     Geçen sezonun şampiyonu ve Ortabatı Grubu ikincisi San Antonio Spurs, sahasında Phoenix Suns'ı 29 sayı farkla yenerken, karşılaşmada evsahibi ekipte ilk 5'te sahaya çıkan Hidayet Türkoğlu, 21 dakika forma giyerek, maçı 14 sayı, 5 ribaunt 1 hücum-4 savunma , 2 asist, 2 top çalma ve 1 blokla tamamladı. 
     Türkoğlu, serbest atışlarda 2'de 2, 2 sayılık atışlarda 4'de 3 ve 3 sayılık atışlarda da 5'de 2 isabet kaydetti. 
     73. maçında 48. galibiyetini alan takımda, Hidayet gibi 14 sayıyla oynayan yıldız oyuncu Tim Duncan, ayrıca 10 ribaunt alıp, 4 asist yaptı ve galibiyette başrolü oynadı. Spurs'ün Fransız oyun kurucusu Tony Parker, 12 sayı, 4 ribaunt ve 5 asist, Devin Brown da 10 sayı ve 5 asistlik performans gösterdi. 
     Konuk ekipte ise Amare Stoudamire, 20 sayı ve 9 ribauntla en etkili oyuncu olurken, Joe Johnson, 15 sayı ve 6 asist, Polonyalı forvet Maciej Lampe de 12 sayı ve 6 ribauntla oynadı. 
     Play-off'a kalmayı daha önce garantileyen Merkez Grubu ikincisi Detroit Pistons da sahasında New York Knicks'e farklı skorla üstünlük sağlayarak, 74. maçında 47. galibiyetini elde etti. 
     Karşılaşmada evsahibi ekipte ilk 5'te sahaya çıkarak 14 dakika forma giyen Mehmet Okur, bu sürede 7 sayı, 6 ribaunt 1 hücum-5 savunma ve 2 blokla oynadı. Okur, serbest atışlarda 2'de 1, 2 sayılık atışlarda da 6'da 3 isabet buldu. 
     Bu maçta evsahibi ekibi galibiyete taşıyan diğer isimler olarak 20 sayıyla Tayshaun Prince, 18 sayı ve 4 asistle Richard Hamilton, 13 sayı ve 9 ribauntla Elden Campbell, 12 sayı, 12 ribaunt ve 4 blokla Ben Wallace ve 11 sayı, 4 ribaunt ve 13 asistle de Chauncey Billups dikkati çekti. 
     New York Knicks'de ise Dermarr Johnson'ın 17 sayı ve 7 ribaunt, Vin Baker'ın 16 sayı ve 8 ribaunt, Nazır Muhammed'in de 13 sayı ve 12 ribauntluk performansları, farklı skorlu yenilgiye engel olamadı. 
     Öte yandan Cleveland Cavaliers'ın, sahasında Atlantik Grubu lideri New Jersey Nets'i yendiği maçta, Cavaliers'ın, ''geleceğin büyük yıldızı'' olarak gösterilen ''çaylak'' oyuncusu LeBron James, kariyerinin en parlak oyununu çıkararak, maçı 41 sayı, 6 ribaunt, 13 asist ve 4 top çalma performansıyla tamamladı. 
     Ligde 22. hafta mücadelesi, yarın sabaha karşı yapılacak 8 maçla tamamlanacak. 
     NBA'de, günün maçlarında alınan sonuçlar şöyle 
     Atlanta Hawks 97 - Chicago Bulls 88. 
     Cleveland Cavaliers 107 - New Jersey Nets 104. 
     Detroit Pistons 100 - New York Knicks 85. 
     San Antonio Spurs 105 - Phoenix Suns 76. 
     Utah Jazz 85 - Denver Nuggets 83. 
     Portland Trail Blazers 115 - Seattle Supersonics 108 uzatmada . 
     Los Angeles Clippers 82 - Minnesota Timberwolves 98. 
     
</TEXT>
</DOC>
