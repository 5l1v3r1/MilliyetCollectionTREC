<DOC>
<DOCNO> 207613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/astro/index.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaderi tanımak 
</HEADLINE>
<TEXT>

   Astrolog kader bilici olabileceği kadar özgür iradeyi ortaya çıkarmaya yardımcı kişi de olabilir 
   
   
   Birbirine karşıt gibi gözüken ama aslında birbirini tamamlayan kader ve özgür irade kavramları neredeyse takıntılı olduğum bir konu olduğu için değişik zamanlarda anlatmadan edemiyorum. Bir astrolog olarak çok sayıda hayat hikayesi görme şansına sahibim. İnsanlar bana kariyerleri, ilişkileri, maddi durumları gibi pek çok konuda danışırlar. Astroloji ile karşılaşmak bazıları için heyecan verici, bazıları için ise umut kırıcı olabiliyor. Eskiler "kendini bilmek" demişler, bizler günümüzde "potansiyelimizi gerçekleştirmek" diyoruz. Astroloji bu alanda altın bir anahtar ve yön gösterici olabilir ama eğer kişi kendi sorunlarını çözebilme aşamasında yeterli çabayı göstermiyorsa astroloji bu alanda yetersiz kalacaktır. Astroloji bilinçlenme yönünde ipuçları verir ama asıl anahtar, kişinin hayatını her yönüyle kabullenmesinde yatıyor. 
   
   Bilinçlilik seviyesi, işte sorun burada 
   Albert Einstein'ın şöyle bir sözü var "Önemli problemlerimizi, onları yarattığımız bilinçlilik seviyesinde çözemeyiz." Başka bir deyişle, önümüzü tıkayan bir sorunu aşabilmek için bir sıçrama yapmak, bu soruna tepeden bakabilmek gerekir. Kozmik ölçeğe çıktığımızda sorunu yaratan gölgeden kurtulmuş oluruz. Kuşkusuz bu ölçeğe mutlak varış neredeyse imkansız olsa da, sahip olduğumuz sorunlar ancak kendimizi o sorun yumağının düğümlerinden kurtarabildiğimizde bizim için anlamsızlaşacaktır. Günlük yaşama o kadar gömülmüş durumdayız ki endişeler, beklentiler ve geleceğe ait yeni hırslar geliştirmemiz yüzünden değişik seviyelerde kısır döngülere girebiliriz. 
   Astroloğu ziyaret eden kişilerin yönelttikleri sorulardan en sık rastlananlar "Peki bu daha ne kadar sürecek " ya da "Bu durumdan ne zaman kurtulacağım "dır. Halbuki kişi içinde yaşadığı sorundan bir şeyler öğrenmektedir. Dikkat ederseniz gerçek anlamda başarı ya da mutluluklar hep derin deneyim, zorlama ve derslerin arkasından gelir. Bu anlamıyla astroloji kişiye içinde bulunduğu süreci anlatırken ona kendi hayatını daha geniş bir çerçeveden görme fırsatı da sunmaktadır. Konu geleceği bilmek değil, eğer hayat bir tren yolculuğu gibiyse hangi istasyonlardan geçiyor olduğumuzdur. Kimileri hayata güzel istasyonlardan biner, kimileri ise daha kötü olanlardan... Ama biraz sabır ve içgörü ile iyi bir istasyonda inmek ustalığını gösterebiliriz. Hayat sorunlarımız için hep yeni alternatifler sunar. Astrolog olarak kader, özgür iradenin ta kendisidir ya da tersi. Tıpkı kuantum fiziğinde ışığın hem tanecik hem de dalga olabilmesi gibi kader ve özgür irade, içinde bulunduğumuz bilinç seviyesine göre şekillenir. Astrolog kader bilici olabileceği kadar özgür iradeyi ortaya çıkarmakta da yardımcı olabilir. n 
   
   
   
   
</TEXT>
</DOC>
