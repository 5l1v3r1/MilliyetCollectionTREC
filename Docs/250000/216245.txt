<DOC>
<DOCNO> 216245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko18.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye'nin 3 gözde ili Kocaeli, Tunceli ve İstanbul 
</HEADLINE>
<TEXT>

     Vergi borcuna en sadık iller Kocaeli, Tunceli ve İstanbul olarak belirlenirken, Iğdır devletin vergi toplarken en çok zorlandığı il oldu. 
     Maliye Bakanlığı verilerine göre, 2003'ün vergi alanında en iyi performans gösteren ili Kocaeli oldu. Bu ilde tahakkuk eden 14 katrilyon 578.1 trilyon liralık verginin 12 katrilyon 261.5 trilyon lirası tahsil edildi. Böylece Kocaeli'deki mükellefler, ortaya çıkan her 100 liralık verginin 97.83 lirasını yıl içinde ödedi. 
     Ancak Kocaeli'deki yüksek tahsilat, özel kişi ve kuruluşlardan çok Tüpraş'ın akaryakıt vergisi ödemelerinden kaynaklandı. 
     Vergi tahsilatında diğer en başarılı ilin Tunceli olduğu ortaya çıktı. 15 trilyon 972 milyar liralık verginin 15 trilyon 135 milyar lirası ödenen Tunceli'de böylece tahsilat oranı yüzde 94.76 olarak tespit edildi. 
     39 katrilyon 235.8 trilyon liralık vergi tahakkuk eden, bunun 36 katrilyon 954.3 trilyon lirasının da yatırıldığı İstanbul, vergi toplamada Türkiye'nin en başarılı 3. ili oldu. Geçen yıl vergi tahsilatını biraz daha yükselterek yüzde 94.19'a çıkaran İstanbul, 36.9 katrilyon liralık vergi ile Türkiye'deki toplam vergi gelirlerinin yüzde 43.82'ini de tek başına karşıladı. 
     
     DİĞER BAŞARILI İLLER 
     Vergi toplamada iyi performansa sahip diğer iller, yüzde 93.13'lük tahsilat oranı ile Hatay, yüzde 93.03'lük tahsilat oranı ile Ankara, yüzde 92.8'lik oran ile Kırıkkale, yüzde 92.34'lük oran ile Tekirdağ ve 92.04'lük oran ile de Rize olarak sıralandı. 
     İzmir'de yüzde 89.81 olan tahsilat oranı, Türkiye'nin diğer ekonomik potansiyeli fazla illeri arasında bulunan Adana'da 83.87, Bursa'da 89.66, Gaziantep'de 82.43, Denizli'de 87.51, Antalya'da 83.6, Konya'da ise 84.68 olarak hesaplandı. 
     
     BUNLAR DA SORUNLU İLLER 
     Maliye verilerine göre, geçen yıl vergide en sorunlu il yüzde .58'lik tahsilat oranı ile Iğdır oldu. 
     Tahsilat oranı Düzce'de yüzde 59.38, Sakarya'da 61.63, Bolu'da 72.06, Şanlıurfa'da 73.45, Yozgat'da 75.68, Muş'da 76.74, Kırklareli'nde de 76.96 olarak gerçekleşti. 
     Ancak Sakarya, Bolu ve Düzce'deki düşük tahsilatlarda depreme maruz kalan bu illerde yapılan düzenlemelerin de etkili olduğu belirtildi. 
     
</TEXT>
</DOC>
