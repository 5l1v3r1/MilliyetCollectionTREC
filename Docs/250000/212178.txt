<DOC>
<DOCNO> 212178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko06.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda dikkat Son 10 yılda 100 binden fazla trafik kurbanı... 
</HEADLINE>
<TEXT>

     Türkiye Şoförler ve Otomobilciler Federasyonu TŞOF Başkanı Derviş Günday, en iyi sürücünün hız yapan değil, kaza yapmayan sürücü olduğunu belirterek, ''Son 10 yılda 100 bini aşkın insanımızı trafik kazalarında yitirdik. Bunu mutlaka azaltmalıyız'' dedi. 
     Günday, Kurban Bayramı dolayısıyla yayımladığı mesajda, şoförlere seslenerek, iyi sürücünün yol veren, yol gösteren, araç kullanırken alkol almayan, hatalı sollama yapmayan ve kuralları ihlal etmeyen kişi olduğunu kaydetti. 
     Şoförlerden yorgun bir şekilde yola çıkmamalarını ve asla uykusuz kalmamalarını isteyen Günday şunları kaydetti 
     ''Sivrihisar, Kulu, Kırşehir ve Kırıkkale'deki TŞOF Dinlenme Tesisleri sizlerin istirahatı için yapılmıştır ve tüm konforu ile emrinizdedir. Yola çıkmadan önce aracınızdaki takoz, çekme halatı, zincir gibi gereçleri mutlaka kontrol edin. 
     Kendi canınız kadar diğer insanların canları da size emanet edilmektedir. En iyi sürücü hız yapan değil, kaza yapmayan sürücüdür. Son 10 yılda 100 bini aşkın insanımızı trafik kazalarında yitirdik. Bunu mutlaka azaltmalıyız. Yolunuz, zihniniz ve gözleriniz açık, mübarek bayramınız kutlu ve mutlu olsun.'' 
     
</TEXT>
</DOC>
