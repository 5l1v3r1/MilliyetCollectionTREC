<DOC>
<DOCNO> 211903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun26.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler'e göre Hutton raporu hükümeti aklamayı hedefliyor 
</HEADLINE>
<TEXT>

     İngiliz halkının yüzde 49'u, Yüksek Mahkeme Yargıcı Lord Hutton tarafından Savunma Bakanlığı bilim adamlarından Dr. David Kelly'nin ölümüyle ilgili olarak yazılan raporun, hükümeti aklama amacı taşıdığına inanıyor. 
     Yapılan geniş çaplı anketin sonuçları, halkın yüzde 40'ının ise Lord Hutton'ın hükümeti aklamak gibi bir amaç taşımadığını, soruşturmanın hakkını verdiğini düşündüğünü gösterdi. 
     Anket sırasında halka Lord Hutton'ın bütün suçu BBC'ye yüklemesiyle ilgili görüşleri de soruldu. Halkın yüzde 56'sı bunun yanlış bir yaklaşım olduğu görüşünde birleşirken, yüzde 70'i bu soruşturmayı yeterli görmediğini, daha kapsamlı bir adli soruşturmadan yana olduğunu ortaya koydu. 
     Halka, raporun ardından Başbakan Tony Blair'in ne yapması gerektiği de soruldu. İngilizlerin yüzde 27'si raporun aklamış olmasına rağmen, başbakanın görevinden istifa etmesi gerektiğini savundu. 
     Yüzde 56 oranındaki İngiliz ise Başbakan Blair'in değil, BBC muhabiri Andrew Gillighan'ın istifasının gerektiğine işaret etti. 
     Bu arada, Yüksek mahkeme Yargıcı Lord Hutton'ın, hazırladığı raporun basına ve kamuoyuna açıklanmasından bir gece önce The Sun gazetesine sızdırılmasıyla ilgili soruşturma açtırdığı bildirildi. 
     
</TEXT>
</DOC>
