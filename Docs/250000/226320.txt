<DOC>
<DOCNO> 226320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun30.html </URL>
<DATE> 2004/03/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Meksika ile İngiltere arasında mağaracı krizi 
</HEADLINE>
<TEXT>

     İngiltere Kara Kuvvetleri Komutanı General Michael Jackson, Meksika'da günlerce mahsur kaldıkları mağaradan kurtarılan, ancak Meksikalı yetkililerce gözaltına alınan İngilizlerin sadece araştırma için mağarada bulunduklarını söyledi. 
     İngiltere ile Meksika arasında diplomatik krize yol açan olayla ilgili olarak BBC televizyonuna konuşan Jackson, mağaracıların yeteneklerini geliştirmek ve sadece mağaraları araştırmak için geziyi düzenlediklerini belirterek, ''Bana göre ortada bir yanlış anlama var'' dedi. 
     Meksikalı görevliler, perşembe günü, aralarında 4 İngiliz askerinin de bulunduğu 6 mağara uzmanını 11 gün mahsur kaldıkları mağaradan kurtarmış, yapılan soruşturmada mağaracılar arasında askerlerin çıkması yetkililerde şüphe uyandırmıştı. 
     Meksika hükümeti, İngiltere'den bilgi istemiş, Meksika Devlet Başkanı Vicente Fox, Londra'dan gelen bilginin ''tatmin edici olmadığını'' belirtmişti. 
     İngiltere Savunma Bakanlığı sözcüsü de mağara uzmanlarının uranyum peşinde olabilecekleri iddiasını reddetmişti. 
     Meksika Başsavcılığı da mağaracıların radyoaktif materyaller peşinde olduğu yönünde medyada yer alan haberlerin incelendiğini açıklamıştı. 
     İngiliz mağaracılarının halen gözaltında oldukları ve sorgularının sürdüğü belirtiliyor. 
     
</TEXT>
</DOC>
