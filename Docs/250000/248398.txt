<DOC>
<DOCNO> 248398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/soneko19.html </URL>
<DATE> 2004/06/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Enerji Bakanı İran doğalgazın fiyatını düşürmeye çalışıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, İran doğalgazının Ruslarla yapılan anlaşmadan sonra pahalı bir gaz konumuna geldiğini belirterek, bunu aşağıya çekmeye çalıştıklarını bildirdi. 
     Güler, Üç Denizin Hikayesi Enerji Konferansı sırasında gazetecilerin sorularını yanıtlarken, Türkiye'nin bölgede bir enerji koridoru olduğunu vurguladı. 
     Kerkük-Yumurtalık hattı, Boğazlar ve Bakü-Tiflis-Ceyhan ile birlikte günde 5 milyon varil petrolün Türkiye üzerinden akacağına işaret eden Güler, doğalgaz projesiyle ilgili olarak da Yunanistan ile ilk adımı attıklarını ve alım satım anlaşması yaptıklarını söyledi. 
     Macaristan üzerinden Avusturya'ya kadar gidecek doğalgaz hattı Nabuko projesine de değinen Güler, bu gazın büyük ölçüde Şahdeniz üzerinden gelmesini düşündüklerini kaydetti. 
     Mısır ile de bir anlaşma yaptıklarını, bu anlaşma ile Mısır üzerinden gelecek gazın Ürdün ve Suriye'yi takip ederek Türkiye'ye ulaşacağını belirten Güler, Irak'ın ve Katar'ın bu konuda muhtemel kaynaklardan olabileceğini ifade etti. 
     Hilmi Güler, Şahdeniz projesinin kapsamını büyütmek istediklerini dile getirerek, ''Ayrıca Türkmen doğalgazı sözkonusu. Bunların hepsini bir bütün halinde enerji diplomasisi şeklinde sürdürüyoruz'' dedi. 
     
     'İRAN DOĞALGAZI PAHALI' 
     Enerji ve Tabii Kaynaklar Bakanı Güler, gazetecilerin İran doğalgazına ilişkin soruları üzerine, ''İran doğalgazı, bizim Ruslarla yaptığımız anlaşmalardan sonra pahalı bir doğalgaz olarak gözüküyor. Dolayısıyla biz bunu yaptığımız çalışmalarla aşağı çekmeye çalışıyoruz'' diye konuştu. 
     Hilmi Güler, bu konuda ilgili bakanlıklar seviyesinde ve bu işin esas sahibi Botaş ile İran'daki ilgili şirketin çalışmalarını sürdürdüğünü bildirdi. 
     Bakan Güler, ''Tahkime gitmiştiniz, bunu geri mi çekeceksiniz '' sorusunu ise şöyle yanıtladı 
     ''Tahkimde olması, bu görüşmelerin sürdürülmesine engel değil. Biz istiyoruz ki diyalogla karşılıklı görüşerek bunu normal seviyesine çekelim. Hem fiyat olarak hem de al ya da öde diye...Onlarda böyle bir madde var. Bunu aşağı çekmek istiyoruz. Bu iki komşu arasında karşılıklı çözülebilecek bir konudur. Belli bir noktaya geldi. Bundan sonraki kısım iki tarafın da mutlu olacağı bir şekilde çözülmelidir.'' 
     
</TEXT>
</DOC>
