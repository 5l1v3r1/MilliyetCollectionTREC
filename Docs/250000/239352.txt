<DOC>
<DOCNO> 239352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko34.html </URL>
<DATE> 2004/05/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Nisan ayının satış rekoru Renault'nun 
</HEADLINE>
<TEXT>

     Renault'nun, geçen ay binek otomobil satışında liderliğini koruduğu bildirildi. 
     Renault Mais'ten yapılan açıklamada, Türkiye otomotiv sektöründe hem binek hem de binek ticari araç toplam pazarlarında rekor bir seviyede satış rakamlarına ulaşılan mart ayından daha da iyi sonuçlar elde edilen nisan ayında, yaklaşık 48 bin adet binek, 71 adet de binek ticari araç satışı gerçekleştiği belirtildi. 
     Nisan ayında Renault'nun, binek otomobil pazarında gerçekleştirdiği 8 bin 372 adet satış rakamı ile liderliğini koruduğu ifade edilen açıklamada, binek ticari araç pazarında ise 11 bin 15 adetlik satış rakamı ile toplam pazar liderliğini pekiştirdiği kaydedildi. 
     Açıklamada, 2004 yılının ilk dört ayında ''Megane II Sedan''ın yüzde 8 oranındaki pazar payı ile Türkiye'nin en çok satılan otomobili unvanını koruduğu bildirildi. 
     
     GENEL MÜDÜR AYBAR 
     Renault Mais Genel Müdürü İbrahim Aybar, 2004 yılın ilk aylarında otomotiv sektöründe yaşanan gelişmeleri şöyle değerlendirdi 
     ''Renault, 6 yıldır binek otomobil pazarında sahip olduğu tartışmasız liderliğini, 2004 yılının ilk dört ayında da sürdürüyor. Binek ve ticari araç toplam pazarında ise liderliğini artan pazar payı ile devam ettiriyor. 
     2004 yılında, 2003 yılında başlayan gelişmenin daha da yükselen bir ivme ile devam etmesini, binek ve ticari araç toplam pazarının 650-680 binler seviyesinde gerçekleşmesini ön görmekteyiz. Bu pazar dahilinde, biz de Renault olarak hem binek, hem de binek ticari araç pazarında liderliğimizi pazara sunacağımız yeni modellerimiz ile açık ara farkla devam ettirmeyi hedeflemekteyiz.'' 
     Aybar, makro ekonomik dengeler açısından şu an dövizin serbestçe dalgalanması ve faizlerin serbestçe oluşmasının, ekonomide oluşacak olası bir gerginliği kısa sürede normale döndürecek olumlu bir etki yaptığını ifade ederek, şunları kaydetti 
     ''Her zaman söylediğimiz gibi, siyasi istikrar da piyasalar için son derece önemlidir. Ekonominin rayında gitmesi ve Türkiye'de istikrarlı bir büyüme için siyasi istikrarın büyük bir hassasiyetle korunması, hepimizin her şeyden çok ihtiyaç duyduğu konudur. Avrupa Birliği entegrasyonu konusunda yaşanan gelişmeler de, pozitif atmosfer için katkı yapmaya devam edecektir. Bizler bugünlerde ekonomide yaşanan gelişmeleri bir düzeltici etki olarak değerlendiriyoruz. Tamamen serbestçe oluşan makro ekonomik dengeler de, ekonominin sağlığına işaret etmektedir. Olması gereken de budur. 
     İbrahim Aybar, ekonominin lokomotif sektörlerinden olan otomotivin gelişmesi ve layık olduğu noktaya ulaşması için 2003 yılında uygulanmaya başlanan hurda araç indirimine önümüzdeki yıllarda da devam edilmesi, otomobil vergilerinin yeniden düzenlenerek AB ülkeleri seviyesine indirilmesi ve gelişen dizel pazarı karşısında dizel yakıt kalitesinin AB normları ile aynı seviyede olması gerektiğini tekrar belirtmek istediğini de kaydetti. 
     
</TEXT>
</DOC>
