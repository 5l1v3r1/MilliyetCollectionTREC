<DOC>
<DOCNO> 215571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur51.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan basın toplantısı düzenlemek için villasından ayrıldı 
</HEADLINE>
<TEXT>

     Genç Parti GP Genel Başkanı Cem Uzan, basın toplantısı düzenlemek için Beykoz'daki villadan ayrıldı. 
     Uzan, İstanbul Mali Şube Müdürlüğü, TMSF görevlileri ve haciz memurlarının çalışmalarını sürdürdüğü Beykoz Güven Sitesi'ndeki villadan, saat 16.40 sıralarında otomobille ayrıldı. 
     Cem Uzan'ın, Levent'teki GP İstanbul İl Başkanlığı'nda bir basın toplantısı düzenleyeceği bildirildi. 
     Uzan'ın ayrılmasından sonra siteye kapalı kasa bir kamyonetin giriş yaparak, villa yakınında park ettiği görüldü. 
     Bu arada, Uzan ailesinin anahtarlarının kaybolduğunu söyledikleri kapıların açılması için villaya çilingir getirildi. Çilingirin, kilitli olan 7 kapıyı açtığı öğrenildi. 
     Hacizli mallar kapsamına alınan Uzanlar'a ait 14 otomobilin plakası da siteden çıkışlarının engellenmesi amacıyla kapıdaki polislere bildirildi. 
     Öte yandan, ''Uzan ailesinin baskı altında oldukları'' yolundaki iddiaları üzerine site girişine gelen sivil kıyafetli bir polis memuru, haber kameramanlarından birini yanına alarak villaya götürmek istedi. Ancak bu kameraman, villa girişinde bekleyen özel güvenlik görevlilerince içeri alınmadı. Bunun üzerine polislerle görevliler arasında kısa süreli bir gerginlik yaşandı. Gerginlik, kameramanın villaya alınmadan tekrar site girişine çıkarılmasıyla sona erdi. 
     Site girişinde toplanan bir grup partili de, burada bekleyen basın mensuplarına sık sık müdahale ederek, çalışmalarına engel olmak istedi. 
     
</TEXT>
</DOC>
