<DOC>
<DOCNO> 207118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur30.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Vali ve Emniyet Müdürlerinin açıklamaları yetki gaspıdır 
</HEADLINE>
<TEXT>

     Adalet Bakanı Cemil Çiçek, Avrupa Birliği'nin AB Türkiye'ye 2004'ün Aralık ayında müzakere tarihi vermemesinin dünyanın sonu olmadığını belirterek, ''Türkiye, AB'ye alınmazsa Avrupa, radikalizmin çirkef yüzüyle karşı karşıya kalır'' dedi. 
     Çiçek, Adalet Bakanlığı Ek Binası'nda düzenlediği basın toplantısında 2003 yılında bakanlığının yaptığı çalışmalar hakkında bilgi verdi ve bu yıl için yapmayı düşündükleri projeleri aktardı. 
     Cemil Çiçek, bu bilgilerin ardından gazetecilerin çeşitli konulara ilişkin sorularını yanıtladı. Adalet Bakanı Çiçek, bir soru üzerine, İstanbul'da 12 yeni cezaevi için arsa tahsislerinin yapıldığını, bu tahsisler arasında askeriyeye ait arazilerin de bulunduğunu kaydetti. Çiçek, Ankara'da şehir merkezinde bulunan Ulucanlar Cezaevi'nin de Sincan'daki cezaevi inşaatının tamamlanmasının ardından kapatılacağını ifade etti. 
     Yolsuzluklara ilişkin bir soru üzerine de Çiçek, bu konuda bir başka yere bakmaya gerek olmadığını, yargının izlenmesi gerektiğini söyledi. Türkiye'de büyük bir kesimin ayrıcalıklara sahip olduğunu yineleyen Cemil Çiçek, geçmişte ''anlı şanlı operasyonlar yapıldığını'', ancak sonucun ortada olduğunu kaydetti. 
     ''Kol kırılır, yen içinde kalır'' anlayışından vazgeçilmesi gerektiğini belirten Çiçek, ''Siyasetçi işin içinde varsa işin üzerine git, ancak diğerlerine dokunma. Biz geçmişte bu tür konularda nasıl bir meslek dayanışması olduğunu gördük. Yolsuzlukla mücadele bir tek kişinin olayı değildir. Bu, bir topyekün mücadeledir'' diye konuştu. 
     Avrupa Birliği sürecinde gelinen noktaya ilişkin bir soruyu yanıtlarken de Çiçek, Türkiye'nin AB'ye girmesinin bir modernleşme projesi olduğunu söyledi. AB konusunda bazı kesimlerden gelen direncin bilgisizlikten kaynaklandığını savunan Çiçek, Türkiye'de bütün sorunların temelinde de eğitim sistemindeki problemlerin bulunduğunu, eğitimin, en fazla da üniversitelerin ''döküldüğünü'' söyledi. 
     Başbakanlık Müsteşarı Ömer Dinçer'in bir dergide yer alan yazısının aktarılıp bu görüşlere hükümetin katılıp katılmadığının sorulması üzerine de Cemil Çiçek, ''Bakan, kamu görevlisinin görüşleriyle ilgili açıklamada bulunmaz. Kendisi gerekli açıklamaları yapmıştır. Eğer yetersizse kendisine sorulması lazım'' karşılığını verdi. 
     
     KUTLU'NUN AÇIKLAMALARI 
     Çiçek, TBMM Yasama Dokunulmazlıkları Araştırma Komisyonu Başkanı Hüsrev Kutlu'nun açıklamalarını hatırlatarak, ''Bir milletvekili görüşlerini açıklayamayacak mı '' şeklindeki sorusu üzerine de, ''Siyaset yapanların, hele de iktidar partisi üyelerinin farklı sorumluluğu vardır. Hem o sorumluluk çerçevesinde hareket etmeli, hem de içinden geçtiğimiz süreci dikkate almalıyız. Bu açıklamalara doğru ve faydalı olması açısından bakmak gerekir. Bu açıdan bakıldığında en azından faydalı değil'' dedi. 
     Çiçek, aynı gazetecinin, ''Peki faydayı teraziyle mi ölçeceksiniz '' şeklindeki sorusunu da, ''Ben böyle ölçüyorum. Parti, herhangi bir dernek veya vakıf değildir. Bir de parti disiplini vardır. Bu çerçeveden de bakmak gerekir'' diye yanıtladı. 
     Farklı dillerde yayın ve farklı dil ve lehçelerin öğretilmesine ilişkin yönetmeliklerin henüz çıkmadığının hatırlatılıp bu konuda bir direnç olup olmadığının sorulması üzerine de Çiçek, AB sürecinin demokratik bir sabrı gerektirdiğini söyledi. Çiçek, ''Bir günde değişim olmaz. Bunun için paniğe gerek yok. Herşey usulüne göre yapılır. Zihniyet değişimi, kısa sürede olmuyor. Buna ben de dahilim. AB, zihniyet meselesidir. Hepimizin zihniyetimizi yeniden gözden geçirmemiz lazım. Bunların birçoğu bilgi eksikliğinden kaynaklanıyor'' diye konuştu. 
     Adalet Bakanı Çiçek, bu yılın Aralık ayında AB'nin Türkiye'ye müzakere tarihi vermemesi halinde ''bazı kesimlerin rövanş alacağı ve insan hakları uygulamalarında geri adım atılacağı'' şeklindeki görüşlerin hatırlatılması üzerine de şöyle konuştu 
     ''AB bir devlet politikasıdır. Türkiye taahhütlerini yapmıştır. Eğer, 2004'ün Aralık ayında müzakere tarihi verilmezse bu AB'nin ayıbı olur. Bundan en büyük zararı da AB görür. Ortaya konulan siyasi kriterler bir lütuf, iltifat değildir. Türkiye, bu kriterleri yerine getirmiştir. Eğer bu kriterlerin dışında AB'nin kafasının arkasında başka şeyler varsa onu bilemem. 
     Eğer müzakere tarihi verilmezse, bu dünyanın sonu değil. Türkiye, AB'ye alınmazsa Avrupa, radikalizmin çirkef yüzüyle karşı karşıya kalır. AB'nin güvenliği için de demokratik ve aynı zamanda Müslüman bir ülke olarak Türkiye'nin AB'ye katkısı büyük olacaktır. Eğer Türkiye AB'ye giremezse, AB ülkeleri bundan çok zarar görür. Biz çağdaş yolumuza devam ederiz. Türkiye'de yapılanlar ihtiyaçtan dolayıdır. Yapılması gerekiyordu. AB tetikleyici rol oynamıştır.'' 
     
     ''YETKİ GASPI'' 
     Adalet Bakanı Çiçek, hukuk devletinde iki başlılığın olamayacağını belirterek, hazırlık soruşturmalarına ilişkin vali ve emniyet müdürlerinin yetkileri olmadığı halde hazırlık tahkikatına ilişkin açıklama yapmalarının ''yetki gaspı'' olduğunu söyledi. 
     Hukuk devletinde yargının saygınlığının sağlanmasının önemine işaret eden Çiçek, ''Yargı medyatikleştiği zaman da saygınlığına gölge düşüyor. Bu, geçmişte yaşandı. Çift başlılık ortaya çıkıyor. Savcılar, yetkilerine sahip çıkmalıdır'' dedi. 
     Bir gazetecinin, ''Siz de hazırlık tahkikatıyla ilgili açıklamalarda bulunuyorsunuz'' demesi üzerine Çiçek, ''Ben dikkat ederim. Benden daha önce iade talebini sordunuz. Ben onları yanıtladım. Bir de İstanbul'da açılan davaların iddianamelerinde yer alan bilgileri söyledim'' diye konuştu. 
     
</TEXT>
</DOC>
