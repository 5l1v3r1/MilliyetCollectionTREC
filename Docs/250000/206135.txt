<DOC>
<DOCNO> 206135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/siyaset/siy02.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM kartı AKP'linin 
</HEADLINE>
<TEXT>

   Adana'da, TBMM giriş kartı göstererek trafikte kontrol edilmekten kurtulan Eren, AKP Milletvekili Soydan'ın ortağının kayınbiraderi çıktı 
      ANKARA Milliyet 

   
   Adana'da, trafik kontrolü sırasında 06 JL 530 plakalı BMW marka otomobilin durdurulması üzerine, TBMM giriş kartını gösteren Mehmet Sabit Eren'in, AKP Hatay Milletvekili Mehmet Soydan'ın ortağının kayınbiraderi olduğu ortaya çıktı. Soydan, seçim çalışmalarında kullandığı araca TBMM giriş kartı aldığını doğrularken, Eren'i "Gençtir, cahillik etmiş. Ortada özel bir muamele yok" diye savundu. 
   Soydan, TBMM'de milletvekilerine iki araç kartı çıkarma hakkı tanındığını belirterek, birini Ankara'daki, diğerini de Kırıkhan İlçe Başkanı Mehmet Öztürk ile kullandıkları araç için aldığını bildirdi. Öztürk'ün yurtdışına gitmesi nedeniyle kayınbiraderinin aracı kullandığını anlatan Soydan, "Karttan dolayı özel bir muamele yapılmamış" dedi. İçişleri Bakanı Abdülkadir Aksu, dün sabah olayla ilgili Adana Valisi Kemal Önal'dan bilgi aldı. Aksu'nun talimatı üzerine, Önal, olayın ortaya çıkarılması için inceleme başlattı. Polislerin, "Eren alkol muayenesinden temiz çıktı" dedikleri kaydedildi. 
   
   
</TEXT>
</DOC>
