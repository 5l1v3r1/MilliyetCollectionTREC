<DOC>
<DOCNO> 227033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/ekonomi/eko08.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Desa, halka açılarak büyümeyi hedefliyor' 
</HEADLINE>
<TEXT>

   Nisanın ikinci yarısında 2.800 liradan halka açılacak olan Desa, 16.5 milyon dolarlık halka arz gelirini yeni fabrika ve yeni mağazalarına harcayacak 
      EKONOMİ SERVİSİ 
   
   Türk deri sektörünün önde gelen şirketlerinden Desa, büyüme, kurumsallaşma ve markalaşma projelerini hayata geçirmek için halka açılıyor. 
   Nisan ortasında sermayesinin yüzde 30'unu halka açacak olan Desa, hisselerini 2.800 liradan İş Yatırım'ın liderliğinde satacak. 
   Desa Yönetim Kurulu Başkanı Melih Çelet, halka arzdan yaklaşık 16.5 milyon dolarlık gelir elde etmeyi hedeflediklerini söyledi. Çelet, "Halka arz gelirini Düzce Organize Sanayi Bölgesi'ndeki yeni fabrika yatırımı, mağazacılık ve markalaşma alanında kullanacağız" dedi. Desa'nın nisan ayı sonunda Maslak'da yeni bir konsept mağaza açılmasını ve bu yıl ilk yurtdışı mağazanın da Moskova'da açılmasını hedeflendiğini belirten Çelet, şunları söyledi 
   "Düzce Organize Sanayi Bölgesi'nde 20 bin metrekarelik bir arazi satın alarak üretimin bir kısmını buraya kaydırmayı ve istihdam yaratmayı amaçlıyoruz. Toplam 3 milyon dolar olan bu yatırımla deri konfeksiyon ve deri ev eşyası üretimini Düzce'ye kaydırmayı ve tesisi bu yıl sonunda faaliyete geçirmeyi planlıyoruz." Çelet, 91 bin 742 ürün çeşidine sahip Desa'nın 29 olan mağaza sayısını bu yıl sonuna kadar 35'e çıkarmayı hedeflediklerini söyledi. Çelet, "Yıkanabilir ürünlerimizin duyurusunu yapmaya çok az kaldı. Şeffaf, transparan deri ürünleri devreye girecektir" dedi. 
   
   15 günlük fiyat istikrarı 
   Desa'nın halka arzında lider kuruluş olduklarını kaydeden İş Yatırım Genel Müdürü İlhami Koç, "6 ay boyunca mevcut hissedarlar hisselerini satmama garantisi veriyor. Fiyatın 15 gün piyasada istikrar içinde seyretmesini sağlayacağız" dedi. Koç, fiyatlara bakıldığında yüzde 30 gibi bir iskonto bulunduğunu kaydetti. 
   
   68 milyon dolar 2004 yılı ihracat hedefi Halka arz oranı 30 Halka arz fiyatı 2.800 TL Halka açılma Nisan ortası Arz sonrası sermaye 25.3 trilyon TL 2003 ihracatı 38 milyon dolar 2003 cirosu 62 milyon dolar 
   
</TEXT>
</DOC>
