<DOC>
<DOCNO> 220880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/spor/spo00.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   NEREDEN, NEREYE 
   İkinci devreye kötü de başlamış olsa, bir ay önce üç puanlık fark ve fikstür avantajı h l Kara Kartal'daydı. Dört zorlu maçın ardından, artık hem liderliği hem de favori unvanını Kanarya aldı 
      TAMER BAĞLAN 

   
   Birbirinden güçlü rakiplerle üst üste oynayacağı dört zorlu karşılaşma, Fenerbahçe'nin lig geleceği için çok önemliydi. Diyarbakırspor maçında bir dakika içerisinde gidip gelen beraberlik, Gaziantep'te farkla, Galatasaray karşısında zorla, Ankara'da şansla kazanılan üçer puan, Kanarya'yı kendi futbolcusunun bile umduğundan önce ligin zirvesine itti. Bu dört maçlık viraj, hedefine ulaşmaya çalışan bir takımın yanında inatla kazanılan tek puanın da, şovun da, zorluğun da, şansın da olması gerektiğinin en güzel belgesiydi. Ligin en yırtıcı takımından, çok zor bir zeminde haddini bilen bir oyunla üç puan çıkarılırken Pierre Van Hooijdonk bir kez daha futbolun yükselen değeriydi. Fenerbahçe'nin hızla ilerleyişine en sinir olanlar bile, Hooijdonk'u izlerken insafa geldi... 
   Son yedi maçında 13 puan yitiren bir takımın teknik patronu ve menajeri, hatayı hala altı hafta önceki olaylarda, hakemde ya da şanssızlıkta, yani futboldan gayri herşeyde arıyorsa, o takım için külahları öne koyup düşünmenin zamanı gelmiş demektir. Amigo yazarı, eski yöneticisi, menajeri neyse de ligin ikinci yarısında şampiyonluk yarışında sürekli şaibe arayan Lucescu'ya, şampiyonlukla tamamladığı geçen iki sezonu hangi ligde oynadığını sormak gerekir. 
   Bir önceki dört maçlık periyodda kazanılan 3, sonuncusunda ise 13 puan... Yalnızca dört haftadır görevde olan bir teknik adam ve onu göreve getirenler bu tabloyla rahatlıkla övünebilir. Ne var ki, bundan sonrası çok daha zor olacak hem Trabzonspor hem Ziya Doğan için. Çünkü, zirveye açıkça ortak oldular sessiz ve derinden gitmeleri artık mümkün değil .. 
   Adanaspor için "1. Lig'de gün sayıyor", Galatasaray için de "sezon çoktan bitti" denilebilir. Hatta, her iki takımın başında da, Fatih Terim ve Ahmet Ziya Yüce gibi resmi teknik adamlar değil de, ağabeyler bulunabilir Ancak, hiçbir neden bir Süper Lig maçının angarya gibi görülmesi ve yönetilmesi anlamına gelmemelidir. Oktay Demiray'ın bu maçı hafife alan, hatalar ve umursamazlıklarla dolu yönetiminden, 'Bu genç hakem hiç de gelecek vadetmiyor' anlamı çıkarılabilir 
   Malatya'daki zorlu randevunun ardından, zirvenin en güçlülerinden Denizlispor'un sekizinci deplasman galibiyeti kadar, ev sahibinin Ziya Doğan'dan sonra kaybettiği kan da konu edilebilir. 6 haftadır kazanamayan Sarı - Kırmızılılar'ın son 5 haftadır gol bile atamıyor olmaları, gözardı edilecek bir istatistik değil Bu hafta Diyarbakır'da yaşananlar ise, futbolun nankör bir oyun olduğunu iddia edenlerin kına yakmaları için birebir. İki sezondur içinde bulundukları maddi zorluklara rağmen ligde dimdik durabilen, UEFA Kupası için mücadele eden, üstelik 14 haftadır yenilmeyen takımlarına Diyarbakırlılar'ın yaptığı nankörlük değil de nedir Küfür, kafir, şişe, taş... "Ayıp" demek en doğrusu ancak, sinir katsayısına bağlı olarak eleştiride daha ileri de gidilebilir... 
   
   HAFTANIN PORTRESİ 
   Van Hooijdonk Fenerbahçe 
   Maradona ve Pele'yi çıplak gözle izleyenler, kendini şanslı hissedenlerdi. Biz Hagi ile teselli bulmuştuk, onun muhteşem futbolu karşısında sürekli hayıflanmaktan kurtulmuştuk. Ortega geldi, yarım elma gönül alma evreleri geçirdi, sonra terki diyar etti... Van Hooijdonk, bu bıkkınlık ortamında Fener'in imdadına hızır gibi yetişti. Sihirli ayakları, yaşının ötesindeki diriliği, saha içindeki paylaşımcı kişiliği ve arkadaşlarını yönlendirme konusundaki başarısı ile şimdiden efsaneler arasındaki yerini aldı. Gençlerbirliği önünde iki topu çizgiden çıkardı, bir de klasına yakışan gol attı, bal arılarını kıskandırdı. 
   
   HAFTANIN KARMASI 
   Souleymanou Denizli 
   Erman Bursa 
   Koray Ç.Rize 
   Tolga Trabzon 
   Marek A.Sebat 
   Miika Denizli 
   Hacı Arif Elazığ 
   Hüseyin Trabzon 
   Hooijdonk Fenerbahçe 
   Ramadan A.Gücü 
   Fatih Tekke Trabzon 
   
   HAFTANIN TAKIMI 
   TRABZON Ligin ilk yarısındaki 5-0'lık skorun baskısı altında çıktıkları maçta futbolun tüm inceliklerini sahaya döktüler, iyi futbollarının karşılığı olarak ayakta alkışı fazlasıyla hak ettiler. Zirvede sendeleyen Kartal'a son darbeyi indirip, bir taşla iki kuş vurdular, hem devler ligi, hem de şampiyonluk için umut tazelediler. 
   
   HAFTANIN HOCASI 
   Ziya DOĞAN Trabzon Samet Aybaba'nın gidişinin ardından kısa bir duraklama dönemine giren Karadeniz fırtınasını yeniden canlandırdı, ligde ve kupada doğru rotaya oturttu. Fazla ön plana çıkmayı sevmeyen kişiliği, iş ciddiyeti, hedef konusundaki gerçekçi yaklaşımı ile güven sağladı, Beşiktaş zaferinin perde arkasındaki kahramandı. 
   
   HAFTANIN HAKEMİ 
   Metin TOKAT Elazığ-Samsun Hakemlerin kötü yönetim konusunda birbirleriyle yarıştığı haftada enerjisini doğru yönde kanalize eden yegane isimdi. Oyunculara yaklaşımı yerindeydi, kurduğu sıcak diyalog ile olası gerginliklerin önüne geçti. İsabetli kararları, ince faul pozisyonlarını çözme konusundaki maharetleriyle meslektaşlarının yüzünü ağarttı. 
   
   GOL KRALLIĞI Futbolcu Takım Maç Gol Van Hooijdonk Fenerbahçe 24 17 Zafer Biryol Konyaspor 24 17 Serkan Aykut Samsunspor 20 14 Tuncay Şanlı Fenerbahçe 22 13 Yunus Altun Elazığspor 17 11 
   
   GOL PASI Futbolcu Takım Maç Gol Pası A.Yordanov İstanbulspor 22 12 Ali Tandoğan Gençlerbirliği 22 9 Z.Lazarov Gaziantepspor 23 8 Miika Aleksi Denizlispor 24 8 
   
   ALTIN ELDİVEN Futbolcu Takım Maç Gol Fevzi Tuncay Malatyaspor 19 18 M.Petkovic Trabzonspor 18 20 İke Shorunmu Samsunspor 17 20 Oğuz Dağlaroğlu İstanbulspor 16 20 Oscar Cordoba Beşiktaş 20 22 
   
   KART CEZALILARI 
   Kırmızı İbrahim Toraman Gaziantepspor , Romaschenko Trabzon 
   Sarı İbrahim, İlker Adana , Cordoba, Pancu Beşiktaş , Frasineanu Bursa , Altan, Zafer Biryol Konya , Volkan Trabzon 
   
   HAFTANIN SONUÇLARI 
   Gençlerbirliği - Fenerbahçe 0 - 1 
   Van Hooijdonk Dk.24 
   Diyarbakırspor - Çaykur Rizespor 0 - 1 
   Koray Dk.80 
   Elazığspor - Samsunspor 1 - 0 
   Yunus Dk.8 
   Konyaspor - Bursaspor 1 - 1 
   Frasineanu Dk.58 , Cenk Dk.64 Pen. 
   Trabzonspor - Beşiktaş 3 - 0 
   Fatih Tekke Dk.7 , Romaschenko Dk.43 , Gökdeniz Dk.59 
   İstanbulspor - Ankaragücü 2 - 3 
   Huzeyfe Dk.25 , Balili Dk.52 ve 58 , Ramadan Dk.81 ve 88 
   Gaziantep-Akçaabat Sebatspor 2 - 2 
   İbrahim Dk.13 , Lazarov Dk.37 , Orhan Dk.47 , Selahattin Dk.54 
   Malatyaspor - Denizlispor 0 - 1 
   Ömer Rıza Dk.10 
   Galatasaray - Adanaspor 3 - 2 
   Gökmen Dk.23 , Necati Dk.41 , Hakan Şükür Dk.67 , Hasan Dk.75 , Ali Asım Dk.87 Pen. 
   
   HAFTANIN MAÇLARI 
   PERŞEMBE Gençlerbirliği-Valencia, CUMA Ankaragücü-Trabzon, CUMARTESİ Denizli-İstanbulspor, Bursaspor-Malatyaspor, Akçaabat Sebat-Galatasaray, Fenerbahçe-Konya, PAZAR Çaykur Rize-Gaziantep, Samsun-Diyarbakır, Adana-Gençlerbirliği, Beşiktaş-Elazığspor 
   
   ALKIŞ ALANLAR 
   Akıncı birliği Denizli 
   Osmanlı'nın öncelikli birliğiydi akıncılar, düşmanı gafil avlamak için özel olarak yetiştirilmiş, bu sayede birçok fetih gerçekleşmişti. Gözünü budaktan sakınmazlar, canla başla savaşırlar, görevi sonuçlandırmak için her yolu denerlerdi. Denizli de, ligin cengaverliğine soyundu, deplasmanda 12 maçta 8 galibiyet alarak, rakiplerinin korkulu rüya görmesini sağladı. Engelleri birer birer aşan Denizli, son olarak evinde birçok takımı hüsrana uğratan Malatya kalesini teslim aldı. Üstelik eksikler nedeniyle PAF'tan bir oyuncu takviyesi yapılmıştı, kısıtlı kadro bile ganimetle dönülmesini engellemedi. Horoz gurbeti çok sevdi. 
   
   KARA TAHTA 
   İyi, kötü, çirkin 
   Diyarbakır'ın adımlarına ne yazık ki tribünleri ayak uyduramadı, 14 haftadır kaybetmeyen ligin en göz alıcı ekibi bir grup kendini bilmezin protestoları ile ödüllendirildi Oysa ki, iki başkan centilmenlik dersleri vermiş, misafirperverliğin en güzel örneklerini sergilenmişti. Bu durum galiba bazılarının gücüne gitti. Tepkiler yükseldi, ardından küfürler geldi, taş atmaktan dahi çekinilmedi. Futbolcular ağlamaklıydı, Hasan Yiğit yaptıkları özverilerden söz etti, sezon başında hayal olarak görülebilecek başarı serisine değindi, onur kırıcı davranışlara tepki gösterdi. Acaba utanması gerekenlerin yüzü kızardı mı 
   
   HAFTANIN SÖZÜ 
   Gökyüzü altında bir şans oyunuydu ve gülen taraf biz olduk. 
   CHRISTOPH DAUM 
   
   
</TEXT>
</DOC>
