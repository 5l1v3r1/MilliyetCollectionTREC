<DOC>
<DOCNO> 219542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo24.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Cimbom önüne farklı bir sistemle çıkacak... 
</HEADLINE>
<TEXT>

     Adanaspor, hafta sonu deplasmanda Galatasaray ile yapacağı maçta oyun sistemini değiştirerek, 3-5-2 veya 3-4-2-1 sistemi ile mücadele edecek. 
     Adanaspor Teknik Sorumlusu Ahmet Ziya Yüce, AA muhabirine yaptığı açıklamada, sezon başından bu yana takımın tandem oynadığını, teknik heyet olarak ikinci yarı maçlarının başlamasına bir hafta kala göreve gelmeleri nedeniyle bu sistemi değiştirme fırsatı yakalayamadıklarını söyledi. 
     Galatasaray maçında sistem değişikliğine giderek 3-5-2 veya 3-4-2-1 sistemi ile mücadele edeceklerini belirten Yüce, ''Sistem değişikliğini Mersin Mezitlispor ile yaptığımız hazırlık maçında uyguladık'' dedi. 
     Yüce, Gaziantepspor karşısında aldıkları yenilgi sonrası moralleri bozulan futbolcuları zihinsel yönden de Galatasaray maçına hazırladıklarını ifade ederek, şunları söyledi 
     ''Yaptığımız maçlarda skorda başarı elde edemiyoruz, ama futbolcuların kazanma arzusu ve mücadelesi var. Galatasaray maçında da bunu sahaya yansıtıp güçlü rakibimizden puan alacağımıza inanıyorum.'' Yüce, Gaziantepspor maçını seyircisiz oynamaları nedeniyle hem maddi hem de manevi yönden zarara uğradıklarını da hatırlatarak, ''Maç seyircili oynansaydı, bizim için avantaj olacaktı. Zaten zor durumdayız, cezalar verilirken duyarlı olunmalı ve mağdur edilmemeliyiz'' diye konuştu. 
     
</TEXT>
</DOC>
