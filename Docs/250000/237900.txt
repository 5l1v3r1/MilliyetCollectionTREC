<DOC>
<DOCNO> 237900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo40.html </URL>
<DATE> 2004/05/06/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Denizlispor maçında maraton tribünü Fenerbahçe'nin... 
</HEADLINE>
<TEXT>

     Denizlispor, Fenerbahçe'ye 2 bin adet bilet ayırırken, maraton tribünün tamamen sarı-lacivertli taraftarlara tahsis edildiği açıklandı. 
     Bilet fiyatlarının pahalı olduğu yönündeki eleştiriler üzerine bugün toplanan Denizlispor Yönetim Kurulu, fiyatları bir kez daha gözden geçirdi ve bir değişiklik yapılmaması kararı alındı. 
     Toplantı sonrası açıklama yapan Denizlispor Profesyonel Futbol Şubesi Başkanı Turgut Dalaman, yarından itibaren biletlerin Kulüp Binası, Delikliçınar, Bayramyeri ve Atatürk Stadı gişelerinde satışa sunulacağını bildirdi. 
     Dalaman, daha önce açıklandığı gibi numaralı kapalı tribün biletlerinin 150 milyon, üst kapalı tribün numarasız ve alt kapalı tribün biletlerinin 100 milyon, maraton biletlerinin 50 milyon, kale arkası tribün biletlerinin 30 milyon liradan satılacağını söyledi. 
     Turgut Dalaman, Fenerbahçe Kulübü Başkanı Aziz Yıldırım'ın talebiyle kendilerine 2 bin adet bilet ayrıldığını, ayrıca maraton tribünün tamamen sarı-lacivertli taraftarlara tahsis edildiğini açıkladı. 
     Bilet için kulübe yoğun talep geldiğini kaydeden Dalaman, numaralı kapalı tribün için yoğun rezervasyon talepleri geldiğini sözlerine ekledi. 
     Öte yandan yeşil-siyahlı takımın futbolcuları, Fenerbahçe maçının hazırlıklarını Atatürk Stadı'nda yapılan antrenmanla sürdürdü. 
     
</TEXT>
</DOC>
