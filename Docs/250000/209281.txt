<DOC>
<DOCNO> 209281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun24.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2. Dünya savaşı bilgisayarınıza gelecek 
</HEADLINE>
<TEXT>

     İkinci Dünya Savaşı sırasında havadan çekilmiş, savaşın en dramatik anlarını gösteren 5 milyondan fazla fotoğraf, pazartesiden itibaren internette yayınlanacak. 
     Milyonlarca Yahudi'nin öldürüldüğü Auschwitz toplama kampındaki bir fırından çıkan dumanın izlenebildiği fotoğraflar ile 6 Haziran 1944'te, Amerikan askerlerinin Omaha sahiline çıkarma yapmalarının görüntülendiği fotoğraflar, milyonlarca ayrıntılı fotoğraftan sadece birkaçı. 
     Proje başkanı Allan William, fotoğrafların gizliliğinin yıllar önce kalktığını, artık fotoğrafların sanal ortamda herkesce görülebileceğini belirterek ''Bu resimler, gerçek bir savaşı ilk elden görmemizi sağlayacak'' dedi. 
     Bu çok detaylı fotoğrafları çeken pilotların, bu görüntüleri elde edebilmek için, silahsız, korumasız olarak, bazen çok alçak uçtukları bildiriliyor. 
     Auschwitz kampı fotoğraflarında, esirlerin kuyruğa girişleri, D-Day fotoğraflarında ise denizde yüzen cesetler görülebiliyor. Bir diğer fotoğrafta, Alman savaş gemisi Bismarck'ın bir Norveç fiyortunda gizlenmesi görülüyor. 
     Fotoğrafların yayınlanacağı internet adresi, www.evidenceincamera.co.uk. 
     
</TEXT>
</DOC>
