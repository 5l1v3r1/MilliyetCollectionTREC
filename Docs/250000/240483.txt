<DOC>
<DOCNO> 240483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko16.html </URL>
<DATE> 2004/05/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gümrük müşavirlerinden, işadamlarına etik çağrısı... 
</HEADLINE>
<TEXT>

     Ankara Gümrük Müşavirleri Derneği Yönetim Kurulu Başkanı İsmail Baykal, sanayi ve ticaret odalarına, ithalatta gerçekçi beyanname vermeyen üyelerine karşı etik ilkelerini işletmeleri çağrısında bulundu. 
     Baykal, dış ticarette CE işareti uygulamaları konusunda karşılanan sorunlar hakkında bilgi vermek amacıyla, dernek yöneticileri ile birlikte basın toplantısı düzenledi. AB teknik mevzuatına uyum gereği Türkiye'de CE işareti uygulamasına geçilmesine ilişkin yasal düzenlemenin 2000 yılında yapıldığını hatırlatan Baykal, buna karşın adaptasyon sürecinde tüm kurumlar koordineli çalışmadığı ve herkes üzerine düşeni yapmadığı için bugün yaşanlar sorunların ortaya çıktığını söyledi. 
     Bugünkü sorunların yaşanmasında bürokrasinin ağır işlemesinin de etkili olduğunu anlatan Baykal, düzenlemeler yapılırken uygulamacı kesimlerden görüş alınmadığına işaret ederek, ''Sündürüle sündürüle, nereye çekersen orada kopacak şekilde düzenlemeler yapıldığı için sorun çıkıyor. Bu nedenle, çıkarılan düzenlemeler sık sık değiştirilmek durumunda kalıyor'' dedi. 
     Gümrük müşavirlerinin halen 138 değişik düzenleme ile karşı karşıya bulunduğuna işaret eden Baykal, gümrüklerde yaşanan sıkıntılar hakkında sadece gümrük teşkilatının ve gümrük müşavirlerinin sorumlu tutulmasının yanlış olduğunu belirterek, ithalat ve ihracatı yapan sanayi ve ticaret odaları üyelerinin de bu konuda üzerine düşeni yapması gerektiğini vurguladı. 
     ''Bir gemi geliyor, bir işletme batıyor'' diye yakınan işadamlarının ithalat yaptığını, sonuçta bir milyon liraya ürün satan mağazaların çoğaldığını anlatan Baykal, şöyle devam etti 
     ''Gümrük müşavirleri, dış ticaret beyannamelerinden müteselsilen sorumlu. İthalata ilişkin bir evrak geliyor, sahteliğinden bile sorumluyuz. Sonuçta ithalatı ithalatçı firma yapıyor. Bir gemi dolusu, kolilerle mal geliyor. Binlerce kolinin içinde yine binlerce mal var. Gümrük memurundan ve gümrük müşavirinden bunu sayması isteniyor. Bu mümkün değil. Ondan sonra da gümrükler yol geçen hanı deniyor. Asıl beyanın doğru olması lazım. Bu ithalatı yapanlar, sonuçta ticaret ve sanayi odalarının üyeleri. Bu kuruluşlar, bu üyeleri hakkında etik kurallarını işletmeli, herkes üzerine düşeni yapmalı. Böylece, gümrükçünün ve bizim yanlış iş yapmamız da önlenecektir. Aksi takdirde gümrük müşavirleri ve gümrük teşkilatları töhmet altında kalmaya devam edecektir. Özellikle Çin ve Uzakdoğu menşeli malların ithalatında bu had safhaya çıkacaktır.'' İsmail Baykal, gümrük müşavirliği mesleğini bir disipline bağlamak ve oda olarak örgütlenmeyi sağlamak üzere hazırladıkları yasa taslağını Gümrük Müsteşarlığı'na sunduklarını da kaydetti. 
     Baykal, gümrüklerde CE işareti zorunluluğu nedeniyle yaşanan sıkıntılar konusunda bilgi verirken, özellikle Japonya, Çin, Rusya gibi AB'ye dahil olmayan ülkelerden yapılan ithalatta sorun yaşandığını, üretici firmaların CE işareti almaması nedeniyle, bu ülkelerden ithal edilen ve direktifler kapsamındaki ürünlerin hepsine denetime tabi tutulmaya çalışıldığını, bunun da sanayicilerin üretimini zorlaştırdığını anlattı. Sanayiciler ve tedarikçiler için CE işareti bulunmayan ürünlerin ithalatı konusunda bazı kolaylıklar getirildiğini kaydeden Baykal, gümrük tarife istatistik pozisyonlarına ilişkin listelerin daha açık hale getirilmesi, bedelsiz getirilen malların uygulama dışında dışında tutulması ve denetimin gümrükler yerine piyasaya bırakılması halinde sorunun çözümünün kolaylaşacağını söyledi. 
     Gümrüklerde CE denetimi amacıyla çıkarılan sorunlar nedeniyle, bazı ülkelerin AB üzerinden Türkiye'ye mal sokmaya başladığına işaret eden Baykal, bunun hem Türkiye'nin gümrük vergisi kaybına yol açtığını hem de denetimi engellediğini kaydetti. AB'nin pazar kaygısıyla Türkiye'deki kuruluşlara CE işareti konusunda yetki belgesi vermediğini iddia eden İsmail Baykal, diğer taraftan, Türkiye'de piyasa denetimi yapacak kuruluş bulunmadığını da söyledi. 
     
     ''SADECE BİR İTHALAT İŞLEMİ İÇİN KURULAN FİRMALAR VAR" 
     Ankara Gümrük Müşavirleri Derneği Genel Sekreteri Aslıhan Çelebi de ithalatta gerçekçi olmayan beyannamelerle ithalat yapıldığı yönünde bilgi verirken, ''sadece bir ithalat işlemi için kurulan firmalar olduğunu'' söyledi ve bunun önlenmesi için gümrük müşavirliği mesleğinin etkin hale getirilmesi gerektiğini vurguladı. 
     Gümrük müşavirlerinin firmaları dolaylı olarak temsil ettiğini kaydeden Çelebi, şöyle konuştu 
     ''Gümrükler de firmaların doğrudan işlem takibi de mümkün. Bazı firmalar, çaycısını, odacısını, şoförünü doğrudan temsilci olarak görevlendiriyor. Ticaret Sicil Gazetesi'nde karar yayımlatıyor. Sonra da bu kişilerin beyanı ile ithalat yapıyor. Bir gemi dolusu malzeme, bu kişinin beyanı ile ithal ediliyor. Sonra şirketi kapatıyor. Hukuki bir durum ortaya çıktığında da ne şirket ne kişiler bulunuyor. Boş araziyi adres gösteren şirketler var. Ondan sonra da gümrükçüler ve gümrük müşavirleri suçlanıyor. Şirketlerde doğrudan temsil işini de gümrük müşavirleri yapmalı.'' Çelebi, CE işareti uygulamasındaki sorunlar hakkında bilgi verirken de, söz konusu zorunluluk nedeniyle Japonya'dan ithal edilen tekstil makinalarının yurda sokulamadığını, diğer taraftan bu makinaların denetimini yapacak kuruluş ve buna ilişkin standart da bulunmadığını belirtirken, bu tip ithalatlarda ithalatçıya veya üreticiye sorumluluk verilmesi gerektiğini vurguladı. 
     Toplantıda, CE işaretinin, bazı dönemlerde tarife dışı engel olarak da kullanılabileceğini işaret edilerek, gümrüklere bu yönde telkinler olabileceği de dile getirildi. 
     
</TEXT>
</DOC>
