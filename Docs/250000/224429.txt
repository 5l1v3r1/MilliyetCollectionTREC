<DOC>
<DOCNO> 224429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun27.html </URL>
<DATE> 2004/03/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Arafat Şeyh Yasin bir şehit... Filistin'de gösteriler... 
</HEADLINE>
<TEXT>

     Filistin lideri Yaser Arafat, İsrail'in öldürdüğü Hamas'ın kurucusu ve ruhani lideri Şeyh Ahmed Yasin'in şehit olduğunu söyledi. 
     Arafat, Filistin kabinesinin olağanüstü toplantısında bakanlar ile birlikte, Şeyh Yasin için dua etti. Arafat, duasında, Yasin için ''Mekanın cennet, merteben şehitlik olsun'' dedi. 
     Ramallah'ta toplanan yaklaşık 2 bin kişi de intikam sloganları atarak, Arafat'ın karargahına yürüdü. 
     Kalabalığın karargahın kapısına dayanarak Arafat'la konuşmak istediği, ancak İsrail'in öldürebileceği endişesiyle Arafat'ın dışarı çıkmadığı belirtiliyor. 
     Öte yandan, Yasin'in öldürülmesi Filistin'in her yerinde protesto edilirken, bazı yerlerde İsrail askerleriyle çatışmalar çıktı. 
     Balata mülteci kampında, ateş sonucu Filistinli bir gazetecinin hayatını kaybettiği bildirildi. 
     Görgü tanıkları, El Neceh Üniversitesi radyosu için çalışan Muhammed Ali Halimi adlı gazetecinin, İsrail askerlerinin kampa girişiyle ilgili haberini bitirdiği sırada vurulduğunu aktardı. 
     Felç nedeniyle tekerlekli sandalyeye mahkum olan Şeyh Yasin, bugün sabah namazı çıkışında, İsrail askeri helikopterinin attığı 3 füzeyle hayatını kaybetmiş, olayda Yasin'in korumaları dahil 7 kişi de ölmüştü. 
     Filistin kabinesi, Yasin suikastıyla İsrail'in tüm kırmızı çizgileri geçtiğini açıklamış, tüm Filistin'de ve yurtdışındaki Filistinliler için 3 günlük yas ilan etmişti. Arafat'ın Ramallah'taki karargahında da bayraklar yarıya indirilmişti. 
     Yasin, Arafat'ın en büyük siyasi rakibiydi, ancak Arafat, Hamas lideriyle karşı karşıya gelmemek için dikkatli davranıyordu. 
     
</TEXT>
</DOC>
