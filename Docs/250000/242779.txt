<DOC>
<DOCNO> 242779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur39.html </URL>
<DATE> 2004/05/25/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Satılık olmayan otomobile talip çok... 
</HEADLINE>
<TEXT>

     Rizeli bir kişi, yanlış yere park ettiğinde trafik polislerinin uyarması için telefon numarasını otomobilinin camına yazınca, cezadan kurtuldu ancak otomobil satın almak isteyenlerle uğraşmak zorunda kaldı. 
     Müteahhitlik yapan Yılmaz Amedi, yaptığı açıklamada, son 2 ayda park yasağı ihlali nedeniyle Trafik Şube Müdürlüğü ekiplerinin kendisine 17 kez ceza yazdığını belirterek,''Aynı gün içinde 2-3 kez ceza kesildiği de oldu'' dedi. 
     Bunun üzerine Trafik Şube Müdürlüğü'ne giderek yetkililerle görüştüğünü ifade eden Amedi, ''Benimle ilgilendiler. Arabamın arka camına telefon numaramı yazmamı istediler. Otomobilimi yanlış yere park ettiğimde telefonla beni uyaracaklarını, aracımı alırsam ceza yazmayacaklarını, ancak belirli bir süre geçmesine rağmen almazsam ceza yazacaklarını söylediler'' diye konuştu. 
     Telefon numarasını arabasının camına yazdıktan sonra ceza kesilmediğini kaydeden Amedi, şunları söyledi 
     ''Ancak arabanın camına yazı yazınca da satılık mı telefonları almaya başladım. Rize'de otomobil park yeri büyük bir sorun. Telefonlardan bunalınca, telefon numaramın yazılı olduğu kağıda satılık değil yazdım. Bunu rağmen hala arayıp otomobilimi satıp satmayacağımı soranlar var.'' 
     
</TEXT>
</DOC>
