<DOC>
<DOCNO> 237114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun08.html </URL>
<DATE> 2004/05/04/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Talat - Annan görüşmesi başarılı geçti... 
</HEADLINE>
<TEXT>

     Bülent Keneş - Burak Coşkun AA 
ABD'de temaslarda bulunan KKTC Başbakanı Mehmet Ali Talat, ''Bir toplum sadece kendisi hakkında karar verebilir, başka bir toplum hakkında karar veremez. Rum Toplumu 'hayır' diyerek bölünmeyi sürdürmek tavrını takınmıştır. Ancak bu tavrı sadece kendisini bağlamalıdır, bizi değil'' dedi. 
     Talat, BM Genel Sekreteri Kofi Annan'la görüşmesinin ardından yaptığı açıklamada, ''Kıbrıs Türkü'nü izolasyon altında tutma yetkisi bir başka toplumun olmamalıdır. Genel Sekreter'le görüşmemizde bunu anlatmaya çalıştık'' dedi ve Annan'ın da bunu anladığını sandığını söyledi. 
     ABD Dışişleri Bakanı Colin Powell'ın davetlisi olarak ABD'de bulunan KKTC Başbakanı Talat, Annan ile görüşmesinde ''Kuzey Kıbrıs'a uygulanmakta olan haksız ve adaletsiz ambargo ve izolasyonun kaldırılması konusundaki görüşlerini BM Genel Sekreteri'ne ilettim'' dedi. 
     Kıbrıs Türk halkının uzun bir süreçte büyük bir mücadele vererek Ada'da çözümden yana olduğunu ortaya koyduğunu belirten Başbakan Talat, ''Kıbrıs Türkü birleşmeden yana tavır koydu, ancak Rum halkı adanın bölünmüş kalmasından yana tavır koydu. Bunun uluslararası toplum tarafından takdir edilmesi lazım. Bunun için üzerimizdeki haksız izolasyon politikasının ortadan kaldırılması lazım. Uçuşların doğrudan KKTC'ye yapılması lazım, ticaretin serbest bırakılması lazım, uluslararası spor müsabakalarının yapılabilmesi için olanakların yaratılması lazım. Yani her türlü izolasyon unsurunun ortadan kaldırılması lazım. Bu bizim hakkımız'' şeklinde konuştu. 
     
     KIBRIS RAPORU 
     Talat, bir soru üzerine şu yanıtı verdi 
     ''Annan'ın BM Güvenlik Konseyi'ne sunacağı Kıbrıs raporunun en zaman geleceğini bilmiyorum, ama çok büyük ihtimalle gerçek durumu yansıtacak. Gerçek durum da bizim lehimize olduğuna göre bunda endişe edecek bir durum yok. Genel Sekreter'in raporunun çok önemli olduğunu biliyoruz ve bunu kendisine de ifade ettik. Biz üzerimize düşeni, hem de takvime adım adım uyarak yerine getirdik. Çok da eleştiri aldık kendi siyasi yaşamımız içinde, ama buna rağmen görevimizi yerine getirdik. Dolayısıyla çözüme hayır diyen bunun yaratacağı sorumluluğu da üstlenmelidir.'' Başbakan Talat, Ada'nın birleştirilmesi konusunda yakın zamanda bir hareket beklemediğini de ifade ederek, şöyle konuştu 
     ''Öncelikle BM Genel Sekreteri'nin raporunu beklemek lazım. Sekreterin nasıl bir yol izleyeceğini raporda göreceğiz. Bunu şu an söylemek çok zor. Belki de Genel Sekreter de tam kararını verebilmiş değil. Böyle olsa bile Rum tarafının yüzde 75'lik 'hayır'ının 'evet''e dönüşmesini nasıl sağlayacaksınız. Bunu da tartışmak lazım. Yüzde 75'i yüzde 49'a düşürmek nasıl bir yolla mümkün olacak. 
     Bana göre bu, ancak KKTC'ye uygulanan ambargo ve izolasyonist politikaların kaldırılması ile sağlanabilir. O zaman Rumlar da bu tutumlarının yanlış olduğunu görürler ve sanırım o zaman 'evet'' deme yoluna girerler.'' 
     
     ABD'DEN DESTEK... 
     ''Washington'daki temaslar sırasında ABD'den destek alacağımızı umuyorum... Çünkü çok haklıyız'' diyen Talat, şöyle devam etti 
     ''Bir tek defa iyi bir şey yapıp da bunun avantajını elde etmeye çalışıyorlar, şeklindeki eleştiriler yanlış. Haksız bir suçlama. Kıbrıslı Türkler aynı liderleri tarafından her şeyi bir günde kabul edip de iyi görünme noktasına gelmediler. Kıbrıslı Türkler 3 yıldır sokaklardadır. Büyük mitingler, büyük kavgalar sonrasında bu noktaya geldi. Sonunda da seçimlerde hükümeti değiştirdi, meclisi değiştirdi. Ve yeni hükümet, Türkiye hükümeti ile Kıbrıs sorununu bu noktaya getirdi. Yani bu anlık, iyi görünelim diye yapılmış olan bir olay değil. Bugüne kadar inanıldığı gibi Kıbrıs Türkü ayrılıkçı olmadığını ispat etti. O yüzden bunun dünya tarafından anlaşılması lazım.'' 
     
     GÖRÜŞME BAŞARILI 
     Öte yandan, yaklaşık yarım saat süren görüşmeye yakın kaynaklardan edinilen bilgiye göre, Talat-Annan görüşmesi son derece başarılı geçti. 
     Kaynaklar, KKTC Başbakanı Talat'ın, Kıbrıs Türkleri'ne uygulanan siyasi ve ekonomik tecridin azaltılması yönündeki talebi Annan'a ilettiğini ve mesajın yerine ulaştığını kaydettiler. 
     Aynı kaynaklar, BM Genel Sekreteri'nin Kıbrıs Türk tarafının durumuyla ''yakından ilgili olduğunu ve sempatiyle baktığını'' belirttiler. 
     
</TEXT>
</DOC>
