<DOC>
<DOCNO> 224408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun06.html </URL>
<DATE> 2004/03/22/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Filistin Devleti, Yasin'in öldürülmesini kınadı... 
</HEADLINE>
<TEXT>

     Filistin Devleti, Hamas'ın dini lideri Şeyh Ahmed Yasin'in İsrail helikopterlerinin Gazze kentinde düzenledikleri saldırı sonucu öldürülmesini kınadı. 
     Filistin Devleti adına açıklamada bulunan Başbakan Ahmed Kurey ''Bu delice ve çok tehlikeli bir eylem. Bu büyük çaplı bir kaosa kapı açıyor. Yasin ılımlığı ile bilinen bir liderdi ve Hamas'ı kontrol ediyordu ve bu yüzden bu tehlikeli ve korkakça bir eylemdir'' diye konuştu. 
     Öte yandan, Yasin ve saldırıda hayatını kaybetmiş 3 kişinin cesedinin Gazze kentindeki Şifa hastanesine getirildiği bildirildi. Ölenlerden en az ikisinin Yasin'in korumaları olduğu belirtilirken aralarında Yasin'in 2 oğlunun da bulunduğu 10 kişinin de saldırı sonucu yaralandığı kaydedildi. Yasin'in oğullarının yaralarının hafif olduğu ifade edildi. 
     Olay yerine toplanan Hamas militanlarının ''Şeyh öldü. Şeyh öldü'' diğer bağırarak ağladıkları görüldü. Yasin'in yakınlarından Hamas yetkilisi İsmail Haniyeh ise göz yaşları içinde Hamas'ın dini liderinin öldüğünü doğruladı ve intikam yemini etti. 
     Hamas örgütünü kurduğu ve Filistinlileri İsrail'e saldırmaları için kışkırttığı gerekçesiyle İsrail tarafından 1989'da ömür boyu hapis cezasına çarptırılan Yasin 1997'de serbest bırakılmıştı. İsrail, Yasin'i, Hamas lideri Halid Masal'a karşı Ürdün'de düzenlenen başarısız suikast girişimin ardından Ürdün Kralı Hüseyin'e iyi niyet jesti olarak serbest bırakmıştı. 
     
     IRAK GEÇİCİ YÖNETİM KONSEYİ SALDIRIYI KINADI 

     Irak Geçici Yönetim Konseyi GYK , Hamas dini lideri Şeyh Ahmed Yasin'in öldürülmesini kınadı. 
     Konsey'in bağımsız Şii üyesi Muaffak el Rubai, ''Dünyada terörist eylemlerin yayılmasını doğrulamaktan başka bir işe yaramayacak olan bu saldırıyı kınıyoruz'' dedi. 
     Rubai, ''Müslüman dünyasının, Arap dünyasının ve Filistin'in büyük dini lideri ve direnişin önemli bir figürünü kaybettiklerini'' belirtti. 
     
</TEXT>
</DOC>
