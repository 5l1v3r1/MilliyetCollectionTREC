<DOC>
<DOCNO> 228462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonspo22.html </URL>
<DATE> 2004/04/04/ </DATE>
<TIME> 19.51 </TIME>
<AUTHOR>  </AUTHOR>
<HEADLINE>
Derbinin galibi Beşiktaş 1-2 
</HEADLINE>
<TEXT>

     Birinci Süper Futbol Ligi'nde yapılan derbi maçta Beşiktaş, penaltılardan attığı gollerle Galatasaray'ı 2-1 yendi. 
     
     İlk yarı 

     Galatasaray ile Beşiktaş arasında oynanan derbi maçta iki takım da kalite olarak vasatı aşamadı. Evsahibi ekip, topa daha çok sahip olmasına karşın istediği pozisyonlara girmekte zorlandı. Ancak ilk yarının bitimine doğru istediği gole ulaşan sarı-kırmızılı ekip, rahatladı. 
     Beşiktaş ise bu devrede çok kötü bir futbol ortaya koyarken, gol pozisyonu üretemedi. Savunmasını sağlam tutmaya çalışan siyah-beyazlılar, buna karşın oluşan karambolde kalelerinde golü gördü. Beşiktaş'ın devrenin son dakikalarında gol bulma çabaları ise sonuçsuz kaldı ve ilk yarı 1-0 Galatasaray'ın üstünlüğüyle sona erdi. 
     19. dakikada Necati'nin pasıyla ceza yayı üzerinde topla buluşan Orhan'ın sert vuruşunda, meşin yuvarlak üstten auta gitti. 
     31. dakikada Beşiktaş savunmasının uzaklaştıramadığı topa ceza alanının hemen dışında sahip olan Hasan'ın sert vuruşunda, savunmaya çarpan meşin yuvarlak, az farkla direğin dibinden kornere çıktı. Aynı dakika içinde sağdan kullanılan köşe atışında, arka direkte Petre topu altı pasa havalandırdı. Necati ile Cordoba birlikte hava topuna çıkarken, boşta kalan topa Necati'nin vuruşunda, Beşiktaş savunmasında İbrahim'in ters vuruşunda top yine bu oyuncunun çabalarına karşın kale çizgisini geçti 1-0. 
     Gol sonrası Beşiktaşlı oyuncular, Necati'nin kaleci Cordoba'ya faul yaptığı ve aynı zamanda topu elle aldığı gerekçesiyle hakem Ali Aydın'a itirazda bulundu. 
     Karşılaşmanın kalan dakikalarında sonuç değişmedi ve ilk yarı Galatasaray'ın 1-0 üstünlüğüyle kapandı. 
     
     İkinci yarı 

     Galatasaray, ikinci yarıya daha iyi başladı. Ancak Pancu'nun penaltı golüyle şok olan sarı-kırmızılılar, yine de oyunda kontrolü elinde tuttu. Son dakikalara dek orta alan mücadelesi biçiminde geçen maçın 87. dakikasında hakem Ali Aydın, Beşiktaş lehine bir penaltı daha verince, Galatasaray yenilgi serisini sürdürerek, maçtan puansız ayrıldı. 
     Maçta çok kötü bir performans gösteren ve pozisyona dahi giremeyen Beşiktaş, bu yarıda penaltı golleriyle galip gelmesini bildi. Orta alanda rakibine üstünlük kuramayan ve savunmasında da zaman zaman açıklar veren Beşiktaş, adeta mucize eseri maçtan galibiyetle ayrılmayı başardı. 
     51. dakikada Emre'nin hatalı pasında topa sahip olan Necati, sol çaprazda uygun durumdaki Hasan'ı gördü. Bu futbolcunun ceza alanına girerken yaptığı aşırtma vuruşta, top üst ağlarda kaldı. 
     52. dakikada Yasin Sülün'ün sağdan ortasında ceza alanı içinde Galatasaraylı Suat'ın eli Ahmed Hassan'ın formasına gitti. Hakem Ali Aydın, bunun üzerine penaltı noktasını gösterdi. Galatasaraylı futbolcular, penaltı kararına yoğun bir biçimde itiraz etti. 
     54. dakikada penaltı atışını kullanan Pancu, şık bir vuruşla topu ağlara göndererek, eşitliği sağladı 1-1. 
     59. dakikada Ahmed Hassan'ın ceza alanına girmeden sert vuruşunda, top az farkla yandan auta çıktı. Aynı dakikada hakem Ali Aydın, Galatasaraylı taraftarların küfürlü tezahüratı üzerine 1 numaralı anonsu yaptırdı. 
     60. dakikada Sabri'nin ceza alanı dışından sert vuruşunda, Cordoba meşin yuvarlağı üstten kornere çeldi. 
     69. dakikada Bülent'in uzun pasında, ceza alanının sağ çaprazında kaleci Cordoba ile karşı karşıya kalan Ümit Karan'ın aşırtma vuruşunda, top yan direğe çarparak auta gitti. 
     75. dakikada Beşiktaş savunmasının uzaklaştıramadığı topa, son olarak ceza alanı içinde Ümit Karan dokundu, ancak Yasin Sülün yatarak meşin yuvarlağı kornere çeldi. 
     87. dakikada Sabri'nin ceza alanı içinde Yasin Sülün'e yaptığı hareketi hakem Ali Aydın penaltı olarak değerlendirdi. 88. dakikada atışı kullanan Ilie, topu filelere göndererek, takımını 2-1 öne geçirdi. 
     Kalan dakikalarda sonuç değişmedi ve Beşiktaş maçtan 2-1 galip ayrıldı 
     

Stat Atatürk Olimpiyat Hakemler Ali Aydın x, Koray Gencerler xx, Cemal Gemici xx Galatasaray Mondragon xx, Suat xx Dk. 77 Arif x , Bülent xx, Orhan xx, Hakan Ünsal xx, Sabri xx, Berkant x, Petre xx Dk. 84 Baliç , Ayhan xx, Hasan xx, Necati xx Dk. 68 Ümit Karan xx Beşiktaş Cordoba x, Emre xx, Ahmet Yıldırım xx, Zago xx Dk. 71 Ilie xx , Tayfur xx, Tümer x, Yasin Sülün xx, Giunti x Dk. 85 Ümit , İbrahim x, Pancu xx, Ahmed Hassan xx Dk. 90 Sinan Goller Dk. 31 İbrahim kendi kalesine , Dk. 54 Pancu penaltıdan , Dk. 88 Ilie penaltıdan Sarı Kartlar Dk. 38 Necati, Dk. 55 Ayhan, Dk. 57 Hasan, Dk. 88 Bülent Galatasaray , Dk. 47 Zago, Dk. 74 Pancu, Dk. 80 Yasin Sülün, Dk. 90 Cordoba ve Ümit Beşiktaş      
</TEXT>
</DOC>
