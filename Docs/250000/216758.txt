<DOC>
<DOCNO> 216758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko16.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Türkiye ekonomisi, krizleri geride bırakmıştır... 
</HEADLINE>
<TEXT>

     Sanayi ve Ticaret Bakanı Ali Coşkun, enkaz edebiyatı yapmanın bugüne kadar Türkiye'ye hiçbir şey getirmediğini söyledi. 
     TARİŞ'in Aydın Pamukyağı Kombinası temel atma törenine katılan Bakan Coşkun, dünyada son yıllarda çok hızlı gelişmeler yaşandığını ve ülkelerin birbirleriyle giderek entegre olduğunu belirtti. 
     Coşkun, ülkelerin gelecekte yerlerini alabilmeleri için gelişmelere ayak uydurmaları, her alanda durumlarını gözden geçirerek etkinlik ve rekabet güçlerini artırmaları gerektiğini hatırlatarak, bu gelişmelerden tarım sektörünün de payını aldığını ifade etti. 
     Bakan Coşkun, tarımdaki geleneksel yaklaşımların terk edilmesini ve daha dinamik bir yapının tesis edilmesini zorunlu kıldığını kaydederek, şunları söyledi 
     ''İçinde bulunduğumuz günler, ülkemiz için önemli bir dönüm noktasıdır. Enkaz edebiyatı yapmak bugüne kadar Türkiye'ye hiçbir şey getirmemiştir. Onun için geçmiş dönemi kötüleyerek bir mesafe alamayacağımızı çok iyi biliyoruz. İktidar olduğumuzda 200 milyar doları aşmış bir borç yüküyle karşılaştık. Yüksek enflasyonla etkin bir mücadele başlattık. 63 katrilyon lira faiz ve 73 milyar dolar borç ödedik. Şimdi Türkiye ekonomisi, krizleri geride bırakmıştır. Ekonomik ve siyasi istikrara kavuşmamızla birlikte yatırımların önündeki bürokratik engelleri de kaldırmamız gerekiyordu. Bu kapsamda hükümet olarak yaptığımız çalışmaların da meyvelerini alıyoruz.'' 
     
     ''HİZMET, HALKIN AYAĞINA GİDECEK'' 
     ''80. yılını kutladığımız cumhuriyetimiz, ne yazık ki demokratik bir cumhuriyet olamamıştır'' diyen Coşkun, her şeyi Ankara'dan karara bağlamanın alışkanlık haline geldiğini, hükümet olarak devleti hantal yapıdan kurtarmak için şeffaf ve hizmeti halkın ayağına götüren bir yapılanmayı benimsediklerini söyledi. 
     Coşkun, TARİŞ'in faaliyetlerinin, tarım-sanayi entegrasyonlarının en güzel örneklerinden birini oluşturduğunu, geleneksel tarım ürünlerinin ihracatı ve son kullanıcıya ulaşıncaya kadar bütün gelişim süreçlerine doğrudan katkı sağladığını, tarımsal sanayi alanında Türkiye'nin en büyük kooperatif örgütü olduğunu belirtti. 
     TARİŞ'in, bölge insanının en önemli yatırım kapısı haline geldiğini vurgulayan Coşkun, ''TARİŞ birliklerinin verimli ve etkin bir istihdam politikasını uygulayabilmesi için gereken kaynak aktarımı bugüne kadar yapılmıştır. İçinde bulunduğumuz dönemde tüm birlikler için kullandırılan 140 trilyon liralık kaynağın yüzde 63'üne tekabül eden yaklaşık 88 trilyon lirası TARİŞ birliklerine tahsis edilmiş bulunmaktadır. Ayrıca, kredi faizleri de yüzde 37.5'ten yüzde 25'e düşürülerek, birliklerimiz mali yönden büyük ölçüde rahatlatılmıştır'' dedi. 
     
     DİĞER KONUŞMALAR 
     Aydın Valisi Muharrem Göktayoğlu, Aydın'ın tarıma elverişli 395 bin hektarlık toprağının yüzde 64'ünün sulanan arazi olduğunu belirtti. Göktayoğlu, Aydın'ın tarımsal sulama yönüyle Türkiye ortalamasının üzerinde olduğunu hatırlatarak, sulanabilir nitelikteki 252 bin hektar alanın yüzde 68'lik kısmı olan 173 bin hektarında sulu tarım yapıldığını ve GAP'tan sonra yaklaşık 250 bin ton tarım üretimiyle Türkiye'de 2. sırada yer aldığını bildirdi. 
     TARİŞ Genel Müdürü Ayhan Özer, TARİŞ'in 90 yıllık politikalarına yeni bir boyut daha kazandırıldığını söyledi. Özer, 118 bin metrekarelik alanda kurulacak TARİŞ Pamukyağı Kombinası'nın 1 yıl içinde tamamlanacağını, binanın maliyetinin 30 trilyon lira olacağını ve önemli ölçüde istihdam sağlayacağını kaydetti. 
     TARİŞ Pamuk Birliği Başkanı Cavit Ancın da Türkiye'de pamuğun iyi günler geçirmediğini, pamuk üreticisinin zor günler yaşadığını savundu. Yunanistan'da pamuğa 80 cent prim verildiğini ifade eden Ancın, ''Türkiye'deyse verilen prim 110-120 bin lira arasında kalmaktadır. 10 sene önce pamuk ihraç eden ülke durumundayken, şimdi dünyada pamuk ithal eden ülkelerin başında geliyoruz. Bizim hükümetten beklentimiz prim sisteminin bir an önce belli olmasıdır. Yoksa, Pamuk üreticisi bitecek. Gerekirse et yemeyiz, ot yeriz'' dedi. 
     Bakan Coşkun, TARİŞ'in Aydın Pamukyağı Kombinası'nın temelini attıktan sonra Aydın Ticaret Borsası gıda laboratuvarı ve Aydın Tekstil Fabrikası'nda incelemelerde bulundu. 
     
</TEXT>
</DOC>
