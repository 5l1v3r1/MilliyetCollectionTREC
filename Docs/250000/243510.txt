<DOC>
<DOCNO> 243510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun35.html </URL>
<DATE> 2004/05/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan'dan Sezer ve YÖK yorumu... 
</HEADLINE>
<TEXT>

     Başbakan Recep Tayyip Erdoğan, Cumhurbaşkanı Ahmet Necdet Sezer'in, ''Yükseköğretim Kanunu ve Yüksek Öğretim Personel Kanununda Değişiklik Yapılması Hakkında Kanun'' ile ilgili kararının gerekçesini bugün açıklamasını beklediklerini, gelişmelere göre hareket edeceklerini bildirdi. 
     Kararın gerekçesinin ardından durumu gözden geçireceklerini belirten Erdoğan, ''Ancak Sayın Cumhurbaşkanı'nın ret gerekçesini görmeden bu konuda yorum yapmam uygun olmaz'' dedi. 
     Erdoğan, İngiltere'nin başkenti Londra'da Türk-İngiliz Ticaret ve Sanayi Odası TBCCI üyeleriyle bir araya geldi. 
     Erdoğan, Türkiye-IMF ilişkileri konusundaki bir soruya karşılık, ''Türkiye'de her adımı sağlam atmak, yere sağlam basmak istiyoruz'' diye konuştu. 
     IMF ile programı uzatma noktasındaki görüşmelerin Haziran ayında başlayacağını, uzatmanın şeklinin de bundan sonra netleşeceğini anlatan Erdoğan, ''IMF'ye 20 milyar dolara yakın borcu olan bir ülke olarak bu kurumla olan bağlarımızı koparmamız mümkün değil'' dedi. 
     Başbakan Erdoğan, THY ile ilgili bir soru üzerine de, uzun zamandır THY'nin filosunun yenilenmesi konusunda planlamalar yapıldığını hatırlattı. 
     Bu konuda Airbus ve Boeing şirketleri ile görüşmelerin sürdüğünü ifade eden Erdoğan, her iki şirketin uçaklarına da filoda yer vermek istediklerini bildirdi. 
     
     MUTLULUK VE GÜVENLE GELECEĞE YÜRÜYORUZ 
     Erdoğan, TBCCI üyelerine yönelik konuşmasında da Türk ekonomisinin son yıllarda kaydettiği büyük gelişmeye dikkat çekti. 
     Ekonominin büyük bir sıçrama yaptığını, önemli bir güven ve istikrar dönemi yakaladığını vurgulayan Başbakan Erdoğan, ''Türkiye bu mutluluk içinde güvenle geleceğe yürüyor. Önümüzdeki yıllarda Türkiye'yi dünya ekonomileri arasında çok daha olumlu bir noktada göreceğiz'' dedi. 
     Türkiye'nin üst üste yaşanan krizlere rağmen istikrarlı büyüme trendini yakaladığını, enflasyonda önemli bir düşüşün sağlandığını ve önümüzdeki yıl tek haneli enflasyon oranı hedefinin yakalanmasında kararlı olduklarını söyleyen Erdoğan, böylece Maastricht kriterlerinin yerine getirilmesinin mümkün olacağını belirtti. 
     Borç stokundaki ciddi gerilemeye de dikkat çeken Erdoğan, hükümetinin mali istikrar ve bütçe hedefi konusunda son derece ciddi bir uygulama içinde olduğunu kaydetti. 
     Bu noktadan taviz verilmesinin söz konusu olamayacağını belirten Erdoğan, Türkiye'nin dış ticaretinde de önemli artış kaydedildiğini söyledi. 
     Türkiye'nin İngiltere ile ticari ilişkilerindeki büyük gelişmeye değinen Başbakan Erdoğan, yapılan reformların ülkeyi yabancı yatırımcı için çok cazip hale getirdiğini bildirdi. 
     Bu ortamın yaratılması sayesinde Türkiye'nin AB ailesi ile ilişkisine son derece anlamlı bir başlangıç oluşturmayı başardığını anlatan Erdoğan, ''AB ile üyelik müzakerelerinin açılması için ön şart olmasa da ekonomik programı uygulamayı sürdürüyoruz. Bundan sonra da sürdüreceğiz'' dedi. 
     Türkiye'de hükümetin koalisyon değil tek parti iktidarına dayanan bir hükümet olmasının uygulamaların süratle gerçekleştirilmesinde büyük avantaj sağladığına dikkat çeken Erdoğan, ''Türkiye ekonomik ve siyasi zeminlerde hükümetimizin getirdiği perspektif ile yeni bir sürece girdi. Kendi içinde sağladığı istikrarın yanı sıra bölgesinde istikrarı sağlamak için de gereken rolü oynadı ve oynamaya devam edecek'' şeklinde konuştu. 
     Meclisin yaptığı reformların iki ayağı olduğunu, bunlardan birincisinin uyum, ikincisinin de uygulama olarak ifade edilebileceğini belirten Başbakan Erdoğan, sözlerini şöyle sürdürdü 
     ''Bu noktada uygulama ayağı şüphesiz daha zor. Zira bir zihniyetin değişmesini sağlamak zorundasınız. Topluma alışkanlıklarını unutturmak ve bunu hazmettirmek son derece güç olacaktır. Ama bunu başarmaya mecburuz. Uygulamayı bu nedenle sıkı bir takibe aldık. Bakanlar kurulumuzda oluşturulan bir izleme komitesi her toplantıda durumu değerlendiriyor. '2004 yılı sonuna kadar bütün bunları tamamlayacağız' diye bir söz söylemek son derece iddialı olur ve dostlarımızı kandırmış oluruz. Ama süreç içinde eksiklerimizi tamamlarız. Zaten halen AB'nin üyesi olan pek çok ülke de eksiklerini süreç başladıktan sonra tamamlamışlardır. Biz gereken azim ve kararlılığa sahibiz. Hedefimiz Aralık ayı içinde AB ülkelerinden müzakere sürecinin başlaması için gereken onayın alınmasıdır.'' İngiltere'nin Türkiye'nin AB üyeliği konusunda verdiği desteğe de teşekkür eden Erdoğan, Türkiye-İngiltere ilişkilerinde her alandaki gelişme için çaba harcayan TBCCI'nin eş başkanları Michael Howard ve işadamı Remzi Gür'ü tebrik etti. 
     Erdoğan, iki ülke arasındaki ticaretin geliştirilmesi için yatırımcılara çağrıda bulundu, turizm alanındaki gelişmeleri övdü ve bunların devamını dilediklerini bildirdi. 
     Başbakan Erdoğan, konuşmasını tamamladıktan sonra kaldığı Hilton Otel'deki suit dairesinde İngiltere Adalet Bakanı Lord Falconer ile yaklaşık yarım saat görüştü. 
     Erdoğan, daha sonra British Petrol BP Genel Müdürü Lord Browne'u kabul etti. 
     
</TEXT>
</DOC>
