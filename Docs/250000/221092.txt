<DOC>
<DOCNO> 221092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/dunya/dun01.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum 20 Nisan'da 
</HEADLINE>
<TEXT>

      DIŞ HABERLER SERVİSİ 

   
   Kıbrıs müzakereleri çerçevesinde dün 12. kez Rum Yönetimi lideri Tasos Papadopulos'la görüşen KKTC Cumhurbaşkanı Rauf Denktaş, referandumun 20 Nisan'da yapılacağının kesinleştiğini, bu tarih hafta içine geldiği halde Rumların referandumu öne almak ya da ertelemek istemediğini açıkladı. Rum Yönetimi, referandum için öngörülen 21 Nisan tarihine, Yunanistan'daki 1967 darbesinin yıldönümü olduğu gerekçesiyle karşı çıkıyordu. 
   Dünkü görüşmenin ardından bir açıklama yapan KKTC Cumhurbaşkanı, geçici Yüksek Mahkeme'nin görev süresi konusunda Rumlarla tartıştıklarını, ayrıca Rumların, anlaşmanın ardından 3 yıl içinde kendilerine bırakılacak toprağın derhal BM'ye devredilmesi konusunda ısrarlı olduklarını belirtti. Rehabilitasyonun mali kaynakları hazır olmadan kimsenin yer değiştiremeyeceğini, insanları çadıra yerleştiremeyeceklerini söyleyen Denktaş, KKTC'ye uygulanan ambargoların kaldırılmasını istediklerini, Rumların, "Ambargoyu biz değil Avrupa Birliği Adalet Divanı uyguluyor" dediğini anlattı. 
   
   Verheugen'le çok sevişiyoruz 
   Denktaş, AB Komisyonu'nun Genişlemeden Sorumlu Üyesi Günter Verheugen'in, kendisini derogasyonlar konusunda kafa karıştırıcı açıklama yapmakla suçladığının hatırlatılması üzerine, "Verheugen'le çok sevişiyoruz Ben de onun kafa karıştırdığını söylüyorum" dedi. 
   
   
   
   
</TEXT>
</DOC>
