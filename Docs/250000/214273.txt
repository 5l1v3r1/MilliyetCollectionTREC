<DOC>
<DOCNO> 214273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko17.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası 150 milyon dolarlık kredi aldı... 
</HEADLINE>
<TEXT>

     İş Bankası Genel Müdür Yardımcısı Aykut Demiray, yurtdışı kredi kartı alacaklarına dayalı menkul kıymet ihracı yoluyla sağlanan 150 milyon dolarlık kredinin 2004 yılının ilk seküritizasyon işlemi olması nedeniyle Türk bankalarının yurtdışı piyasalarda gerçekleştirecekleri borçlanmalara gösterge teşkil edeceğini bildirdi. 
     İş Bankası'nın dünyanın önde gelen derecelendirme kuruluşlarından Moody's tarafından Baa2 notu verilen 150 milyon dolarlık seküritizasyon işlemi, WestLB AG liderliğinde gerçekleştirildi. 
     Yurtdışı kredi kartı alacaklarına dayalı seküritizasyon işlemi yoluyla sağlanan 5 yıl vadeli kredi, uzun ve orta vadeli yatırım projelerinin finansmanında kullanılacak. 
     İş Bankası Genel Müdür Yardımcısı Aykut Demiray, yaptığı yazılı açıklamada, kredinin mevcut piyasa koşulları ve benzer nitelikli işlemlerle karşılaştırıldığında, bankanın yüksek kredibilitesini yansıtacak şekilde düşük maliyetle temin edildiğini belirtti. Demiray, şunları kaydetti 
     ''Bu işlemin, 2004 yılının ilk seküritizasyon işlemi olması nedeniyle, Türk bankalarının yurtdışı piyasalarda gerçekleştirecekleri borçlanmalara gösterge teşkil edeceğine inanıyoruz. Eylül 2003 tarihi itibarıyla özel bankalar arasında aktif büyüklüğü, kredi hacmi, mevduat ve özkaynaklarıyla lider konumunu sürdüren İş Bankası, önümüzdeki dönemlerde de müşteri portföyünün çeşitliliği ve büyüklüğü, önde gelen sanayi kuruluşlarıyla varolan yoğun işbirliği, yaygın şube ağı ve teknoloji yatırımlarıyla sektördeki ağırlığını koruyacaktır.'' 
     
</TEXT>
</DOC>
