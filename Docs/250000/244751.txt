<DOC>
<DOCNO> 244751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy17.html </URL>
<DATE> 2004/06/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP "Erdoğan'ın Sezer'e yönelik sözleri küstahça" 
</HEADLINE>
<TEXT>

     CHP Grup Başkanvekili Kemal Anadol, Başbakan Recep Tayyip Erdoğan'ın Cumhurbaşkanı Ahmet Necdet Sezer'e yönelik sözlerine tepki göstererek, bu sözleri "Küstahça" olarak nitelendirdi. 
     Anadol, Sezer'in AK Parti dahil olmak üzere herkesin Cumhurbaşkanı olduğunu ifade etti. Sezer'in seçildiği günden bu yana görevini büyük bir titizlikle yaptığını kaydeden Anadol, "Meclis'e YÖK Yasası ile ilgili gönderdiği gerekçe, bir hukuk abidesi sayılabilecek kadar nitelikli ve bilimseldir. Hukuk fakültelerinde ders olarak okutulacak bir metindir" dedi. 
     Sezer'in Cumhuriyet'in temel kazanımları ile ilgili titizliğini sergilediğini belirten Anadol, "Başbakan'ın Cumhurbaşkanı'na yönelik sözleri küstahça. Cumhurbaşkanı elbette tarafsızdır. Ama bir yerde taraflıdır, yemin ediyor. Atatürk devrimlerine, Cumhuriyet'in temel kazanımlarına sataşıldığı vakit, onlar tehlikeye girdiği vakit elbette taraftır. Cumhuriyet'in, Atatürk devrimlerinin, laikliğin yanındadır. Çünkü Anayasa'nın değişmez ve değiştirilemeyecek maddeleri böyle yazmaktadır" diye konuştu. 
     
</TEXT>
</DOC>
