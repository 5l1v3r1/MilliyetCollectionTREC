<DOC>
<DOCNO> 241973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo05.html </URL>
<DATE> 2004/05/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ali Aydın, hakemliği bırakmak zorunda kaldığı için üzgün... 
</HEADLINE>
<TEXT>

     Eski futbol hakemi Ali Aydın, hakemliği bırakmak zorunda kaldığı için üzüldüğünü belirterek, ''İki yıl üst üste en başarılı hakem seçiliyorsunuz. İki maç kötü yönettiniz diye ailenizden başlayan ve kişiliğinize ulaşan çok kötü eleştiriler yöneltiliyor'' dedi. 
     Antalya'nın Finike İlçesi'nde Sancak Eğitim Kurumları'nın düzenlediği 5. Gençlik Şöleni etkinliklerine katılan, olaylı Galatasaray-Beşiktaş maçı sonrasında hakemliği bırakan FIFA kokartlı hakem Ali Aydın, 193 santimetre boyunda olduğunu, geçmişte basketbolla daha çok ilgilendiğini ve Efes Pilsen Basketbol Takımı taraftarı olduğunu söyledi. 
     Aydın, şölene katılanların bir sorusu üzerine, hakemliği bırakmaktan üzüntü duyduğunu ifade etti. Ancak, hakemliği bıraktıktan sonra ailesine daha fazla zaman ayırabildiği için de mutlu olduğunu kaydeden Aydın, şöyle konuştu 
     ''88 maç yönetiyorsunuz, iki yıl üst üste en başarılı hakem seçiliyorsunuz. İki maç kötü yönettiniz diye ailenizden başlayan ve kişiliğinize ulaşan çok kötü eleştiriler yöneltiliyor. Sevdiğiniz, keyif aldığınız mesleğiniz tam tersi bir hale geliyor. Hakemlikten ayrıldığım için pişman değilim.'' Ali Aydın, şike söylentileriyle ilgili bir soruyu da şöyle yanıtladı 
     ''Ortada bir itham varsa, ispatı gerekir. Söylentiler birçok yerde gündeme getiriliyor. Ben bu durumun biraz da taraftarı olunan takımın galip gelmesi isteğinden kaynaklandığını düşünüyorum. Hele düşme potasında bir takım söz konusuysa, insanlar sonucu başka taraflara yönlendirmek istiyor. Şike ahlaki kurallara uymayan bir hareket. Görmediğim bir şey için ahkam kesmek istemiyorum.'' 
     
</TEXT>
</DOC>
