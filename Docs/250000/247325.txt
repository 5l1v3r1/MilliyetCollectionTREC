<DOC>
<DOCNO> 247325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun11.html </URL>
<DATE> 2004/06/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gorbaçov Reagan dünya için büyük işler yaptı... 
</HEADLINE>
<TEXT>

     Dağılan SSCB'nin son devlet başkanı Mihail Gorbaçov, geçen hafta 93 yaşında ölen ABD'nin eski başkanı Ronald Reagan'ın ''büyük bir başkan'' olduğunu ve ''ülkesi ve dünya için büyük işler yaptığını'' söyledi. 
     Reagan'ın cenaze töreni için Washington'a gelen Gorbaçov, Teksas eyaletindeki Houston'da CNN televizyonuna yaptığı açıklamada, ''Anlaşmazlık sürecine sadece bir mucizenin son verebileceğinin görüldüğü ve gerginliğin olduğu bir dönemde, bunun üstesinden gelmemiz mümkün oldu'' dedi. 
     Reagan ile görüşmelerini ''eşsiz'' olarak nitelendiren Gorbaçov, ilk kez Cenevre'de görüştüklerini belirterek, ''Görüş alışverişinde bulunduk, iki gün birbirimizi anlamamıza yetti. Nükleer savaşın asla kazanılamayacağını ve buna girişmemek gerektiğini ifade ettiğimiz bildiriyi yayımladık'' diye konuştu. 
     73 yaşındaki Gorbaçov, ''Bu zor bir diyalogdu. Ancak güveni sağladık ve sorunları çözmek daha kolay oldu. Sonra dost olduk'' dedi. 
     Reagan 1981-1989 yılları arasında iktidardayken, devlet başkanı olan Gorbaçov, 1985'te ''Perestroika'' adı verilen yeniden yapılanmayı başlatmış, 1991'de SSCB'nin çözülmesiyle de istifa etmek zorunda kalmıştı. 
     Gorbaçov ile Reagan, yaptıkları silahsızlanma anlaşmalarıyla soğuk savaşın sona ermesine ön ayak olmuşlardı. 
     
</TEXT>
</DOC>
