<DOC>
<DOCNO> 213722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/soneko06.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Iğdır'da 20 yıldır faaliyete geçirilemeyen fabrika... 
</HEADLINE>
<TEXT>

     Iğdır'da, 1980 yılında faaliyete geçirilen ve iplik üretimi yapması planlanan fabrika, geçen 24 yıl içinde sadece bir yıl motorlarını çalıştırabildi. 
     Iğdır'da Doğu Anadolu Bölgesi'nin kalkınması amacıyla yaptırılan ve 1980 yılında faliyete geçirilen iplik fabrikası, faliyete geçirildiği 1980 yılından sonra sadece bir yıl hizmet gösterdi. 
     Dönemin hükümeti tarafından ağır sanayi hamlesi adı altında yaptırıldığı belirtilen ve Iğdır'daki pamuk üretimi potansiyelinin ipliğe dönüşümünün amaçlandığı fabrikanın, geçen zaman içinde özelleştirildiği ancak fabrikayı satın alan firmanın da bir türlü fabrikayı çalıştıramadığı öğrenildi. 
     
     ÇATI UÇMUŞ, MOTORLAR ÇALINMIŞ... 
     Fabrikanın bakımsızlık nedeniyle çatılarının uçtuğu ve içinde bulunan birçok motorun da güvenliğin olmaması nedeniyle çalındığı bildirildi. 
     Pamuk alım-satımıyla uğraşan işadamı Abbas Yılmaz, AA muhabirine yaptığı açıklamada, fabrikanın 10 yıl önce Aras Tekstil isimli şirkete satıldığını ancak şirketin fabrikayı çalıştıramadığını belirterek, fabrikanın faliyete geçmesi durumunda birçok işsiz gence iş imkanının sağlanacağını kaydetti. 
     Yılmaz, Aras Tekstil'in kredi alamaması nedeniyle fabrikayı çalıştıramadığını belirterek, firma sahipleriyle yetkililerin görüşmeler yapması gerektiğini ve atıl durumdaki fabrikanın Türk ekonomisine kazandırılması gerektiğini ifade etti. 
     
</TEXT>
</DOC>
