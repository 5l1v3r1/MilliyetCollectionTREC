<DOC>
<DOCNO> 227394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/dunya/adun.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SOMALİ GİBİ 
</HEADLINE>
<TEXT>

   Irak'ın Felluce kentinde kızgın kalabalık, durdurdukları 2 araçtaki 4 Amerikalı sivili öldürüp yaktıkları cesetlerini sokaklarda gezdirdi 
      DIŞ HABERLER SERVİSİ 

   
   Irak'ta koalisyon güçlerine en fazla saldırının düzenlendiği "Sünni Üçgeni"ndeki Felluce kenti, dün şiddetin hüküm sürdüğü Irak için bile alışılmadık bir vahşete sahne oldu. Bağdat'ın 50 km. batısındaki Felluce'de halk 4 Amerikalıyı taşıyan 2 cipe saldırdı. Cipleri ateşe veren kızgın kalabalık, 4 Amerikalıyı öldürdü, cesetleri parçaladı ve sokaklarda sürükledi. 
   
   Başlarından vurdular 
   Felluce halkının koalisyon güçlerine yönelik duygularının vahşi dışavurumu görgü tanıklarının ifadelerine göre şöyle gelişti Kent çıkışına doğru hareket eden 2 cip, Felluce'nin merkezine geldiğinde silahlı kalabalık tarafından durduruldu. Yabancıları araçlarından indiren ve tabancayla başlarından vurarak öldüren Iraklılar, daha sonra cesetleri ateşe verdi. 
   Washington'da saldırıyla ilgili açıklamada bulunan Dışişleri Bakanlığı, öldürülen 4 sivilin Amerikalı olduğunu belirtti. 4 Amerikalının koalisyon için çalışan müteahhitler olduğunu söyleyen Dışişleri Bakanlığı'ndan bir yetkili, bu kişilerin kimliklerini açıklamadı. ABD olayla ilgili daha önce yaptığı açıklamada, saldırıyı kınamıştı. Associated Press Ajansı AP ise, ölenlerden birinin ABD Savunma Bakanlığı çalışanı olduğunu duyurdu. 
   
   Cesetleri köprüye astılar 
   Cipleri de ateşe veren kalabalığın öfkesi dinmedi. "İslam çok yaşa", "Allahuekber" diye bağıran Iraklılar, kömürleşen cesetlerden bazılarını parçaladı. AP Televizyonu'ndan dünyaya yansıyan görüntülerde, bir Iraklının metal bir çubukla cesetlerden birini dövdüğü, bazı Fellucelilerin de bir kabloyla otomobile bağladıkları 1 cesedi kent sokaklarında sürükledikleri görüldü. Kömürleşmiş 2 cesedi de bir köprüye asan kalabalık, daha sonra dağıldı. TV görüntülerine bir ABD pasaportu ve yine bir diğer Amerikalıya ait Pentagon kimlik kartı yansıdı. 
   Olaydan saatler sonra bile kentte bir Amerikan askerinin veya Irak polisinin görülmemesi dikkat çekti. 
   
   5 ABD askeri öldü    Felluce'nin 20 km. kuzeybatısındaki Malahma bölgesindeyse bir Amerikan devriyesine düzenlenen bombalı saldırıda 5 Amerikalı deniz piyadesi öldü. Bu saldırı son zamanlarda Amerikan birliklerine düzenlenen en kanlı saldırı olarak kayıtlara geçti. 
   Olayla ilgili açıklama yapan Amerikalı Albay Jill Morgenthaller, Malahma bölgesinde görev yapan deniz piyadelerinden 5'inin, yola yerleştirilen bombanın araçlarının yanında patlaması sonucu öldüğünü söyledi. 
   "Sünni Üçgeni"nde bulunan Ramadi'deyse direnişçiler bir hükümet binasına el bombası attı, güvenlik güçleriyse karşılık verdi. Ancak can kaybı olup olmadığı konusunda açıklama yapılmadı. 
   Bakuba kentinde de, dün sabah bomba yüklü araçla intihar saldırısı düzenlendi. Eylemde sadece intihar komandosu öldü, 6 kişi de yaralandı. 
   
   
</TEXT>
</DOC>
