<DOC>
<DOCNO> 215034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sontur21.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un yüzde 11'ine elektrik verilemiyor... 
</HEADLINE>
<TEXT>

     İstanbul'da yoğun kar yağışı ve fırtına nedeniyle trafolarda arızalar oluştuğu ve bu nedenle kentin yüzde 11'ine elektrik verilemediği bildirildi. 
     Boğaziçi Elektrik Dağıtım ve Anonim Şirketi BEDAŞ Genel Müdür Vekili Yunus Bekircan, "Enerji üretim hatlarından sağlıklı enerji aldığımız için, Ocak ayında meydana gelen kar yağışında yaşanan büyük çaplı elektrik arızaları olmadı. Enerji hatlarından sağlıklı enerji alıyoruz ve şehrin büyük bir kısmına elektrik verebiliyoruz. Şehrin bazı bölgelerinde lokal olarak meydana gelen arızalar nedeniyle yüzde 11'lik bir kısma elektrik veremiyoruz" dedi. 
     Yunus Bekircan, "Elektrik üretim kaynaklarından sağlıklı elektrik aldığımız için şehrin büyük bir kısmına elektrik verebiliyoruz. Lokal arızalar mevcut bu nedenle bazı bölgelere elektrik verilemiyor. İstanbul'a bağlı bazı köylerde yollar tamamen kapalı olduğu için meydana gelen arızalara müdahale edemedik. Bu nedenle buradaki arızalar giderilemiyor. Sarıyer ve Silivri'ye bağlı köylerin bir kısmı, Gaziosmanpaşa'ya bağlı köylere elektrik veremiyoruz. Yollar kapalı olduğu için de arıza ekiplerimiz buralara ulaşamıyor. Şehir içinde ise Avcılar, Beyazıt, Kumburgaz, Silivri merkez, Sefaköy, Gaziosmanpaşa, Sarıyer'de ise trafolarda meydana gelen arızlara nedeniyle bu bölgelere elektrik verilemiyor. Yaklaşık 460 kişiden oluşan arıza ekipleri ile arızaların giderilmesine çalışıyoruz. İstanbul genelinde 967 trafoda arıza bulunmakta. Akşam saatlerine kadar bütün trafoları faal hale geçirerek bu bölgelere de elektrik vermeyi planlıyoruz" diye konuştu. 
     Elektrik kesintisi nedeniyle bazı bölgelere su da verilemiyor. 
     
</TEXT>
</DOC>
