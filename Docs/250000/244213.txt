<DOC>
<DOCNO> 244213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy21.html </URL>
<DATE> 2004/05/31/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Baykal, olağanüstü kurultay tartışmalarının sona erdirilmesini istedi 
</HEADLINE>
<TEXT>

     CHP Genel Başkanı Deniz Baykal'ın, olağanüstü kurultay tartışmalarının sona erdirilmesini istediği öğrenildi. 
     CHP Parti Meclisi'nin PM Genel Başkan Deniz Baykal'ın başkanlığında basına kapalı olarak yaptığı ve yaklaşık 4 saat süren toplantısı sona erdi. 
     Toplantıda, iç ve dış siyasi gelişmeleri değerlendirdikten sonra parti içi sorunlara değinen Baykal'ın, partinin yaşanan son tartışmalar gibi tartışmalara tahammülü olmadığını söylediği belirtildi. 
     Tüzüğe göre, olağanüstü kurultay için delegelerin imza vermesi gerektiğini anımsatan Baykal'ın, geçmişte kendilerinin 1 hafta içinde gerekli imzayı topladıklarına dikkati çektiği bildirildi. Geçmişte bir haftada imzaların toplandığını hatırlatan Baykal'ın, şimdi imza toplanamadığına göre, böyle bir irade olmadığını söylediği öğrenildi. 
     Bir bildiri yayınlayarak olağanüstü kurultay isteminde bulunan ''30'lar Hareketi'' olarak isimlendirilen muhalif gruptan Mehmet Tomanbay, Berhan Şimşek, Yakup Kepenek, Hasan Aydın ve Kemal Kılıçdardoğlu PM toplantısına katılırken, sadece Hasan Aydın bir konuşma yaparak kurultay isteme gerekçelerini anlattı. 
     Aydın'ın muhaliflere yönelik ''Eve dönüş yasası benzeri bir af çıkarılacağı'' yönündeki bir gazete haberine dikkati çekerek, ''Bunlar ayıptır, burası herkesin evi. Bize haksızlık yapılıyor. Tüzükten kaynaklanan hakkımızı kullanıyor ve partide değişim istiyoruz. Biz partimize sadığız'' dediği belirtildi. 
     Hasan Aydın'ın konuşması sırasında Genel Sekreter Yardımcısı Algan Hacaloğlu ve PM üyesi Enis Tütüncü'nün tepki gösterdiği kaydedildi. 
     Aydın'ın konuşmasından sonra kısa bir değerlendirme daha yapan Baykal'ın ise bu tartışmanın artık sona erdirilmesini isteyerek, ''Bu konunun yeteri kadar konuşulduğunu, artık konuşacak tarafı kalmadığını'' söylediği ifade edildi. 
     
</TEXT>
</DOC>
