<DOC>
<DOCNO> 205293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/spor/spo07.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar Unakıtan'da 
</HEADLINE>
<TEXT>

   Federasyonların özerkliği konusunda düğümü Maliye Bakanlığı'nın görüşü çözecek, tasarı olumlu bulunursa 2004, Türk sporunda devrim yılı olacak 
      AYŞE YEŞİN 

   
   Onay bekliyor 
   FUTBOLUN dışında kalan federasyonların özerkliğe kavuşmasını sağlayacak tek maddelik yasa tasarısı, Maliye Bakanı Kemal Unakıtan'dan vize bekliyor. Başbakanlık Kanunlar ve Kararlar Dairesi'ne gönderilen ve ilgili bakanlıkların görüşünü bekleyen tasarı konusunda, özerkliğe geçilmesiyle federasyonların tüzel kişilik kazanıp, devlet kaynaklarının üçüncü şahıslara aktarılmasını gerektireceği için Maliye Bakanlığı'nın görüşü büyük önem taşıyor. 
   
   İmzaya açılacak 
   DİĞER bakanlıkların sıcak yaklaştığı yasa tasarısına Kemal Unakıtan'ın başkanlığını yaptığı Maliye Bakanlığı'ndan da olumlu görüş bildirilmesi halinde, taslağın derhal Bakanlar Kurulu'nda imzaya açılacağı ve TBMM'ye sevk edileceği kaydedildi. Tasarı alt komisyonlarda görüşüldükten sonra genel kurulda oylanacak ve yeni yılda yürürlüğe girecek. Federasyonların özerkliğe kavuşmasıyla devletin omuzlarından da ağır bir mali yük kalkmış olacak. 
   
   
</TEXT>
</DOC>
