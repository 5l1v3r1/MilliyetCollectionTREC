<DOC>
<DOCNO> 212267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur22.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten açıklama Arzumuz Kıbrıs'ta 1 Mayıs'a kadar çözüm... 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Sermet Atacanlı, Kıbrıs'ta 1 Mayıs'a kadar bir çözüm bulunmasını temenni ve arzu ettiklerini söyledi. 
     Atacanlı, Çankaya Köşkü'nde düzenlenen basını bilgilendirme toplantısında, gazetecilerin sorularını yanıtladı. 
     Sermet Atacanlı, bir soru üzerine, Başbakan Recep Tayyip Erdoğan'ın ABD seyahati öncesi Cumhurbaşkanı Ahmet Necdet Sezer'e bilgi verdiğini, Erdoğan'ın ABD temasları hakkında da bilgi aldıklarını, Erdoğan'ın dönüşünde de Sezer'e geniş bilgi sunacağını kaydetti. Atacanlı, ''Şüphesiz bu ziyaretin gerek Türk-Amerikan ilişkileri, gerek Türkiye'nin önem verdiği dış politika konuları itibariyle yararlı geçiyor olmasını ümit ederiz'' diye konuştu. 
     ''Sayın Cumhurbaşkanı Kıbrıs konusunda 1 Mayıs'a kadar çözüm bulunabileceğine inanıyor mu'' sorusuna Atacanlı, şu yanıtı verdi 
     ''Tabi ki bizim temennimiz, arzumuz budur. Türkiye olarak bunu da hep söyledik. En kısa sürede Kıbrıs sorununa adadaki gerçekler temelinde, hakça, kalıcı bir çözüm bulunması Türkiye'nin ve KKTC'nin öteden beri dile getirdiği ve son haftalarda da özellikle vurguladığı bir keyfiyettir. Bu amaçla Türk tarafı adeta donmuş durumda olan BM müzakere sürecinin yeniden canlandırılması konusunda yapıcı adımlar atmıştır. Bu adımlar uluslararası camiada genellikle olumlu karşılanmıştır. Türk tarafının bu yapıcı tutumunun karşılık görerek, çözüm yolunda hızla ilerlenilmesi tabi ki bizim temennimizdir.'' Atacanlı, Cumhurbaşkanı Sezer'in bu konuda bir temasının öngörülmediğini bir başka soru üzerine ifade ederek, ''Şu anda hayatiyet kazandırılması gereken süreç, BM Genel Sekreteri'nin iyi niyet misyonu çerçevesinde adadaki tarafların biraraya getirilmesi sürecidir. Bu süreç beklenmektedir. Gelişmelere göre Türk tarafı atılabilecek ilave adımları atmaya hazır olduğunu beyan etmiştir'' dedi. 
     Atacanlı, bir başka soru üzerine, ''Türk tarafı, uzunca bir süredir ne yazık ki çözümsüz kalan Kıbrıs sorununun 2004 yılı içinde adil ve kalıcı bir çözüme ulaştırılması konusunda elinden gelen bütün çabayı sarf etmeye hazırdır'' diye konuştu. 
     Bir başka soru üzerine de Atacanlı, Kıbrıs konusunda Ankara'da son günlerde yaşanan süreç ve yapılan görüşmelere anımsattı. Atacanlı, ''Çözüm konusunda temel parametreler olarak bizim görüşümüz bellidir. Mutabakatımız ortadadır. Bu parametreler içindeki ayrıntıları önümüzdeki haftalar gösterecek'' dedi. 
     Atacanlı, KKTC Cumhurbaşkanı Rauf Denktaş'ın Cumhurbaşkanı Sezer'in daveti üzerine Ankara'ya geldiğini, bunda bir olağandışılığın bulunmadığını söyledi. 
     Atacanlı, ''Sayın Cumhurbaşkanımızın davetlisi olarak Türkiye'ye gelen konuk cumhurbaşkanlarının başta başbakan olmak üzere diğer hükümet yetkilileri ile de görüşmelerde bulunması da olağandır. Bu bağlamda olağandışı bir uygulama yapılmadı'' dedi. 
     Sermet Atacanlı, bir başka soruyu yanıtlarken de, Sezer'in ABD Başkanı George Bush'a herhangi bir mesaj göndermediğini söyledi. 
     Atacanlı, Haziran ayı sonunda İstanbul'da NATO zirvesinin yapılacağını, Bush'un da toplantı için İstanbul'a gelmesinin öngörüldüğünü, bu zirveden istifade ile Bush'un resmi ziyarette bulunmasının da gündemde olduğunu ifade etti. Atacanlı, ''Biz böyle bir gelişmeden memnuniyet duyacağımızı Amerikan tarafına ve Başkan Bush'a ilettik. Başkan Bush'ta da bu yönde bir niyet olduğu anlaşılıyor. Bundan da memnuniyet duyarız'' diye konuştu. 
     
     KUZEY IRAK 
     Kuzey Irak'taki Kürt grupların son dönemdeki açıklamalarına ilişkin bir soru üzerine de Atacanlı, şunları söyledi 
     ''Bu konudaki bilgiler bize de ulaşıyor. Cumhurbaşkanımız da bu gelişmelerden bilgilendiriliyor. Kuzey Irak ve Irak konusundaki görüşlerimiz malum. Bu görüşlerimizde bir değişiklik olmadığı gibi, bir değişiklik olması da beklenmemelidir. Türkiye, Irak'a ve Kuzey Irak'a yönelik politikasını herhalde oradaki grupların bu tür çıkışlarıyla yönlendirecek ya da değiştirecek değildir.'' Atacanlı, İran İslam Cumhuriyeti Cumhurbaşkanı Yardımcısı ve Talim-Terbiye Kurumu Başkanı Mohsen Mehralizadeh'in ziyaretinin esas amacının İran'daki deprem felaketi nedeniyle Türkiye'nin yaptığı yardımlara teşekkür mahiyeti taşıdığını, Mehralizadeh'in İran Devlet Başkanı Hatemi'nin teşekkür mesajını Sezer'e ilettiğini de söyledi. Atacanlı, görüşmede, Kuzey Irak konusunun gündeme gelmediğini söyledi. 
     
     AB 
     Sermet Atacanlı, ''Cumhurbaşkanı Sezer'in Türkiye'nin 2004 Aralık ayında AB'den müzakere tarihi alması konusunda özel bir görüşme programı uygulayıp uygulamayacağının'' sorulması üzerine, şunları söyledi 
     ''2004 Aralık ayı çok önemli bir tarih. Uzun süredir devam eden Türkiye'nin AB'ye üyelik sürecinde çok önemli bir kilometre taşıdır. Bizim beklentimiz bellidir. Tüm çabamız müzakerelere başlama tarihi verilmesidir. Sayın Cumhurbaşkanımız da Aralık ayına giden süreçte bu konuda kendisine düşen katkıyı yerine getirecektir.'' Sermet Atacanlı, bir başka soru üzerine de, Anayasa Mahkemesi'nin TÜBİTAK Başkan ve üyelerinin atanmasına ilişkin yasanın yürürlüğünü durdurduğunu anımsatarak, TÜBİTAK Başkanlığı'na atamaya ilişkin kararname konusunda artık bir işlem yapmanın da söz konusu olmayacağını söyledi. 
     Star gazetesindeki eylem ile ilgili soru üzerine de Atacanlı, ''Bu konuda Sayın Cumhurbaşkanımız ile bir görüşmem olmadı. Ama tabii ki çalışan insanların emeklerinin karşılığını alamamaktan dolayı mağdur duruma düşmüş olmaları üzüntü vericidir. Bundan öte kısmı yargıyı ilgilendiren bir konudur'' dedi. 
     
</TEXT>
</DOC>
