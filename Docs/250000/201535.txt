<DOC>
<DOCNO> 201535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yazar/sazak.html </URL>
<DATE> 2003/12/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Arena faciası 
</HEADLINE>
<TEXT>

   
   Beşiktaş'ın 'Avrupa rüyası' tam bir düş kırıklığıyla son buldu. Şampiyonlar Ligi'ne veda eden Siyah Beyazlılar UEFA'da teselli arayacak. Kartallar yüksekten uçarmış, 'Arena faciası'nı unutmaya çalışan taraftar 'Beşiktaş'a UEFA kupası yakışır' diye düşünse de Chelsea maçının yaralarını sarmak kolay olmayacak. 
   Çünkü Almanya'da kaybedilen sıradan bir maç değildi, Beşiktaş kazansaydı tarihi bir başarıya imza atacaktı. Yenilgiye neden olan 'kontrollü ya da korkak futbol' sistemin sorgulanmasına da yol açıyor. 
   Düne kadar kahraman olan Luce, Beşiktaş'ın hedefini küçültmekle suçlanıyor. 
   Gerçekten, Beşiktaş Chelsea maçının son dakikalarını bir zamanlar TRT spikerine 'Vay anasını sayın seyirciler' dedirten dramatik yenilgilere özgü ruh haliyle izledik. 
   Beşiktaş ilk golü kalesinde görünce ekranın köşesine Sparta Prag - Lazio maçı geldi. O dakikadan itibaren televizyon başındakiler Arena Stadı'nı çoktan terk etmişlerdi Kimse Beşiktaş'ın maçı çevirebileceğine inanmıyordu. Turu geçmenin tek yolu, Prag'daki maçın berabere bitmesiydi. Uzatma dakikalarına 0 - 0 girilince nefesler tutuldu. Ancak Beşiktaş'ı yıkan gol, 90 artı 3'te geldi. Sparta Prag golü atarak, ekran başındakilere 'Vay anasını sayın seyirciler' dedirtti. 
   Bir Beşiktaş klasiği daha yaşadık. 
   Avrupa sahalarındaki makus talihimiz değişmedi. Üstelik maçı Prag'da kaybettik 
   Beşiktaş'a yakışan Arena Stadı'nda cesaretle oynamak ve kazanmaktı. Başaramadık Lucecsu, Chelsea maçı öncesinde 'Beşiktaş ruhu'ndan söz ederken, takımın gerektiği zaman 'değişmesini bilerek' kazandığını anlatıyordu. Bu moral motivasyonun Londra'da 2 - 0 biten ilk maçtaki gibi sahaya yansıyacağını umarak hata etmişiz. 
   Lucescu, 'beraberliğe yatarak' turu geçeceğini düşünmüş. Sergen'i değiştirdikten sonra yenilen golü 'Hücuma dönmekle hata yaptım' demesi bunun itirafı oldu. 
   Beşiktaş hücumu düşünse Sergen ve İlhan'ın gol atacak halleri var mıydı İlhan Mansız'ın Şampiyonlar Ligi'inde tek golü yok Sergen ise gol atmaktan yorgun düştü Spor medyası haklı olarak Lucescu'nun 'Santrfor istemem, İlhan bana yeter' ısrarının pahalıya patladığını öne sürüyor. 
   Lucescu da topun ağzında. 
   Baştan beri, 'kontrollü futbol oynattığı' için kendisini 'korkak' bulanlar var. Lazio'yu gözünde büyüterek, turu kafasında kaybettiği savunuluyor. İki sezon üst üste Galatasaray ve Beşiktaş'ı lig şampiyonu yapan bir antrenörü Avrupa'da turu geçemedi diye 'ipe çekmek' haksızlık olur. 
   Galatasaray'ı UEFA şampiyonu yapan Fatih Terim'in de İspanya'da aynı kaderi paylaştığını unutmayalım. 
   Türk futbolu düşüşte, Milli Takım'dan sonra Galatasaray ve Beşiktaş'ın Avrupa serüveninin hız kesmesi rastlantısal değil. Dönemsel. Başarı çıtasını yükseltmek zaman alacak. 
   
      
   
   
</TEXT>
</DOC>
