<DOC>
<DOCNO> 247226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas01.html </URL>
<DATE> 2004/06/11/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Uzay Bilimciler, bir kara deliğin oluşumunu gözlemliyor 
</HEADLINE>
<TEXT>

     Bülent Keneş 

Patlayan bir yıldızdan kopan ve giderek genişleyen balonumsu bir oluşumun ortasında meydana gelen bir çatlağın, bugüne kadar belirlenen en genç kara delik olabileceği kaydediliyor. 
     Oluşumun bir kara delik mi, yoksa nötron yıldızı mı olduğunun henüz netlik kazanmadığı belirtilirken, kara delik olması durumunda, bunun uzay bilimciler tarafından oluşumu izlenen ilk kara delik olacağı ifade ediliyor. 
     İlk kez 20 yıl kadar önce fark edilen bir patlamayla izlenmeye başlayan sürecin son zamanlarında, kaotik bir görüntü ortasında yoğun bir nesnenin ortaya çıktığı kaydediliyor. Bu yoğun nesnenin bir kara delik olabileceği gibi, bir nötron yıldızı da olabileceği belirtilirken, bilim adamlarının bu nesnenin ne olduğunu tespit edebilmek için gözlemlerini aralıksız sürdürdüğü ifade ediliyor. 
     Space.com'da yer alan bilgilere göre, birçok uzay bilim ekibi bugüne kadar süpernova adı verilen pek çok yıldız patlamasını kayıt altına alırken, daha önceki süpernovaların sonuçları olduğu varsayılan birçok ''kara delik adayını'' da keşfetmişti. Ancak süpernovalar ile kara delikler arasındaki bağ, bugüne kadar güçlü bir şekilde ispatlanamamıştı. 
     Bunun bir ilk olduğunu söyleyen Ontario'daki York Üniversitesi'nden Michael Bietenholz, ''Bugüne kadar ardında kara delik bırakan süpernova görmemiştik. Arkalarında nötron yıldızları bırakan süpernovalar ise birkaç yüzyıl yaşında ya da daha yaşlıydı ve bunları sadece tarihi kayıtlardan bilmekteydik'' diyerek, gözlemlenen oluşumun uzay bilimi açısından önemine dikkat çekiyor. 
     Bietenholz ve arkadaşları, uzayda gözlemlenen olaylar serisinin ders kitaplarındaki teorileri doğrular şekilde ilerlediğini ifade ederken, ''Oluşumun merkezindeki yoğun nesnenin bir kara delik mi, yoksa bir nötron yıldızı mı olduğunun hiçbir önemi yok. Bu oluşum, bugüne kadar gözlemlediklerimizin en gencini oluşturuyor'' diyor. 
     Patlamanın aslında çok eski bir tarihte olduğu belirtilirken, SN 1986J kodlu yıldızın yaklaşık 30 milyon ışık yılı uzaklıkta olduğu ve son 20 yıldır yapılan gözlemlerin, 30 milyon yıl önceki gelişmelere ait olan, ancak yeryüzüne yeni ulaşan ışıkları temsil ettiği belirtiliyor. 
     
</TEXT>
</DOC>
