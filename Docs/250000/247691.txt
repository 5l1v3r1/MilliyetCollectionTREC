<DOC>
<DOCNO> 247691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun01.html </URL>
<DATE> 2004/06/14/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bağdat'taki patlamada El Cezire'ye göre 3 kişi öldü... 
</HEADLINE>
<TEXT>

     El Cezire televizyonu, Bağdat'ın merkezinde bomba yüklü aracın infilak etmesiyle 3 kişinin öldüğünü, 25 kişinin yaralandığını duyurdu. 
     İntihar saldırısı olduğu sanılan patlamada ölen ve yaralananların sayısı hakkında Amerikalı yetkililer ya da Irak İçişleri Bakanlığı'ndan henüz açıklama gelmedi. 
     Görgü tanıklarına göre, Amerikalılara ait 3 aracın Tahrir meydanına gitmek üzere Cumhuriye köprüsünden geçtikleri sırada, trafikte duran bir araç infilak etti. 
     Hemen olay yerine gelen Irak polisi, Amerikalıların araçlarında bulunan kişileri çıkarmaya başladı. 
     Büyük bir karmaşanın olduğu olay yerinde, kızgınlık Amerikalılara yönelirken, ABD 1. Süvari Tümeni'nden üç askerin patlama yerinde etrafı seyreden bir kişiyi uzaklaştırarak sopayla dövmeye başladığı görüldü. 
     Kalabalık ABD aleyhine slogan atmaya başlarken, bir sivilin de Batılı gazetecilere bağırarak ayrılmalarını istediği belirtildi. 
     Kalabalığın kızgınlığı artınca Amerikan askerlerinin ve polisin olay yerinden ayrılmaya başladığı, bunun üzerine kalabalığın bir otomobili ateşe verdiği de bildirildi. 

     
</TEXT>
</DOC>
