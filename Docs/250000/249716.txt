<DOC>
<DOCNO> 249716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur06.html </URL>
<DATE> 2004/06/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Otobüste dehşet Tartıştığı karısını bıçaklayıp öldürdü... 
</HEADLINE>
<TEXT>

     Şişli'de bir kişi, tartıştığı eşini halk otobüsünün içinde bıçaklayarak öldürdü, kayınvalidesini de yaraladı. 
     AA muhabirinin aldığı bilgiye göre, Rıza C, kendisiyle tartıştıktan sonra evden ayrılan eşi Belgüzar C. 33 ve yanında bulunan kayınvalidesi Gülizar K'yı, Mecidiyeköy'deki otobüs duraklarına kadar takip etti. 
     Burada bıçağını çıkaran Rıza C, bir halk otobüsüne binen eşi Belgüzar C'yi ardından koşarak yakaladı. Rıza C, eşini ve kendisine engel olmaya çalışan kayınvalidesini bıçakladı. Ağır yaralanan genç kadın ile annesi, halk otobüsüyle Şişli Etfal Eğitim ve Araştırma Hastanesi'ne kaldırıldı. 
     Belgüzar C, hastanede yapılan müdahaleye rağmen hayatını kaybetti. Hafif yaralanan Gülizar K. ise tedavisinin ardından taburcu edildi. 
     Rıza C, olayda kullandığı bıçakla birlikte polis tarafından kısa sürede yakalanarak gözaltına alındı. 
     Yetkililer, olayla ilgili soruşturmanın sürdüğünü bildirdiler. 

     
</TEXT>
</DOC>
