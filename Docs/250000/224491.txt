<DOC>
<DOCNO> 224491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko23.html </URL>
<DATE> 2004/03/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Enerji Bakanı Gelir ortaklığı senetleri uygulamaya geçecek 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, gelir ortaklığı senetlerinin, kısa zamanda uygulamaya geçirileceğini, bu senetleri yerli yatırımcı ve dışarıya açmayı düşündüklerini açıkladı. 
     Güler, ''bir tanesi klasik, aynı köprülerde uygulanan gelir ortaklığı senedi gibi düşündüğümüz model var. Diğeri de kiralayarak yapma üzerine kurulan model. İkisi de kaynak sağlayacak çalışmalar' dedi. 
     Güler bu arada, yatırımlar konusunda bir optimizasyon yaptıklarını, maksimizasyon yapma durumlarının olmadığını söyledi. 
     Bakan Güler, Dünya Su Günü nedeniyle Devlet Su İşleri DSİ Genel Müdürlüğü'nde düzenlenen toplantının açılışında konuşma yaptı. 
     Güler, suyun çok iyi yönetilmesi gerektiğini vurgularken, ''suyu iyi yönetemezsek su isyan ediyor. Suyun isyanında bizim ihmallerimiz, çarpık kentleşmenin, yerleşmenin, imar planlarının hesapsızlığın, öngörüsüzlüğün çok büyük rolü var'' dedi. 
     Enerji konusunu iyi yönetmeye başladıklarını söyleyebileceğini ifade eden Güler, suya ağırlık verdiklerini, daha önce yüzde 35 olan suyun enerjide kullanım oranını yüzde 50'ye çıktıklarını söyledi. 
     
     YATIRIMLARDA, EN FAYDA SAĞLAYANI ÖNCELİKLİ OLACAK 
     Suya ağırlık vermek suretiyle sadece elektrik enerjisinde yaptıkları hesaplarla, 450 trilyon liralık bir avantaj sağladıklarını bildiren Güler, yatırım konusunda hükümet olarak bir optimizasyon yaptıklarını, maksimizasyon yapma durumlarının olmadığını söyledi Güler, şöyle devam etti 
     ''Şu anda aldığımız tabloyu, bir optimizasyona tabi tutmaya çalışıyoruz. Bir yandan kredili inşaatlar, öbür tarafta mevcut yatırımların durumu. Türkiye'nin ihtiyacına bir bütün halinde baktığımız zaman, Türkiye'nin bütün sahalardaki bütçe ihtiyacı, borç yönetimi ve bununla birlikte enerji, sulama, tarım, erazyon bunların hepsi bir öncelik sıralamasına tabii tutuluyor. 
     Keşke mümkün olsaydı DSİ'nin bütün projelerini, uykuda olan projelerini uyandırıp hepsini birden hayata geçirip, nerede kalmıştık diyerek devam etseydik.'' Bazı anlaşmaların, kredilerinde hala pazarlık marjlarının olduğunu gördüklerini ifade eden Güler, bunlara el atmadan duramadıklarını kaydetti. 
     Bunları pazarlığa tabii tuttuklarını, zamanın maliyetinin farkında olduklarını bildiren Güler, '' Yapılmış bir takım anlaşmaları geçerken düzeltiliyoruz. Çünkü bunlar maliyeti yükseltiyor. Fizibilitede farklılıklar var onlarla uğraşıyoruz'' dedi. 
     Güler, enflasyonla mücadele, bütçe disiplininin, kendilerini optimizasyona zorladığını ifade etti. 
     
     GELİR ORTAKLIĞI SENETLERİ 
     Bu arada Gelir ortaklığı senedi konusundaki çalışmaları hızlandırdıklarını belirten Güler, burada iki ayrı model üzerinde çalışma yaptıklarını, bunu kısa zamanda uygulamaya geçireceklerini, böylelikle önemli kaynak sağlanacağını kaydeti. 
     Yerel yönetimler yasa tasarısının çıkmasıyla, su kaynaklarına yakın yerleşim konusunun rahatlıkla çözüleceğine inandıklarını anlatan Güler, şöyle devam etti ''Fırat suyunun açılmasının ardından, yeni gerçekler ile karşılaştık. Karkamış barajından sonraki kısımda 4-4.5 kilometrelik bölgede nehrin tam ortasında bir adacık oluşmuş. Oraya evler, tesisler yapmışlar. Suyu az bir miktar açtığınızda bunlar suların altında kalabiliyor.'' Güler, Ilısu barajı projesi konusunda fiyat için son pazarlıkların yapıldığını belirtti. 
     
</TEXT>
</DOC>
