<DOC>
<DOCNO> 248893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/spor/aspo.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşekkürler Türkiye 
</HEADLINE>
<TEXT>


Fenerbahçe'nin Hollandalı yıldızı Van Hooijdonk, Portekiz'den sevenlerine mesajlar gönderdi. Yıldız futbolcu, "Türkiye'ye çok şey borçluyum. Geçen sezonki performansım Milli Takım'daki itibarımı artırdı" diye konuştu 




'Hepinizi özledim' 
OYNADIĞI futbol, sempatik davranışları ve doğuştan Türk'ü canlandırdığı reklamlarıyla gönüllerde taht kuran Van Hooijdonk, Hollanda Milli Takım kampında Milliyet'in sorularını yanıtladı. Türkiye'yi çok özlediğini söyleyen golcü futbolcu, "Türkiye'ye çok şey borçluyum. Fenerbahçe ile şampiyon olmam ve ligde çok gol atmam benim Milli Takım'daki itibarımı artırdı" diye konuştu. 

'Beni destekleyin' 
FENERBAHÇE'NİN yıldız ismi, Avrupa Şampiyonası'nda Türkiye'yi de temsil ettiğini açıkladı. Van Hooijdonk, "Çok sevildiğimi biliyorum ve bu yüzden Türkiye için de buradayım. Karşılıklı sıcaklık nedeniyle Türk bayrağını da taşıdığımı hissediyorum. Gol atacağım zaman eminim ki, Hollandalılar kadar mutlu olacaksınız. Bu benim için ayrı bir sorumluluk" yorumunu yaptı. 

1907'de Ali Koç devri 

1907 Fenerbahçe Derneği'nin dün yapılan Genel Kurulu'nda Ali Koç başkanlığa seçildi. Seçime tek aday olarak giren Koç sonuçların açıklanmasının ardından yaptığı konuşmada amaçlarının derneğin 11 yılda gerçekleştirdiği projelere yenilerini eklemek ve kulüp ile daha yakın ilişkiler içine girmek olduğunu söyledi. 
DERNEĞİN yönetim kurulu üyeliklerine ise şu isimler seçildi Burhan Karaçam, Mehmet S.Dereli, Melih Esen Cengiz, Cemal Belgin, Fethi Pekin, Gökhan Akça, Günsan Çetin, Hilmi Kayhan, Hosrev Vatandost, Kemal Olgaç, Ozan Tarman, Ömer Okan, Ömer Temelli, Özgür Güneri. 

Zafer pazarlığı 
FENERBAHÇE, kaleci Zafer'i renklerine katabilmek için girişimlerini hızlandırdı. Başkan Aziz Yıldırım, dün Nihat Özdemir'in ofisinde Ankaragücü Başkanı Cemal Aydın ile bir araya geldi. Yıldırım ve Aydın'ın fiyat konusunda büyük ölçüde anlaştıkları ve teknik direktörlerine danıştıktan sonra bu transfere son noktayı koyacakları bildirildi. 

Fatih için teklif 
SARI - Lacivertli takımın yıldız isimlerinden Fatih Akyel'e, yeniden Avrupa'ya açılma şansı doğdu. Teknik Direktör Daum'un eski takımı Avusturya Wien'in, tecrübeli futbolcuyu renklerine katabilmek için Fenerbahçe'nin kapısını çaldığı iddia edildi. Yeni sezonda Avrupa'da başarı hedefleyen Daum'un, Fatih'i göndermeyeceği ileri sürüldü. 

Türkçe kaseti var 
TÜRKİYE'NİN hayatında çok önemli bir yere sahip olduğunu açıklayan Van Hooijdonk, kendiside Türkçe bir cd doldurttuğunu açıkladı. Yıldız oyuncu şunları söyledi "Tarkan, Nalan, Mustafa Sandal gibi şarkıcıları boş zamanlarımda dinliyorum hatta cdnin bir kopyasını da Overmars'a verdim. Çok beğendi. Ancak Overmars ve Zenden de Türkiye'ye gelmeyecek." 

Transfer polemiği 

Fenerbahçe ile Beşiktaş, İbrahim Toraman yüzünden birbirine düştü. Asbaşkan Murat Özaydınlı, ezeli rakiplerine tepki göstererek, "Bizim sokağa atacak paramız yok" dedi 


'Eskilerde kaldı' 
EZELİ rakipler Fenerbahçe ile Beşiktaş arasındaki İbrahim Toraman sürtüşmesi dün karşılıklı tepkilerle yeniden gündeme geldi. Fenerbahçe Asbaşkanı Murat Özaydınlı, her futbolcuya hak ettiği paranın ödenmesi gerektiğini söyleyerek, "Biz çok zengin bir kulüp değiliz. Bu yüzden de sokağa atacak paramız yok. Öncelikle kulübün menfaati önemli" yorumunu yaptı. 

'Taviz vermeyiz' 
ÖZAYDINLI, iç transfer görüşmelerinde de belirledikleri fiyatların üzerine çıkmadıklarını açıkladı. Fenerbahçe Asbaşkanı şunları söyledi "Gönülden Fenerbahçeli olan Ümit ve Volkan zaten imza attılar. Diğerleri atmadılar ve kendilerine kulüp buldular. Hayırlı olsun. Fiyat sınırlarımızı belirledik ve bunlarda oynama yapmamakta kararlı olmaya devam edeceğiz." 

Aksu'dan yanıt 
BEŞİKTAŞ İkinci Başkanı Murat Aksu'dan ise İbrahim Toraman'ın transferiyle piyasayı yükselttiklerini iddia eden Fenerbahçe cephesine yanıt geldi. Aksu, "Beşiktaş kendi transfer piyasasını kendisi belirler. Fenerbahçe'nin istediği bir oyuncunun bize gelmesinden dolayı yapılan suçlamalardan dolayı üzgünüz. Para bizim paramız ve merak etmesinler sokağa atmayız" diye konuştu. 

Ankara'da coşku 

ANKARALI Fenerbahçeliler Derneği dün gece Atlıspor Kulübü'nde 3. yıldız ile 15. şampiyonluğu kutlama gecesi düzenledi. Geceye Aziz Yıldırım, yöneticiler ve Ankaragücü Başkanı Cemal Aydın da katıldı. Başkentli Fenerbahçeliler, havai fişek gösterisini ilgiyle izledikten sonra Müşerref Akay'ın şarkılarıyla coştu. Başkanvekili Nihat Özdemir,"Hiçbir takımın iç transferine karışmayız. Bundan sonra transferlerimizi gizli tutacağız. İbrahim Toraman'ın transferinde neler olduğunu gördük. Ali Güneş'in gelecek yıl takımda kalması için Daum ısrarcı olmadı. Alex'in ayarında bir yabancı transfer daha yapmayı düşünüyoruz" dedi. 

Alex yola çıkıyor 

FENERBAHÇE'NİN uzun uğraşlar sonucunda renklerine kattığı Brezilyalı yıldız Alex, Türkiye'ye gelmek için artık saatleri sayıyor. Takım arkadaşlarıyla vedalaşan Brezilyalı oyuncu, yarın İstanbul'da olacak ve Sarı - Lacivertli taraftarlarla buluşacak. İstanbul'da iki gün kalacak olan Alex, bu süre içinde medya önünde yeniden imza atacak. Sambacı daha sonra ülkesine geri dönüp, Parreira yönetiminde toplanacak olan Brezilya Milli Takım kampına katılacak. 

Başkandan son nokta 

'Aurelio kalacak' 
FENERBAHÇE Başkanı Aziz Yıldırım, Trabzonspor'a gideceği iddia edilen Aurelio'ya sahip çıktı. Yıldırım, Brezilyalı futbolcudan memnun olduklarını dile getirerek, "Aurelio çok iyi bir profesyonel. Yeni sezonda ona ihtiyacımız olacak. Bu yüzden hiçbir kulüp kapımızı çalmasın" diye konuştu. Aurelio ise Fenerbahçe'den ayrılmayı kesinlikle düşünmediğini dile getirdi. 

Önder Turacı kapışması 
FENERBAHÇE ve Galatasaray gurbetçi Önder Turacı'yı renklerine bağlamak için kıyasıya kapıştı. Alex'in transferi nedeniyle günlerce Brezilya'da kamp kuran Fenerbahçeli yönetici Hakan Bilal Kutlualp, Turacı'nın işini bitirmek üzere Brüksel'e uçarken, Galatasaray İkinci Başkanı Ergun Gürsoy'un da bugün genç oyuncu için Belçika'ya gideceği öğrenildi. Standart Liege'de forma giyen milli futbolcunun Sarı - Lacivertli kulübe daha sıcak baktığı bildirildi. 



</TEXT>
</DOC>
