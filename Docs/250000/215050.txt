<DOC>
<DOCNO> 215050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/ekonomi/eko02.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Paket seçimi de geçimi de düşünecek 
</HEADLINE>
<TEXT>

   Hükümet, IMF'yle görüşmelerde, mali açığın kapatılması için çıkartılacak tedbir paketini yılın ikinci yarısına bırakmaya ve alınacak önlemlerin 'can yakıcı olmamasına' çalışacak 
      AHMET ERHAN ÇELİK Ankara 
   
   IIMF'nin "önce tedbirleri görelim, sonra görüşelim" tavrına karşılık, yedinci gözden geçirme çalışmalarına ilişkin süreç, ekonomi yönetiminin inisiyatifinde farklı bir yön aldı. Tedbir büyüklüğü netleşmedi. Tedbir alınması kararına varılırsa da uygulamanın yerel seçimin yapılacağı marttan sonraya bırakılması ihtimali güçlendi. Hazine ve Maliye yetkilileri, "muhtemel tedbirlerin kesinlikle can yakıcı olmayacağını" kaydettiler. 
   Tedbirler listesi, Türkiye Masası Şefi Rıza Moghadam başkanlığındaki IMF heyetinin yedinci gözden geçirme görüşmeleri için Türkiye'ye gelmesinden sonra belli olacak. 
   Son bir hafta içinde IMF ile telefon ve e - posta aracılığıyla yürütülen teknik görüşmelerden çıkan sonuçlar özetle şöyle 
   Vergi bazındaki kayma, harcama tarafından da yaşandığı için milli hasılaya oranla yüzde 6.5'lik faiz dışı fazla hedefi 2003 sonu itibariyle tuttu.Gelir açığını kanıtlayacak veriler marttan itibaren belli olacak. Bu nedenle vergi gelirlerindeki seyir izlenerek tedbire ne ölçüde ihtiyaç olup olmadığı belirlenecek.Tedbirlere ilişkin kararlar, vergideki baz kaymasının mali açık anlamına gelip gelmediğine bağlı olacak.Tedbir listesinin temel amacı ek gelir üretilmesine yönelik olacak. Bir ay öncesinde varılan mutabakat gereği KİT ürünlerine zam yapılarak mali açığın kapatılması "en iyi ikinci çözüm" muamelesi görecek. Zam kararı alınsa da bu, ek gelir yaratmak için değil başta enerji KİT'leri olmak üzere işletmeci KİT'lerin mali tablolarını düzeltmek için yapılacak. Yani zam yapılırken, bazı ürünlerde fiyat indirimine gidilebilecek.Yedinci gözden geçirme görüşmeleri çerçevesinde mutabık kalınacak tedbirler, mutabakat sağlanırsa "gerektiğinde uygulanacak" kararına varılacak. Bu ifade, mevcut şartlar dikkate alındığında aynen niyet mektubuna da girecek. Vergi gelirlerinin örneğin haziranda öngörüldüğü seviyede gelmediği tespit edilirse buna uygun olan tedbir devreye sokulacak.Uluslararası piyasalardaki olumlu hava Kıbrıs meselesi başta olmak üzere politik nedenlerden dolayı aksine dönerse, hükümet, mart sonundaki yerel seçimleri de dikkate almadan, "meydan okuma" anlamında bazı tedbirleri uygulamaya alabilecek. 
   Bu arada Devlet Bakanı Ali Babacan, IMF heyetinin Türkiye'ye gelişi konusunda, "Teknik çalışmalar bitip, belli bir noktaya geldiğimizde davet edeceğiz. Onlar da gelecek. Ama henüz davet etmedik" dedi. 
   
   
</TEXT>
</DOC>
