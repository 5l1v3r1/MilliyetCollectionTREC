<DOC>
<DOCNO> 211286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo17.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Bunlara pabuç bırakmayacağız, bizi durduramazlar 
</HEADLINE>
<TEXT>

     Beşiktaş Futbol Takımı Menajeri Sinan Engin, olaylı Samsunspor maçında hakem Cem Papila'nın adeta provokatörlük yaptığını ve kırmızı kartların sorumlusunun da kendisi olduğunu öne sürdü. 
     Sinan Engin, A.A muhabirine yaptığı açıklamada, Ahmet Yıldırım, İbrahim ve Pancu'nun kırmızı kartla cezalandırılmalarının doğru olmadığını savunarak, şunları söyledi 
     ''Ahmet'in atılışında kırmızı kartı gerektirecek durum yoktu. İbrahim'in pozisyonunda ise önce rakibi önüne geçerek dirsek atıyor. Pancu'nun kırmızı kart gördüğü pozisyonda, herkesin dikkatini ligin ilk yarısındaki Fenerbahçe maçında, Tuncay'ın kaleci Cordoba'ya yaptığı harekete çekmek istiyorum. Zago'nun kartı için birşey söylemiyorum. İlhan da son anlarda bir tepki nedeniyle kart gördü'' diye konuştu. 
     
     ''PAPUÇ BIRAKMAYACAĞIZ'' 
     Hakemin, gösterilen kırmızı kartların sorumlusu olduğunu ileri süren Engin, ''Çünkü hakem öyle olmasını istedi. Papila, ilk dakikadan itibaren negatif elektriğini bütün takıma verdi ve provokatörlük yaptı. Ama biz Beşiktaş olarak bunlara papuç bırakmayacağız. Sakin olacağız ve hepsinin üstesinden geleceğiz. Bizi durduramazlar'' dedi. 
     Engin, başlarına böyle şeylerin geleceğini önceden tahmin ettiklerini vurgulayarak, ''Ama bunlar bir kez daha olamaz. Buna bir daha izin vermeyeceğiz'' diye konuştu. 
     
</TEXT>
</DOC>
