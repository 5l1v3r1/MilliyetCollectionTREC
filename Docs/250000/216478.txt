<DOC>
<DOCNO> 216478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun37.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Felipe'nin düğününün davetliler listesinde hiç Türk yok 
</HEADLINE>
<TEXT>

     İspanya veliahtı Prens Felipe'nin eski gazeteci Letizia Ortiz ile 22 Mayıs tarihindeki evlilik törenine katılacak davetlilerin geleceği ülkeler listesinde Türkiye bulunmuyor. 
     İspanyol El Mundo gazetesinin bugün verdiği haberde, Prens Felipe'nin düğününe, bu zamana kadar resmen ziyaret ettiği 35 ülkenin devlet başkanını davet edeceği belirtildi. Prens Felipe'nin devlet başkanını davet edeceği ülkelerin 18'ini, İspanya'nın ortak dili konuştuğu Latin Amerika ülkesi oluşturuyor. Liderleri davet edilen diğer 17 ülkeyse ABD, Yeni Zelanda, Avustralya, Fas, Japonya, Portekiz, Fransa, Almanya, İtalya, Rusya, İngiltere, Çin, Çek Cumhuriyeti, Güney Afrika, Ürdün, Suudi Arabistan ve Vatikan olarak açıklandı. 
     Düğüne davet edileceklerin sayısının 1200 ile 1400 arasında olacağı belirtildi. 
     Öte yandan, Kraliyet Sarayı Basın Merkezi'nden A.A muhabirine yapılan açıklamada, hangi ülkelerin devlet başkanlarının davet edildiği konusunda herhangi bir bilgi verilemeyeceği, bunun düğün gününde görüleceği ifade edildi. 
     Kraliyet Sarayı, sadece düğüne davet edilen devlet başkanlarının davetiyelerinin gönderilmeye başlandığını doğrularken, şimdiye kadar Madrid'deki Türk Büyükelçiliği'ne Kraliyet Sarayı'ndan Prens Felipe'nin düğünüyle ilgili hiçbir davetiyenin gelmediği öğrenildi. 
     Prens Felipe, Türkiye'ye hiçbir resmi ziyarette bulunmazken, babası Kral Juan Carlos, Türkiye'ye 2 kez geldi. 
     İspanya'da 22 Mayıs tarihindeki düğün töreni için hazırlıklar tüm hızıyla devam ediyor. Güvenlik nedeniyle Madrid sokaklarından geçecek düğün kortejinin güzergahı açıklanmazken, sadece 2 güzergah olasılığı bulunmasından dolayı buralardaki otel ve evlerin balkonlarının düğün kortejinin görülebilmesi için rekor rakamlarla kiralandığı söyleniyor. 
     Asturias Prensi Felipe'nin düğün töreninde Kraliyet Ailesi'nin geleneklerine uygun olarak Kara Kuvvetleri'nin mavi renkli askeri üniformasını giyeceği belirtilirken, Prenses Ortiz de daha önceden açıklandığı gibi İspanyolların ünlü stilisti Manuel Pertegaz'ın dikeceği gelinliği giyecek. 
     
</TEXT>
</DOC>
