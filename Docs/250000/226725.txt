<DOC>
<DOCNO> 226725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/siyaset/siy08.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, merkeze demir attı 
</HEADLINE>
<TEXT>

   Seçmen, yerel seçimde sağ partilere yüzde 75 oranında oy verdi. Oylarını yüzde 8 oranında artıran AKP, merkez sağdaki konumunu güçlendirirken, sol partilerin toplam oy oranı yüzde 24'lerde kaldı 
   ANKARA Milliyet 

   
   Seçmen, 3 Kasım genel seçimlerinde yüzde 34'le iş başına getirdiği AKP'ye olan güvenini, 57 belediyenin yönetimini yüzde 41.8 oyla yine iktidar partisine vererek gösterdi. AKP, 12'si büyükşehir olmak üzere 57 ilde belediye başkanlığını kazanırken, ana muhalefet partisi CHP, 3 Kasım'da aldığı oy oranının altına düştü. CHP Gaziantep, Antalya, İzmit gibi kalelerini de AKP'ye teslim etti. İkisi büyükşehir sekiz ilde ipi göğüsleyen CHP'nin de aralarında bulunduğu sol partilerin toplam oy oranı yüzde 24'lerde kaldı. Sol partiler, geleneksel oylarını bile alamadı. 
   
   DSP'deki eriyiş sürüyor 
   Yerel seçimin kesinleşmeyen sonuçlarına göre, seçmenlerin adaylara değil, partilere oy verdiği il genel meclisi seçiminde, seçime SHP listesinden giren, sol ittifak SHP, DEHAP, EMEP, ÖDP, Özgür Parti, SDP , DEHAP'ın 3 Kasım'da tek başına aldığı 6.2'lik oy oranının da altında kaldı ve ancak 4.8 oy alabildi. 
   Ana muhalefet partisi CHP, muhalefette olmasına rağmen 3 Kasım'da aldığı yüzde 19.3 oranının 1 puan altına düştü ve yüzde 18.1 oya ulaşabildi. AKP'den önceki iktidar partisi olan DSP, genel seçimlerdeki eriyişini yerel seçimde de sürdürdü ve ancak 2.1 oranında oy alabildi. Böylece, üç sol partinin toplam oy oranı yüzde 24.9 olarak gerçekleşti. Türkiye'nin çok partili döneme geçtiğinden bu yana fazla bozulmayan yüzde 60 - 65 sağ oya karşılık yüzde 35 - 40 oranında sol oy dengesi de böylece bozulmuş oldu. 
   
   Seçmen 'sağ'dan gidiyor 
   Seçim öncesi yüzde 50'nin üzerinde oy almayı bekleyen AKP, muhalefet karşısında gerilemediği gibi yüzde 8'e varan bir sıçrama yaparak iktidarını perçinledi. Seçmen, böylece AKP'nin 1.5 yıllık icraatlarını desteklediğini ortaya koyarken, mevcut sol partilerden umudunu kestiğini de sağ partilere toplam yüzde 75 oranında oy vererek gösterdi. Sağ partilerin aldığı oylar, AKP'nin, bu partilerin erimesini sağlayamadığını da ortaya koydu. Sonuçlar, sağ partilerden yüzde 2.4 oy alan ANAP'ın hiçbir toparlanma gösteremediğini ve eriyişi sürdürdüğünü gösterdi. ANAP, tek bir ilde bile belediye başkanlığı kazanamadı. 
   
   
   
</TEXT>
</DOC>
