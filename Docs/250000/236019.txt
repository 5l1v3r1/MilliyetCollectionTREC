<DOC>
<DOCNO> 236019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas03.html </URL>
<DATE> 2004/04/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Köpekler postacıların korkulu rüyası... 
</HEADLINE>
<TEXT>

     Kayseri'de özellikle gecekondu semtlerinde ve köylerde görev yapan postacıların yüzde 70'inin köpeklerin saldırısına uğradığı bildirildi. 
     Posta İşleme Merkezi Müdürü Orhan Köksal, AA muhabirine yaptığı açıklamada, postacıların büyük bir özveriyle görev yaptıklarını ve her ay ortalama 700 bin gönderiyi sahiplerine ulaştırdıklarını söyledi. 
     Postacıların görevlerini yerine getirirken birtakım zorluklarla karşılaştıklarını ifade eden Köksal, şunları anlattı 
     ''Özellikle gecekondu semtlerinde ve köylerde görev yapan postacılarımızın en büyük sorunu köpekler. Sokaklarda başıboş dolaşan ya da ev ve işyerlerinin bahçelerinde bulunan bekçi köpekleri, postacılarımızın çalışmasını engelliyor. Gecekondu semtlerinde ve köylerde görev yapan postacılarımızın yüzde 70'i köpeklerin saldırısına uğruyor. Belediyeler başıboş dolaşan köpeklerin toplanması konusunda daha duyarlı davranmalılar. Korunmak amacıyla köpek besleyen vatandaşlarımız da ev ve işyerlerinin girişlerine posta kutuları yerleştirsinler ki postacılarımız sağlıklı bir şekilde işlerini yapabilsinler.'' 
     
     TEK ISIRIKLA KURTULDU 
     Birçok kez köpeklerin saldırısına uğrayan postacı Akın Basın da bu nedenle işlerini yapmakta zorlandıklarını belirtti. 
     Merkez ilçeye bağlı belde ve köylerin mektuplarını dağıttığını ifade eden Basın, şunları anlattı 
     ''Karpuzatan semtindeki bir pastırma sucuk fabrikasına mektup götürmüştüm. Bahçede dolaşan köpeği görünce kapıdaki görevlileri uyardım. Ancak, ısırmayacağını söyleyerek içeri girebileceğimi söylediler. İçeri girer girmez köpek saldırarak bacağımdan ısırdı. Fabrika sahipleriyle birlikte önce veterinere sonra da bacağımın tedavisi için hastaneye gittik. Köpeğin kuduz olmadığını duyunca rahatladım. Aynı köpeğin daha önce de 3-4 kişiyi ısırdığını veterinerden öğrendim. 
     Başka bir gün de başıboş dolaşan 8-10 köpeğin saldırısına uğradım. Çevredekilerin yardımıyla kendimi koruyabildim.'' 
     
</TEXT>
</DOC>
