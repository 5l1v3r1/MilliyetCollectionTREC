<DOC>
<DOCNO> 218802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur17.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlı hava etkisini sürdürecek... Hava sıcaklığı düşecek... 
</HEADLINE>
<TEXT>

     Yağışlı hava, önümüzdeki üç gün daha etkisini sürdürecek. Hava sıcaklıkları 2 Mart Salı gününden itibaren azalarak mevsim normallerinde seyredecek. 
     Devlet Meteoroloji İşleri Genel Müdürlüğü'nden alınan bilgiye göre, Mart ayına özgü yağışlar, önümüzdeki üç gün daha devam edecek. Hafta sonunda mevsim normallerinin üzerine çıkan hava sıcaklıkları ise Salı gününden itibaren yurdun kuzeybatısından başlayarak azalacak. Sıcaklıklar mevsim normallerinde seyredecek. 
     Buna göre, yarın, Karadeniz, İç Anadolu'nun doğusu, Doğu Karadeniz'in iç kesimleri, Doğu ve Güneydoğu Anadolu, 2 Mart Salı günü Trakya Orta ve Doğu Karadeniz, İç ve Doğu Anadolu bölgelerinin kuzeydoğusu, Güney Ege ve Batı Akdeniz, 3 Mart Çarşamba günü ise Marmara'nın doğusu, Ege, Karadeniz, İç Anadolu, Doğu Anadolu'nun kuzey ve batısı ile Batı Akdeniz yağışlı. 
     Yağışlar yağmur, Doğu Anadolu'nun kuzeydoğusunda karla karışık yağmur ve kar şeklinde olacak. Yağış almayan yerler ise parçalı ve çok bulutlu geçecek. 

     
</TEXT>
</DOC>
