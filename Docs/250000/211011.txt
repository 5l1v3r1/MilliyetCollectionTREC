<DOC>
<DOCNO> 211011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun02.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Grammy'li Billy May öldü 
</HEADLINE>
<TEXT>

     Grammy ödüllü ünlü kompozitör ve trompet sanatçısı Billy May 87 yaşında öldü. ''Cherokee'', ''Take the Train and Serenade in Blue'' gibi caz dünyasının klasikleri arasında bulunan besteleriyle tanınan ve müzik kariyeri boyunca Bing Crosby, Frank Sinatra ve Glenn Miller gibi ünlü sanatçılarla birlikte çalışan May'in, kalp yetmezliği sonucu öldüğü belirtildi. 
     Ünlü sanatçının eşi Doris May, eşinin San Juan Capistrano'daki evinde hayata gözlerini yumduğunu kaydetti. 
     ''Big Fat Brass'' adlı albümüyle 1958'de Grammy ödülünü kazanan May, Pittsburgh kentinde dünyaya geldi. Müzik kariyerine bazı yerel orkestralarda çalışarak başlayan May, 1938'de Charlie Barnet'in orkestrasına aranjör ve trompetçi olarak girdikten sonra şöhreti yakaladı. Daha sonra Miller'in orkestrasına katılan May, Les Brown, Woody Herman ve Alvina Rey için 1940'lı yıllarda yaptığı aranjmanlarla şöhretini artırdı. Sinatra ile birlikte 1950'lerde çalışmaya başlayan May, Sintra'nın en çok sevilen albümlerinden ''Come Fly With Me''nin oluşturulmasında ünlü sanatçıya yardım etti. 
     Billy May Orkestrası adıyla kendi orkestrasını da kuran May, 50 yıla sığan müzik kariyeri boyunca, Peggy Lee ve Nat King Cole gibi ünlü sanatçılarla birlikte çalıştı. 
     
</TEXT>
</DOC>
