<DOC>
<DOCNO> 211681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun24.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan "Soykırım tezinden vazgeçmek önkoşul değil" 
</HEADLINE>
<TEXT>

     Ermenistan Dışişleri Bakanı Vartan Oskanyan, Türkiye ile ilişkilerin normalleşmesi sürecinde Ermeni soykırımı iddiasından vazgeçmenin önkoşul olmadığını söyledi. 
     Oskanyan, ''kamu televizyonu'' olarak ''Ermenistan'' kanalına yaptığı açıklamada, iki ülke arasında diplomatik ilişkilerin kurulması için sözde soykırımı dile getirmekten vazgeçmeyeceklerini belirtti ve iddiaların bütün dünya tarafından tanınması amacıyla faaliyetlerini sürdüreceklerini kaydetti. 
     Açıklamasında ABD Savunma Bakanı Colin Powell ile 25 Ocak'ta Tiflis'te bir araya geldiğini anımsatan Oskanyan, ''Türkiye ile ilişkilerin geliştirilmesi konusunun Powell ile görüşmesinde gündeme geldiğini ve Washington'un bu konudaki katkısının artırılması yönündeki taleplerini Powell'a ilettiğini'' ifade etti. 
     Görüşmede Ermenistan'ın, ABD ve Rusya ile olan ilişkilerinin de ele alındığını söyleyen Oskanyan, Powell'ın ''Ermenistan'dan tüm beklentilerinin gerçekleştiğini ve ABD-Ermenistan ilişkilerinin düzeyinden memnun kaldığını ifade ettiğini'' anlattı. 
     Oskanyan, dış politikalarının gerek ABD, gerek Rusya ile iyi ilişkiler kurulmasını amaçladığını da belirtti. 
     
     YUKARI KARABAĞ 
     Dışişleri Bakanı, Ermeni işgali altında bulunan Yukarı Karabağ ile ilgili sorunun çözüm süreci konusunda ise Azerbaycan'ın eski Cumhurbaşkanı Haydar Aliyev döneminde çözüme çok yaklaştıklarını ve o dönemde Haydar Aliyev'in ciddi bir uzlaşmaya hazır olduğunu ileri sürdü. 
     Söz konusu uzlaşmaların ''Key West ABD görüşmeleri ve Paris prensipleri''nde yer aldığını söyleyen Oskanyan, ancak Haydar Aliyev'den sonraki Bakü yönetiminin söz konusu uzlaşmaları halka kabul ettiremeyecekleri düşüncesiyle bundan vazgeçmeye çalıştıklarını savundu. 
     Yeni Cumhurbaşkanı İlham Aliyev'in de uzlaşmaları halka anlatma konusunda zayıf olduğunu iddia eden Oskanyan, Azerbaycan Dışişleri Bakanı Vilayet Guliyev'in böyle bir uzlaşma olmadığına dair yaptığı açıklamasına da değinerek, ''uzlaşmanın olduğuna dair belgeleri Guliyev'e göstermeye ve hatta hediye etmeye hazır olduğunu'' söyledi. 
     Erivan, 2001 yılında Key West'de yapılan görüşmeler ve ''Paris prensipleri'' çerçevesinde çözüm süreciyle ilgili birçok konuda uzlaşma sağlandığını savunurken, Bakü yönetimi böyle bir uzlaşmanın olmadığını bildiriyor. 
     
</TEXT>
</DOC>
