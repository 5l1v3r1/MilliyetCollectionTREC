<DOC>
<DOCNO> 212452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/dunya/adun.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksa yok muydu 
</HEADLINE>
<TEXT>

   Kitle imha silahlarını gerekçe göstererek Irak'ı işgal emri veren ABD Başkanı Bush, Irak'ta kitle imha silahı bulunup bulunmadığı konusunda gerçekleri bilmek istediğini söyledi 
      DIŞ HABERLER SERVİSİ 

   
   Irak'ın şu an koalisyon güçlerinin elinde tutuklu bulunan devrik lideri Saddam Hüseyin'in sahip olduğunu iddia ettiği kitle imha silahlarının ABD ve müttefikleri için tehlike oluşturduğunu savunarak Irak'ı işgal eden ABD Başkanı George W. Bush, ilk kez bu iddiasından geri adım attı ve Irak'ta kitle imha silahı olmayabileceğini ima etti. Bush, Irak'ta kitle imha silahı bulunup bulunmadığı konusunda gerçekleri bilmek istediğini söyledi. 
   Savaş öncesindeki istihbarat bilgileriyle işgalden sonra yapılan aramalarda ortaya çıkan somut durum arasında bir uyumsuzluk olduğunu kabul eden Bush, "Amerikan halkının gerçeği bilmesini istiyorum. Ben de gerçekleri bilmek istiyorum. Irak Gözlem Grubu'nun bulduklarıyla, savaştan önce Irak'ın sahip olduğunu düşündüğümüz silah gücünü karşılaştırmak istiyorum" dedi. 
   Bush, bununla birlikte Amerikan istihbarat servislerinin niçin Irak'ta kitle imha silahı bulunduğunu ileri sürdüğünü ortaya çıkarmak için bağımsız soruşturma başlatılması yolundaki yoğun talepler konusunda görüş bildirmedi. 
   ABD Başkanı Bush, Saddam'ın devrilmesinden sonraki günlerde Irak'ta kitle imha silahlarının bulunmasının sadece zaman meselesi olduğunu ileri sürmüş, hatta geçen haziranda Kuzey Irak'ta ele geçirilen 2 TIR'ın biyolojik silah üretim laboratuvarı olduğunu savunmuştu. 
   
   Hepimiz yanıldık 
   ABD'nin Irak'taki kitle imha silahı denetleme ekibinin geçtiğimiz günlerde istifa eden başkanı David Kay, sadece bağımsız bir soruşturmanın Amerikan Merkezi İstihbarat Teşkilatı'nın CIA neden yanıldığını ve Bush yönetimine hatalı bilgi verdiğini ortaya çıkarabileceğini düşündüğünü söylemişti. Kay, istifa konuşmasında, "Irak'ın kitla imha silahları konusunda hepimiz yanıldık" demişti. 
   CIA, savaşa giden süreçte, Saddam Hüseyin yönetiminin elinde kitle imha silahı bulunduğunu ve Irak'ın ABD ve müttefikleri için tehdit oluşturduğunu açıklamış, ABD ve İngiltere geçen yıl mart ayında Irak'a karşı savaş başlatarak Saddam Hüseyin'i devirmişti. 
   Ancak Irak'ta daha sonra yapılan denetimlerde kitle imha silahına rastlanmadı. 
   
   Soruşturma isteniyor    Irak'ta inceleme yapan 1.400 kişilik gözlem grubunun kitle imha silahı bulamaması, seçim atmosferine giren ABD'de başkan aday adaylarının bir numaralı konusu olmaya başladı. Demokrat Parti'den adaylık için yarışan Vermont Valisi Howard Dean, büyük televizyon kanallarını dolaşarak Bush'un savaşa gerekçe olarak gösterdiği kitle imha silahları konusunda bir soruşturma başlatılmasını talep etmeye hazırlanıyor. Öteki aday adaylarının da kampanya konuşmalarında aynı konuyu ön plana çıkardıkları gözleniyor. 
   Başkan George W. Bush'un bu konuda epeyce köşeye sıkışacağı, birçok gözlemcinin ortak kanısı. Öyle ki yönetimin Amerikan halkına yalan söyleyip söylemediğinin ortaya çıkarılması yolundaki taleplere iktidardaki Cumhuriyetçi Parti'den bile destek geldi. Arizona Senatörü John McCain, rakip Demokratların soruşturma talebine katıldığını bildirdi. 
   
</TEXT>
</DOC>
