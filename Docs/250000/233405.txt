<DOC>
<DOCNO> 233405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun15.html </URL>
<DATE> 2004/04/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
KKTC'de yarın hem 'evet', hem 'hayır' mitingi yapılacak... 
</HEADLINE>
<TEXT>

     Kıbrıs'ta Annan Planı hakkında yapılacak referandumlar öncesinde, KKTC'nin başkenti Lefkoşa'da yarın akşam hem ''evet'', hem de ''hayır'' görüşünü savunanlar mitingler düzenleyecek İktidarın büyük ortağı Cumhuriyetçi Türk Partisi CTP tarafından düzenlenen ''Dünya ile Bütünleşmeye Evet Şöleni'' İnönü Meydanı'nda saat 20.00'de, Miting Tertip Komitesi'nce düzenlenen ''Varoluş ve Dayanışma Mitingi'' ise saat 18.00'de Atatürk Meydanı'nda yapılacak. 
     CTP Basın Bürosu'ndan verilen bilgiye göre, ''Kıbrıs Türk halkının çözüm yönündeki kararlılığının göstergesi'' olacak şölende, İki Toplumlu Koro ve Halk Dansları Topluluğu ile SOS müzik grubu sahne alacak. 
     ''Hangi yaşta, hangi görüşte, hangi partiden, hangi bölgeden, hangi meslekten olursanız olun dünya bir tanedir. Haydi dünyayla buluşalım'' sloganlı şölenle ilgili açıklama yapan CTP Genel Sekreteri Ferdi Sabit Soyer, ''kararlı bir şekilde dünyayla buluşmak ve çocukların geleceği için, 24 Nisan'daki tarihi referandumda 'evet' diyeceklerini'' belirtti. 
     
     VAROLUŞ VE DAYANIŞMA MİTİNGİ 

     Miting Tertip Komitesi imzasıyla gazetelere verilen ''Varoluş ve Dayanışma Mitingine Çağrı'' başlıklı ilanlarda ise ''Sessiz çoğunluk son noktayı koyacak. Vatandaş vatanına sahip çık, muhteşem bir mitingle var olduğunu ve var olacağını artık göster. Oynanan bu oyunu artık durdur'' denildi. 
     ''Yokoluşa hayır'' denilecek miting için bütün ilçe merkezlerinden ve bazı köylerden otobüsler kaldırılacağı da duyuruldu. 
     Mitinge, bugün KKTC'ye gelecek olan MHP Genel Başkanı Devlet Bahçeli'nin de katılarak bir konuşma yapması bekleniyor. 
     
</TEXT>
</DOC>
