<DOC>
<DOCNO> 216574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur02.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste gün boyu süren gerginlik gece kavgaya dönüştü 
</HEADLINE>
<TEXT>

     Kamu Yönetimi Temel yasa Tasarısı'nın görüşmelerinde CHP İzmir Milletvekili Enver Öktem'in AKP'nin "Türkiye Cumhuriyeti'nin yokedilmesi ile ilgili bir eylem planı" olduğunu söylemesi üzerine kavga çıktı. 
     Tasarı üzerinde CHP Grubu adına konuşan Enver Öktem, 3 Kasım seçimlerinden önce AKP'nin bir acil eylem planı yayınladığını anımsatarak, "Ama yayınlamadığınız bir acil eylem planı daha vardı. O da Türkiye Cumhuriyeti'nin yok edilmesiyle ilgili bir eylem planıdır" dedi. 
     Öktem'in bu sözleri üzerine oturumu yöneten Başkanvekili Nevzat Pakdil'in Öktem'den sözlerini geri almasını istedi. Öktem'in konuşmasını sürdürmesi üzerine gerilim daha da artarken, AKP'li milletvekilleri uzun süre tepki gösterdi. 
     Bu arada Pakdil, Öktem'in konuşma süresinin dolduğunu belirterek mikrofonu kapattı. Bu duruma CHP Grup Başkanvekili Haluk Koç ayağa kalkarak tepki gösterirken, AKP'lilere "Niye rahatsız oluyorsunuz, söylediklerinde haklı" diye bağırdı. 
     Öktem ise kürsüden ayrılmazken, AKP'li milletvekilleri kürsüye yürüdüler. Bu arada, Kayseri Milletvekili Mustafa Duru'nun Öktem'e yumruk attığı gözlendi. Daha sonra Öktem ve Duru Genel Kurul salonundan çıkarıldı. 

     
</TEXT>
</DOC>
