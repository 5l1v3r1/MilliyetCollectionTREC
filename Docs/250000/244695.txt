<DOC>
<DOCNO> 244695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko07.html </URL>
<DATE> 2004/06/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Petrol fiyatları yeni bir rekor kırdı, piyasada endişe hakim 
</HEADLINE>
<TEXT>

     Suudi Arabistan'da geçen hafta sonunda yapılan saldırıların ülkedeki monarşiyi tehdit edebileceği endişeleri dün petrolde bir yıldan uzun bir sürenin ardından en büyük sıçramaya neden oldu. ABD ham petrol fiyatları varil başına 42 doları aşarak yeni bir rekor kırdı. 
     Fiyatları 21 yılın zirvesine çıkaran bu son çıkış hareketi, OPEC bakanlarının yarın yapacakları toplantıda üretimi artırma kararı almalarının, fiyatları dizginlemeye yeterli olup olmayacağına ilişkin endişeler doğurdu. 
     ABD hafif ham petrolü, varil başına 42.45 dolar ile New York'ta işlem görmeye başladığı 1983'ten bu yana en yüksek seviyeyi gördü. 
     TSİ 09.15'te ABD petrolünün varili 29 sent düşüşle 42.04 dolardan brent ham petrolü ise 38 sent düşüşle varil başına 38.70 dolardan işlem görüyordu. 
     ABD işlemlerinde petrol, Suudi Arabistan'da islamcı militanların hafta sonunda 22 kişinin ölümüne yol açan bir saldırı yaparak dünyanın en büyük üreticisinde istikrarsızlık endişeleri yaratmalarının ardından, bir gün içinde yüzde 6 ve varil başına 2 dolardan fazla değer kazandı. 
     OPEC analisti Geoff Pyne, " saldırganlar petrol altyapısına ciddi bir zarar veremeyecek olsalar bile, siyasi istikrarsızlık ve kraliyet ailesine yönelen tehdit ciddi bir endişe kaynağı ve petrol piyasalarını bir süre daha etkisi altında tutacak" dedi. 
     Bugün Asya borsaları da fiyatların rekor seviyeye yükselmesinin yarattığı endişeyle geriledi. 
     Japonya Nikkei Endeksi yüzde 0.49 düşüşle 11,241.44 puana geriledi. Düşüşe ihracatçılar ve bankalar öncülük etti. Nissan Motor Co yüzde 1.5 düştü. 
     Japonya, Güney Kore ve Tayvan nerdeyse tümüyle ithal petrole bağımlı olan ülkeler. Güney Kore ve Tayvan endeksleri sırasıyla yüzde 1.0 ve yüzde 1.8 düştü. 
     Olumlu ekonomik verilerle toparlanmaya çalışan dolar, ABD'de beklenenden güçlü imalat ve inşaat sektörü verilerinin ardından yen ve euro karşısında kazançlarını artırdı ancak analistler geniş kapsamlı bir yükseliş beklemenin yanlış olacağı uyarısını yapıyorlar. 
     Dolar, New York'ta 109.78 yenden kapanmasının ardından 110.75 yen civarına yükseldi. Euro ise 1.2207 dolardan 1.2269 dolara yükseldi. 
     İşlemciler ABD Merkez Bankası'nın 29-30 Haziran'daki toplantısı öncesinde gelecek son büyük ekonomik veri olarak, Cuma günü açıklanacak ABD istihdam rakamlarını bekliyorlar. 

REUTERS 

     
</TEXT>
</DOC>
