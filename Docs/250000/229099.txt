<DOC>
<DOCNO> 229099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas22.html </URL>
<DATE> 2004/04/06/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Jennifer Lopez'in annesi kumardan 2.4 milyon dolar kazandı 
</HEADLINE>
<TEXT>

     Jennifer Lopez, bundan böyle ailesinin tek milyoneri değil. Ünlü yıldızın annesi Guadalupe Lopez, hafta sonunda kumar makinasına attığı 1 dolarla 2.4 milyon dolar kazandı. 
     New York yakınlarındaki kumarhaneler kenti Atlantic City'de, kumar tutkunlarının büyük ilgi gösterdiği ''Çarkıfelek'' adlı oyun makinasında şansını deneyen Guadalupe Lopez, tam 2.421.291 dolar 76 cent kazanınca çılgınlar gibi sevindi. 
     58 yaşındaki anne Lopez, 2 milyon dolarlık ödüle bakıp, dua ettikten sonra makinaya attığı 1 dolarla ''jackpot'' ödülünü kazandığını anlatırken, kumarhanenin yetkilisi, jackpot ödülünü kazanan kişiyle ünlü yıldız J. Lo arasındaki ilişkiden haberi olmadığını söyledi. 
     Guadalupe Lopez, magazin basınına yaptığı açıklamalarda, Çarkıfelek makinasında ilk kez 1 dolarla oynadığını, bu makinada daha önce sürekli 25 cent bozuk parayla şansını denediğini belirtirken, ''Kazandığımda dizlerim titredi, çılgınlar gibi bağırıp çağırmaya başladım'' diye konuştu. 
     Kendisine 20 yılda ödenecek ödülün ilk 100 bin dolarlık bölümünü 2 torununun üniversite masrafları için kullanmayı planladığını anlatan Guadalupe Lopez, ''Her şey ailem için. Hep onlara yardım etmek istedim, şimdi edebileceğim'' diye konuştu. 
     
</TEXT>
</DOC>
