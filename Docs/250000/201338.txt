<DOC>
<DOCNO> 201338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun20.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Milletvekili "Kıbrıs sorununda tek suçlu Türkiye değil'' 
</HEADLINE>
<TEXT>

     Alman Hıristiyan Demokrat Birlik Partisi CDU Federal Meclis milletvekili Thomas Kossendey, Kıbrıs sorununun çözümünde tek taraflı olarak Türkiye'nin suçlanmaması gerektiğini söyledi. 
     Alman-Türk Parlamenterler Grubu Başkan Yardımcısı olan Kossendey, bugün Berlin'de, CDU'ya yakınlığıyla bilinen Konrad Adenauer Vakfı'nda düzenlenen bir toplantıda, Türkiye'nin AB üyeliğine ilişkin görüşlerini dile getirdi. 
     Kossendey, Türkiye'nin, Kıbrıs sorununun çözümünü istemiyormuş gibi bir hava yaratıldığına dikkati çekerek, ''Kıbrıs sorununun çözümünde tek taraflı olarak Türkiye suçlu görülmemeli. Bu konuda 1960'lı yıllardan bu yana adada yaşananlar ciddi bir şekilde gözden geçirilmeli ve tek taraflı olarak Yunan propagandalarına kanmamalı'' dedi. 
     Türkiye'deki olumlu gelişmelerin Alman basınında yeteri kadar yankı bulmadığını ifade eden Kossendey, ''İstanbul'daki saldırılardan sonra polisin hızlı bir şekilde suçluları tespit etmesi de çok etkileyiciydi. Bence bu da basına daha fazla yansımalıydı. Türkiye'ye eskiden yaptığım ziyaretler sırasında insan hakları konusu her zaman en büyük sorunu oluşturuyordu. Şimdi gittiğim zaman insan hakları derneklerinin temsilcileri bile olumlu gelişmelerden söz ediyorlar'' diye konuştu. 
     Türkiye'de hala bazı eksikliklerin bulunduğunu, bunların giderilmesine bir yerden başlanması gerektiğini kaydeden Kossendey, ''Türkiye'nin AB üyeliğini desteklemeyenler Türklerin düşmanı olmak zorunda değil. Benim partim içinde de bu konuda farklı görüşler var. Ben AB Komisyonu'nun Türkiye ile ilgili İlerleme Raporu'nun olumlu olacağı görüşündeyim. O zaman, Türkleri takdir eden, ancak Türkiye'nin AB üyeliğine karşı olan genel başkanımız Angela Merkel ile Birlik partilerinin CDU CSU federal meclis grubu başkan yardımcısı Wolfgang Bosbach'ın Türkiye ile yapılacak müzakere sürecini destekleyeceklerine eminim'' dedi. 
     Merkel tarafından AK Parti ile diyaloga girmekle görevlendirildiğini belirten Kossendey, amaçlarının AK Parti'nin program ve hedeflerini öğrenmek olduğunu, bu nedenle gelecek yılın Ocak ayında Türkiye'ye gideceğini söyledi. 
     
     ''REFORMLAR TÜRK HALKI İÇİN YAPILIYOR' 

     Türkiye'deki en büyük eksikliklerden birinin de bürokrasinin yavaşlığı olduğunu ifade eden Kossendey, ''Mecliste kabul edilen reformlar, Türkiye'nin her bir köşesine ulaşmakta gecikiyor. Ancak, Dışişleri Bakanı Abdullah Gül'ün dediği gibi, reformlar Avrupa için değil Türk halkı için yapılıyor. Türkiye her halükarda doğru yolda'' şeklinde konuştu. 
     Kossendey, terör saldırılarının Avrupa'nın her bir ülkesinde meydana gelebileceğini kaydederek, ''Teröristlerin toplumumuzu ayırmasına izin vermemeliyiz. Yabancılık çok çabuk düşmanlığa, düşmanlıkta şiddete dönüşebilir. Bu nedenle birbirimizi daha yakından tanımalı ve tartışmaları itinayla yürütmeliyiz'' dedi. 
     
</TEXT>
</DOC>
