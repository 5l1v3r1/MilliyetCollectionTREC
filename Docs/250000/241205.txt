<DOC>
<DOCNO> 241205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonspo14.html </URL>
<DATE> 2004/05/19/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gençlerbirliği, Erdoğan Arıca ile 1 yıllık sözleşme imzaladı... 
</HEADLINE>
<TEXT>

     Gençlerbirliği, teknik direktör Erdoğan Arıca ile 1 yıllık sözleşme imzaladı. 
     Kulüp binasında yapılan imza töreninde konuşan teknik direktör Erdoğan Arıca, Gençlerbirliği'nin, altyapısını tamamlamış ve hedefi olan bir takım olduğunu belirterek, ''Şampiyon olmak ya da Avrupa Şampiyonlar Ligi'ne gitmek istiyoruz. 2 yıldır birşeyler yapmaya çalışıyorum. Bunu Gençlerbirliği'nde en üst düzeye çıkaracağım'' dedi. 
     Teknik direktör Arıca'nın yardımcılıklarına Özhan Kızıltan ve Sinan Turhan, kaleci antrenörlüğüne ise Sinan Sayar getirildi. 
     Kulup başkanı İlhan Cavcav, teknik direktör Erdoğan Arıca ile 2 yıl önce istemeden yollarını ayırdıklarını belirterek, şöyle konuştu 
     ''Erdoğan Arıca ile daha önce de çalışmıştık. Ben 27 yıllık başkanlık dönemimde çok sayıda antrenörle çalıştım. Ancak Arıca'nın benim yanımda ayrı bir yeri vardır. Ersun Yanal'ın A Milli Takım'a gitmesinden sonra ilk aklıma gelen isim Erdoğan Arıca oldu. Sözleşmemiz 1 yılık ama biz onunla yıllarca çalışmak istiyoruz. Bunun Avrupa ülkelerinde çok sayıda örneği var. İnanıyorum ki şampiyonluğa oynayan başarılı bir sezon geçireceğiz ve takımımızı layık olduğu yere çıkaracağız. Bize 1 sene şampiyon olmak yetmez, sürekli olmak istiyoruz.'' Cavcav, transfer çalışmalarını sürdürdüklerini ifade ederek, şöyle devam etti 
     ''Şimdiye kadar Çaykur Rizespor'dan Gürsel, Bursaspor'dan Tayfun, Samsunspor'dan Mehmet Nas, İstanbulspor'dan da Boliç'i aldık. Bu futbolculardan yalnızca Mehmet Nas'ı Erdoğan Arıca'ya sormadan aldık. Diğer transferler antrenörümüzün bilgisi dahilinde gerçekleşti. 2 tane yabancı oyuncu için çalışmalarımız devam edior. Afrika ve Avrupa'dan beğendiğimiz futbolcular üzerinde duruyoruz.'' Cavcav ayrıca, Konyaspor'dan Sedat'ı almak istediklerini, bunun için de yeşil-beyazlı kulübe 350 bin dolar ve bir futbolcu önerdiklerini, ancak Beşiktaş'ın 750 bin dolar vererek bu futbolcuyla anlaştığını kaydetti. 
     Transferi netlik kazanmayan kırmızı-siyahlı takımın savunma oyuncusu Deniz Barış'ın durumuna da değinen Cavcav, ''Bu futbolcunun bizimle sözleşmesi var. Bu sözleşmeyi UEFA tanıyor, Futbol Federasyonu tanımıyor. Büyük bir çelişki var. Deniz, bir yere gitmek istiyorsa sözleşmesindeki maddeler dahilinde hareket edebilir. Biz Gençlerbirliği olarak hiç kimsenin hakkını ve parasını yemeyiz'' dedi. 
     
     CAVCAV ''FEDERASYON, YANLIŞ YÖNETİLİYOR'' 

     Cavcav, Futbol Federasyonu Başkanı Haluk Ulusoy'un da federasyonu yanlış yönettiğini savundu. 
     Haluk Ulusoy'un önceki başkanlığı döneminde en büyük desteği kendisinin verdiğini vurgulayan Cavcav, ''Ben Ulusoy'un doğru yolu bulması için uğraşıyorum. Kendisine kurullara ve hakem atamalarına müdahale etmemesini söylüyorum. Ama o herşeye müdahale ediyor. Herkes biliyor ki geçen yıl Gençlerbirliği üzerinde oyunlar oynandı. Bu aşikar bir durumdur. Benim takımıma kötülük yapan karşısında beni bulur'' diye konuştu. 
     Futbol Federasyonu'nun başına futboldan anlayan isimlerin gelmesi gerektiğini ifade eden Cavcav, ''Ülke futboluna kim hizmet edecekse ona destek veririz. Cemal Aydın ile konuştum. Federasyon başkanlığı seçimi için Kulüpler Birliği olarak aday ve yöntem belirleyeceğiz. Eğer düşüncelerimize ters gelen birşey olursa oy kullanmayarak protesto edeceğiz'' dedi. 
     Öte yandan Beşiktaş'a transfer olan Veysel Cihan, bugün kulüp binasına gelerek başkan İlhan Cavcav ile vedalaştı. 
     
</TEXT>
</DOC>
