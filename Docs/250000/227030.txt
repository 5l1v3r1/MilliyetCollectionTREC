<DOC>
<DOCNO> 227030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/ekonomi/eko05.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv dış ticaretinde 1.2 milyar dolarlık açık 
</HEADLINE>
<TEXT>

   2003 yılında 7.3 milyar dolarlık ithalat, 6.1 milyar dolarlık ihracat yapan otomotiv sektöründe 1.2 milyar dolarlık dış ticaret açığı oluştu. En büyük açık Almanya'ya verildi 
   
   Türk Lirası'nın değerlendiği 2003 yılında, Türkiye'nin otomotiv ürünleri dış ticaretinde iki yıl aradan sonra 1.2 milyar dolarlık açık oluştu. Otomotiv Sanayii Derneği'nin OSD DİE'nin motorlu taşıt araçları ve bunlara ait aksam ve parçaları içeren verilerine göre, geçen yıl bu ürünlerin ithalatı yüzde 88 artışla 7 milyar 345 milyon 408 bin 458 dolara, ihracatı ise yüzde 41 artışla 6 milyar 95 milyon 219 bin 893 dolara yükseldi. 2003 yılında bu ürün gruplarının toplam dış ticaret açığı, 1 milyar 250 milyon 188 bin 565 dolar olarak hesaplandı. 
   
   İthal araç talebi arttı 
   Gelişmeyi değerlendiren OSD yetkilileri, dolardaki düşüş ve ithal araç talebindeki artışın, açığın oluşmasında etkisi olduğuna dikkat çekti. Ürün grupları dikkate alındığında, araç ticaretinde Türkiye'nin fazla verdiğini dile getiren yetkililer, ithalattaki yükselişin nedenleri arasında, araç üretiminde kullanılan parça ithalatının artmasının ve trafikteki ithal araçlar için yapılan yedek parça ithalatının bulunduğunu dile getirdiler. 
   Otomotiv dış ticaretindeki açık 2000 yılında 3 milyar 873 milyon 853 bin dolar ile zirveye ulaşmıştı. 2001'de ise yaşanan ekonomik kriz yüzünden ithalatın gerilemesi ve ihracatta görülen artmayla, açık 507 milyon 547 bin dolarlık fazlaya dönüştü. 2002'deki ticaret fazlası ise 411 milyon 78 bin dolar olmuştu. 
   
   En fazla açık Almanya'ya 
   Geçen yıl otomotivde en fazla dış ticaret açığı 974 milyon 62 bin 229 dolarla Almanya'ya karşı verildi. Bu ülkeden 2 milyar 35 milyon 279 bin 382 dolarlık ithalat yapılırken, 1 milyar 61 milyon 217 bin 153 dolarlık ihracat gerçekleştirildi. Açık verilen ülkeler arasında Fransa 571 milyon 54 bin 927 dolarla ikinci, 460 milyon 738 bin 28 dolarla İngiltere 3. sırada yer aldı. Japonya da 414 milyon 261 bin 122 dolarla açık verilen ülkeler arasında üst sıralarda yer aldı. 
   
   Üretimde altı sıra atladık    Uluslararası Motorlu Taşıt İmalatçıları Örgütü OICA verilerine göre 2002'de dünya otomobil üretiminde 26. sırada yer alan Türkiye, 2003'te 20. oldu. Geçen yıl dünya otomobil üretimi yüzde 1.8 artarken Türkiye, Çin ve Tayland'dan sonra yüzde 44'le en hızlı üretim artışını kaydetti. Çin, üretimini yüzde 83.3 artırarak 2 milyon 18 bin 875 adede yükseltirken, Tayland yüzde 56.5'le en hızlı üretim artışı kaydeden ikinci ülke oldu. Türkiye de otomobil üretimini yüzde 44 artışla 294 bine çıkartırken hafif ticari araçlar, kamyon ve otobüs üretiminde rekor kırdı. Dünya hafif ticari araç üretiminin yüzde 4 artışla 14 milyon 792 bin 602'ye ulaştığı 2003'te, Türkiye'nin üretimi yüzde 70 artışla 209 bin 231 adede yükseldi. 
   
   Türkiye'nin üretimi yüzde 44 arttı Ülke 2003 2002 Değ. Japonya 8.478.328 8.618.354 -1.6 Almanya 5.145.403 5.123.238 0.4 ABD 4.509.565 5.018.777 -10.1 Fransa 3.220.329 3.292.797 -2.2 G.Kore 2.767.716 2.651.273 4.4 İspanya 2.399.238 2.266.902 5.8 Çin 2.018.875 1.101.696 83.3 İngiltere 1.657.558 1.629.934 1.7 Brezilya 1.504.998 1.520.285 -1.0 Kanada 1.339.607 1.369.042 -2.2 İtalya 1.026.454 1.125.769 -8.8 Rusya 1.010.436 980.061 3.1 Hindistan 906.851 703.948 28.8 Danimarka 791.703 936.903 -15.5 Meksika 780.819 960.097 -18.7 İran 551.179 470.261 17.2 Çek Cum. 436.297 441.312 -1.1 Malezya 380.000 380.000 0.0 Avustralya 365.611 306.876 19.1 Türkiye 294.116 204.198 44.0 Diğer 2.531.980 2.273.258 11.4 TOPLAM 42.117.063 41.374.981 1.8 
   Dünya otomobil üretimi adet 
   
</TEXT>
</DOC>
