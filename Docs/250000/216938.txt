<DOC>
<DOCNO> 216938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun31.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB-Türkiye ilişkilerinde Kıbrıs müzakereleri etkili 
</HEADLINE>
<TEXT>

     Şenhan Bolelli - Avrupa Komisyonu Başkanı Roman Prodi, Kıbrıs sorununun çözümüne ilişkin yürütülen müzakerelerde Türkiye'nin işbirliğinin pratikte AB-Türkiye ilişkilerine yansıyacağını söyledi. 
     İspanyol El Pais gazetesine demeç veren Prodi, ''Kıbrıs konusunda şu anda devam eden müzakerelerde Türkiye'nin son tavrının teorikte etki yapmaması gerekir, ama pratikte çok açık görülüyor ki, Kıbrıs gibi çok önemli ve büyük bir problemde işbirliği arzusunda olmak etki edecektir. AB Komisyonu'nda etmese bile elbette AB'ye üye ülkelerin düşüncelerinde edecektir'' dedi. 
     2004 yılında AB'nin çözmesi gereken en önemli problemin mali sisteminde yasal değişiklik olduğunu belirten Prodi, ikinci önemli konunun da ''elbette Türkiye olayı'' olduğunu ifade etti. 
     Prodi, ''Yakın zamanda Türkiye'deydim. Komisyonun ciddi, objektif, sadece Kopenhag kriterleri üzerine yoğunlaşan bir analiz yaptığını açık şekilde izah ettim. Bu analizi ciddiyetle ve katı olarak uygulayacağız ve üyelik müzakerelerinin başlayıp başlamamasına üye ülkeler karar verecek. Bu kriterler çok basit olsa bile elbette analiz kolay olmayacak. Avrupalı kurumlar için Türkiye'nin AB'deki mevcudiyetinin iyi mi kötü mü olacağına dair komisyon herhangi siyasi bir hüküm vermekle yetkili değil'' diye konuştu. 
     Komisyon Başkanı, Alman Hıristiyan Demokrat Birlik Partisi CDU Genel Başkanı Angela Merkel'in Türkiye'ye getirdiği ''imtiyazlı ortaklık'' teklifi ile ilgili fikrinin sorulması üzerine, ''komisyonun yeni formüller icat edemeyeceğinin çok açık olduğunu, bir aday ülkeyle müzakerelere başlayıp başlanamayacağı konusunda fikir yürüttüklerini'' belirtti. 
     
</TEXT>
</DOC>
