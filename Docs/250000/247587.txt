<DOC>
<DOCNO> 247587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur05.html </URL>
<DATE> 2004/06/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Özkan ve Önal'a Yüce Divan bu hafta Meclis'te 
</HEADLINE>
<TEXT>

     TBMM'de bu hafta yoğun yasama çalışmalarının sürdürülmesinin yanı sıra eski bakanlar Hüsamettin Özkan ve Recep Önal'ın Yüce Divan'a sevkini içeren Soruşturma Komisyonu raporu oylanacak. 
     Halk Bankası'ndan verilen kredilerde yolsuzluk ve usulsüzlük yapıldığı iddiasıyla eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal hakkında kurulan soruşturma komisyonu raporu, 15 Haziran Salı günü TBMM Genel Kurulu'nda görüşülecek. 
     Özkan ile Önal'ın Yüce Divan'a sevki isteminin yer aldığı soruşturma komisyonu raporu görüşüldükten sonra Genel Kurul tarafından gizli oyla karara bağlanacak. Yüce Divan'a sevk kararı, ancak üye tamsayısının salt çoğunluğu olan 276 milletvekilinin oyuyla alınabilecek. 
     Geçen hafta Genel Kurul'da görüşmeleri yarım kalan Türk Telekom'un özelleştirilmesine ilişkin yeni düzenlemeler getiren yasa tasarının da bu hafta yasalaşması bekleniyor. Ayrıca, geçen hafta gündemin ön sıralarına çekilen gözlükçülükle ilgili düzenleme de bu hafta ele alınacak. 
     
     DGM TASARISI 
     Ceza Muhakemeleri Usulü Kanunu'nda CMUK değişiklik yapan ve DGM'lerin kaldırılmasını öngören yasa tasarısı, bu hafta Genel Kurul'un gündemine gelecek. 
     Daha önce DGM kapsamında olan bazı suçların Adalet Bakanlığı'nın teklifi üzerine Hakimler ve Savcılar Yüksek Kurulu'nca HSYK belirlenecek illerde görevlendirilecek ağır ceza mahkemelerinde görülmesini düzenleyen tasarıda, gözaltı süresi 48 saat olarak belirleniyor. Tasarı, Terörle Mücadele Kanunu kapsamındaki suçlarla ilgili soruşturma ve kovuşturma yürüten Cumhuriyet savcılarının koruma ve güvenlik taleplerinin ivedilikle yerine getirilmesini de düzenliyor. 
     
     İL ÖZEL İDARELERİ TASARISI 
     İl özel idarelerini yeniden yapılandıran, görev ve yetkilerini genişleten yasa tasarısının da bu hafta Genel Kurul'da ele alınması bekleniyor. 
     Hükümet'in Meclis tatile girmeden çıkarılmasına öncelik verdiği, geçici hükümlerle birlikte 75 maddeden oluşan tasarı ile il özel idareleri yeniden yapılandırılıyor. Tasarıya göre, il özel idareleri, yerel nitelikli tüm görev ve hizmetleri yapacak, kararları alıp uygulayacak. İl özel idaresi ve bağlı kurumlarda çalışan personelin ataması vali tarafından yapılacak. Ayrıca, il özel idareleri, iç ve dış borçlanmaya gidebilecek, tahvil ihraç edebilecek. 
     Kamu yararı ve zorunluluk hallerinde orman alanlarında belli tesislerin yapılmasına olanak sağlanmasını amaçlayan yasa teklifinin de bu hafta Genel Kurul'da görüşülmesi planlanıyor. 
     
     KOMİSYONLAR 
     TBMM'deki ihtisas komisyonları da gündemlerindeki tasarıları ele alacak. 
     Mikro Finans Kuruluşları Hakkında Kanun Tasarısı, 15 Haziran Salı günü Plan ve Bütçe Komisyonu'nda ele alınacak. 
     Yolsuzlukla Mücadele Kanunu Tasarısı, aynı gün Adalet Komisyonu'nda görüşülecek. 
     Endüstri Bölgeleri Kanunu'nda değişiklik yapılmasını içeren yasa tasarısı, 16 Haziran Çarşamba günü Sanayi ve Ticaret Komisyonu'nda ele alınacak. 
     TBMM'deki soruşturma ve araştırma komisyonları da bu hafta toplanarak çalışmalarını sürdürecek. 
     
</TEXT>
</DOC>
