<DOC>
<DOCNO> 201985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun13.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'11 Eylül'ün lideri Atta'yı Ebu Nidal eğitmiş 
</HEADLINE>
<TEXT>

     İngiltere'de yayımlanan The Sunday Telegraph gazetesi, Irak'taki geçici hükümetin ele geçirdiği bir belgenin, 11 Eylül saldırılarına liderlik eden terörist ve kamikaze uçak pilotu Muhammed Atta'nın Bağdat'ta Filistinli terörist Ebu Nidal tarafından eğitildiğine işaret ettiğini öne sürdü. 
     Irak'taki yönetim tarafından ele geçirilen ve bir kopyası da Telegraph'a verilen belgede, Muhammed Atta'nın Bağdat'ı 2000 yılının yaz aylarında ziyaret ettiğinin görüldüğünü belirten gazete, belgenin dönemin Irak istihbaratının başkanı El Tikriti tarafından Saddam Hüseyin'e yazılmış bir not olduğunu açıkladı. 
     1 Temmuz 2001 tarihli belgede, Atta'nın Ebu Nidal'ın Bağdat'taki üssünde aldığı 3 günlük eğitimin anlatıldığını belirten gazete, ''Raporda El Tikriti'nin Muhammed Atta'nın insan üstü bir gayret sarf ettiğini ve yok edilmesi konusunda fikir birliğine varılmış olan hedeflere saldıracak time başkanlık edebileceğini gösterdiğini yazdığını'' kaydetti. 
     Gazete, notun ikinci bölümünde de Suriye ve Libya yoluyla Irak'a yapılacak bir mal sevkıyatından söz edildiğini belirtirken, bunun uranyum olduğuna inanıldığını bildirdi. 
     Irak yönetiminin belgenin nerede ve nasıl ele geçirildiğini açıklamaktan kaçındığını da belirten Telegraph, ''Ancak 7 üyeli Irak geçici hükümet konseyi üyesi Dr. Ayad Allavi'nin belgenin gerçek olduğunu belirttiğini'' yazdı. 
     
</TEXT>
</DOC>
