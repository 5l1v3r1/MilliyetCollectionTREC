<DOC>
<DOCNO> 229444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/dunya/adun.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş yeniden başladı 
</HEADLINE>
<TEXT>

   Irak'taki Arap kentlerinde direnişçiler ve ABD ordusu arasında birkaç gündür süren çatışmalarda yüzlerce ölü var. Kentleri bombalayan ABD Felluce'de cami vurdu 40 ölü 
      DIŞ HABERLER SERVİSİ 

   
   ABD Başkanı George W. Bush'un geçen yıl mayısta yaptığı "Irak'ta savaşın bittiği" şeklindeki açıklamasından yaklaşık bir yıl sonra, Şii lider Mukteda el Sadr'a bağlı Mehdi Ordusu milisleriyle 4 günden beri yaşanan şiddetli çarpışmalar, Irak'ta savaşın yeniden başladığı izlenimi yaratıyor. Çatışmaların hemen tüm Irak kentlerini kapsayacak kadar yaygınlaşması, birkaç gün içindeki ölü sayısının yüzlerle ifade edilmesi, ABD'nin C - 130 "Spectre Gunship" savaş uçakları gibi ağır silahlarla kentleri bombalamaya başlaması, çarpışmaların vur - kaç şeklinde değil, iki tarafın cephe hattında uzun süre çatışması şeklinde meydana gelmesi, bu izlenimi güçlendiren unsurlar olarak görülüyor. 
   ABD, savaşın bu yeni aşamasında, baştan beri özellikle "Sünni üçgeni" denilen Irak'ın orta kesiminde koalisyon güçlerine direniş gösteren Sünnilerle, Şiiler arasında bir yakınlaşma olmasından endişe ediyor. 
   
   Camiye sığınanlar öldü 
   Koalisyon askerleriyle Şii ve Sünni Iraklı direnişçiler arasındaki çatışmalar dün de devam ederken ABD savaş uçakları Felluce'de Şii milislerin saklandığını iddia ettiği bir camiyi bombaladı. Bombardımanda 40 milis öldü. 
   Amerikalı Yarbay Brennan Byrne, Sadr'a bağlı milislerden bir grubun sığındığı caminin, uçaktan atılan füzeyle havaya uçurulduğunu bildirdi. Byrne, "İçerdekileri öldürmek istiyorduk" dedi. 
   Felluce'de önceki gün akşamdan beri süren çatışmalarda 16'sı çocuk, 8'i kadın, en az 100 kişinin öldüğü bildirildi. 120 mm.'lik toplarla donanmış Amerikan C - 130 savaş uçakları direnişçilere sık sık ateş açtı. Camilerden işgalci Amerikan ordusuna karşı cihat çağrısı yapılırken caddelerde çok sayıda silahlı kadın görüldü. 
   
   Helikopter düştü 
   Bakuba'da bir ABD helikopteri düştü. AP, helikopterin düştükten sonra alev aldığını ve kentte Sadr milisleriyle ABD askerleri arasında şiddetli çatışmalar olduğunu bildirdi. Yoğun çatışmaların geçen hafta sonunda beri durulmadığı Bağdat, Nasiriye, Kerbela, Necef, Kut, Ramadi, Balad ve Kerkük'ten her iki taraftan da yeni kayıp haberleri gelirken, ABD son 4 günde 30 askerini yitirdi, olaylarda 170'den fazla Iraklı öldü. 
   
   'Yok edeceğiz' 
   Amerikan ordusuyla günlerdir çatışan Şii lider Mukteda Sadr, iktidarın "İşgalcilerle işbirliği yapanlara değil, namuslu kimselere devredilmesini" istedi. Sadr, "İktidar kime devredilecek İşgalcilerle işbirliği yapanlara... Onlar Iraklı değil ki" ifadesini kullandı. 
   Irak'taki Amerikan ordusu da milisleri yok etmeye kararlı olduğunu bildirdi. Tuğgeneral Mark Kimmitt, "Mehdi Ordusu"nu yok etmek için operasyonlar yapıldığını söyleyerek Sadr'ın teslim olmasını istedi. 
   
   
   
   
</TEXT>
</DOC>
