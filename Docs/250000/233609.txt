<DOC>
<DOCNO> 233609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur31.html </URL>
<DATE> 2004/04/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İki kamyon çarpıştı... Çanakkale-İzmir karayolu 2 saat kapandı 
</HEADLINE>
<TEXT>

     Balıkesir'in Edremit İlçesi yakınlarında iki kamyonun çarpışması sonucu meydana gelen trafik kazasında 1 kişi ağır yaralandı. Kaza nedeniyle Çanakkale-İzmir karayolu 2 saat trafiğe kapandı. 
     Alınan bilgiye göre, Çanakkale'den Edremit yönüne giden Mehmet Avcı'nın idaresindeki 35 SR 767 plakalı kamyon, ilçeye 3 kilometre uzaklıkta önündeki traktörü solladığı sırada karşı yönden gelen Bekir Binal'in kullandığı, Bigadiç Kaymakamlığı Köylere Hizmet Götürme Birliği'ne ait 10 UN 319 plakalı kamyonla çarpıştı. 
     Kazada, hurdaya dönen kamyonunun sürücü kabininde sıkışan ve Edremit Belediyesi itfaiye ekiplerinin uzun çalışmaları sonucu çıkarılan Mehmet Avcı, Edremit Devlet Hastanesi'ne kaldırıldı. Mehmet Avcı'nın durumunun ağır olduğu bildirildi. 
     Kaza nedeniyle Çanakkale-İzmir karayolunun Edremit-Havran arası yaklaşık 2 saat ulaşıma kapandı. Trafik ekipleri yolu kontrollü olarak ulaşıma açtılar. 
     
</TEXT>
</DOC>
