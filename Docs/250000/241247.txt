<DOC>
<DOCNO> 241247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonyas04.html </URL>
<DATE> 2004/05/19/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Ünlü aktör Tony Randall öldü 
</HEADLINE>
<TEXT>

     Emmy Ödülü sahibi ünlü aktör Tony Randall, 84 yaşında öldü. 
     Randall'ın, New York Üniversitesi Tıp Merkezi'nde uzun süren bir hastalığın neden olduğu komplikasyonlardan dolayı uykudayken öldüğü kaydedildi. 
     Tiyatrolarda da sahne alan Randall için, dün gece Broadway'deki meşhur tiyatrolarda anısına ışıklar yakıldı. 
     Randall ile birlikte birçok filmde rol alan Doris Day, ''O, filmlerdeki ve televizyondaki en eğlenceli adamdı. Onunla çalışmaktan daha eğlendirici bir şey olamaz. Ömrünün son birkaç yılını eşi ve çocuklarıyla mutlu şekilde geçirdiği için ben de mutluyum. Onu çok seviyorum ve şimdiden özledim'' dedi. 
     Pek çok filmde rol alan Randall, Day-Hudson filmlerinden 1959 yapımı ''Pillow Talk'', 1961 yapımı ''Lover Come Back'' ve 1964 yapımı ''Send Me No Flowers'' gibi filmlerin yanı sıra, 1957 yılı yapımı bir Jayne Mansfield komedisi olan ''Will Success Spoil Rock Hunter'' filminde de rol almıştı. Ancak, Randall, sinema filmlerinden ziyade televizyondaki rolleri ile tanınmaktaydı. 
     ''The Odd Couple - Tuhaf Çift''in yanı sıra, ''Mr. Peepers'', ''The Tony Randall Show'', ''Love, Sidney'' gibi televizyon serilerinde de yer alan Randall'ın rol aldığı ve 1970-75 yılları arasında 5 sezon boyunca televizyonlarda gösterilen ''Tuhaf Çift'' isimli dizi, Emmy ödülü almıştı. 
     Randall, ömrünün son dönemlerinde bir hayalini daha gerçekleştirerek Ulusal Aktörler Tiyatrosu'nu kurmuştu. 
     
</TEXT>
</DOC>
