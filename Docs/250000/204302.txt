<DOC>
<DOCNO> 204302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/siyaset/siy11.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer Dinçer Gelişmeler beni doğruladı 
</HEADLINE>
<TEXT>

   ANKARA Milliyet 

   
   BaŞbakanlIk Müsteşarı Ömer Dinçer, 1995'te bir sempozyumda sunduğu tebliğde yer alan "cumhuriyet ilkesinin manasının kalmadığı" ve "laikliğin İslamla bütünleşmesi gerektiği" görüşlerini savundu. Dinçer, bu sözlerin geçen dokuz yılda yaşanan gelişmelerle doğrulandığını kaydetti. Dinçer, Başbakanlık Basın Merkezi aracılığıyla, CHP Grup Başkan Vekili Ali Topuz'un gündeme getirdiği tebliğ konusunda bir açıklama yaptı. Dinçer bildirinin bir bütün olarak okunup değerlendirildiğinde, o dönemde İslam ve siyasete nasıl bakıldığının görüleceğini kaydetti. Dinçer'in Başbakanlık Müsteşarı olmadan yaklaşık dokuz yıl önce bir bilim adamı olarak ileri sürdüğü görüşlerin, yaptığı analizlerin, aradan geçen süre zarfında dünyadaki ve Türkiye'deki gelişmelerle doğrulandığı kaydedilen açıklamada, "Bu nedenle gerek ülkemizde, gerekse yurtdışında pek çok başka araştırmacı ve bilim adamı tarafından da benzer sonuçlara ulaşıldığı kanısını bugün de taşımaktadır" denildi. 
   
   
</TEXT>
</DOC>
