<DOC>
<DOCNO> 224256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo09.html </URL>
<DATE> 2004/03/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Michael Schumacher fırtına gibi, Malezya'da da kazandı 
</HEADLINE>
<TEXT>

     Malezya'da koşulan Formula 1’de sezonun 2. yarışını 2004'e fırtına gibi giren Michael Schumacher kazandı. 
     Ferrari'nin Alman pilotu, kariyerindeki 72. zaferine 1.31.07'lik derecesiyle ulaştı. 
     Malezya'nın başkenti Kuala Lumpur'daki Sepang Pisti'nde 56 tur üzerinden yapılan ve toplam 310.408 kilometrelik yarışı, Michael Schumacher, 1 saat 31 dakika 7 saniye 490 saliselik dereceyle ilk sırada tamamladı. 6 dünya şampiyonluğu bulunan Schumacher, ilk sırada Pole Position başladığı mücadelede bu üstünlüğünü yarış boyunca koruyarak rakiplerinin farkı kapatmasını engelledi. Alman pilot, saatte ortalama 204.384 kilometre hız yaparken, servis alanını 3 kez kullandı. 
     Avustralya'da koşulan sezonun ilk yarışında ''duble'' yapan Ferrari ekibi, Malezya'da umduğunu bulamadı. Sepang'da 2. cepten yarışa başlayan Ferrari'nin Brezilyalı pilotu Rubens Barrichello, 4. turda aracındaki mekanik arıza nedeniyle arka sıralara geriledi ve yerini BMW Williams'tan Juan Pablo Montoya'ya kaptırdı. Aldığı ilk servis sonrasında 6. sıraya kadar gerileyen Barrichello, ilerleyen turlarda performansını artırmasına karşın, yarışı 4. sırada tamamlayabildi. 
     
     ''ŞANS'' BUTTON'I GÜLDÜRDÜ, WEBBER'İ ÜZDÜ 

     Sıralama turlarında 6. en iyi dereceyi elde eden Bar Honda takımının İngiliz pilotu Jenson Button, 5 yıl sonra tekrar kürsüye çıkma başarısını gösterdi. 
     İyi bir çıkışla yarışa başlayan Button, rakiplerinin hatalarını değerlendirerek hızla üst sıralara yükseldi. Yarışın ortalarında McLaren Mercedes pilotu Finli Kimi Raikkonen ile üçüncülük- dördüncülük için çekişen Button, Raikkonen'in yarış dışında kalmasıyla rahat bir üçüncülük kazandı. 
     Cumartesi günü yapılan sıralama turlarında yakaladığı sürpriz derece ile yarışa ikinci sırada başlayan Jaguar'ın Avustralyalı pilotu Mark Webber, iyi bir kalkış yapamayarak daha yarışın başında gerilere düştü. Üst sıralara tırmanma mücadelesi veren Webber'in 8. turda lastiği patlayınca servis alanına erken girdi ve zirveden koptu. Hakemler, patlak lastikle sakıncalı bir şekilde hız yaptığı gerekçesiyle Avustralyalı pilota servis alanından geçme cezası verdi. Zaman kaybeden Webber, rakipleriyle arasındaki farkı kapatmak için fazla hız yapınca 25. turda virajı alamayarak spin attı ve yarışa erken veda etti. 
     
     ALONSO BEKLENENİ VEREMEDİ, PANİS HAKEMLERE KIZDI 

     Avustralya'daki sezonun ilk yarışında 3. olarak dikkatleri üzerine çeken Renault'un İspanyol pilotu Fernando Alonso, Malezya'da fazla bir varlık gösteremedi ve 7. oldu. 
     Sıralama turlarında spin atınca yarışa son sıradan başlayan Alonso, kalkışta çok sayıda aracı geçerek üst sıraları zorlamaya başladı. Daha ilk turlarda Webber ve McLaren Mercedes'ten David Coulthard ile çekişen İspanyol pilot, sekizinciliğe kadar ilerledi. Ancak ilerleyen turlarda rakipleri farkın kapanmasına izin vermeyince, Alanso yedincilikle yetindi ve 2 puanın sahibi oldu. 
     Toyota'nın Fransız pilotu Olivier Panis ise yarışta en fazla servis alanını kullanan sürücü oldu. Son bölümlere kadar 3 kez bu alana giren Panis, orta sıralarda mücadele etti. 45. turda hakemler Fransız pilota servis alanından geçme cezası verdiler. Geçiş sırasında hakemlere tepki göstermek isterken saatteki 50 kilometrelik hız sınırını aşan Panis, bu nedenle ikinci kez aynı cezayı aldı ve 5. kez servis alanından geçmek zorunda kaldı. 
     
     ARAÇLARIN MOTORLARI DAYANAMADI 

     Malezya'daki sıcak hava koşulları araçların motorlarını ve pilotları yarış boyunca zorladı. 
     Formula 1'in iddialı takımlarından BMW Williams'ın Alman pilotu Ralf Schumacher 7. sırada başladığı yarışta, 320 kilometrelik hızla en fazla sürat yapan pilot oldu. Ancak Alman pilot, 27. turda yaşadığı motor arızası nedeniyle yarışı tamamlayamadı. Bu turdan sonra Kolombiyalı pilot Montoya, takımı adına tek başına puan mücadelesi verdi. 
     Avustralya'da motor arızası nedeniyle 8. turda yarış dışında kalan McLaren Mercedes'in Finli pilotu Kimi Raikkonen, bu yarışta da aynı sorun nedeniyle yarış dışında kaldı. 5. sırada start alan Finli pilot, 40. tura kadar ilk 4'te yer almasına karşın, bu turda yaşadığı motor sorunu nedeniyle Malezya'dan da eli boş döndü. 
     Bunların dışında Jordan'ın Alman pilotu Nick Heidfeld de 36. turda vites kutusunda meydana gelen problem nedeniyle yarışı tamamlayamayanlar kervanına katıldı. Bar Honda'nın Japon pilotu Takuma Sato ise 8. sırada götürdüğü yarışın bitmesine 3 tur kala, motor arızası nedeniyle yavaşladı ve 1 puandan oldu. 
     İşte sıralama... 
     

SIRA PİLOT TAKIM TUR EN HIZLI TUR 1 M. Schumacher FER 56 1 34.819 2 J. Montoya WIL 56 1 34.223 3 J. Button BAR 56 1 34.967 4 R. Barrichello FER 56 1 35.564 5 J. Trulli REN 56 1 35.000 6 D. Coulthard MLA 56 1 35.800 7 F. Alonso REN 56 1 35.900 8 F. Massa SAU 55 1 36.800 9 C. da Matta TOY 55 1 36.500 10 C. Klien JAG 55 1 37.000 11 G. Fisichella SAU 55 1 36.675 12 O. Panis TOY 55 1 35.900 13 G. Pantano JOR 54 1 39.527 14 G. Bruni MIN 1 39.900 15 T. Sato BAR 52 1 35.700 16 Z. Baumgartner MIN 52 1 40.100 17 K. R ikkönen MLA 40 1 35.100 18 N. Heidfeld JOR 34 1 37.400 19 R. Schumacher WIL 27 1 36.200 20 M. Webber JAG 23 1 39.800      Malezya Grand Prix'i sonrasında pilotlar ve markalar klasmanında puan durumu şöyle oluştu 
     
     Pilotlar Sıralaması 

     

SIRA PİLOT ÜLKE PUAN 1 Michael Schumacher Almanya 20 2 Rubens Barrichello Brezilya 13 3 Juan Pablo Montoya Kolombiya 12 4 Jenson Button İngiltere 9 5 Fernando Alonso İspanya 8 6 Jarno Trulli İtalya 6 7 Ralf Schumacher Almanya 5 8 David Coulthard İskoçya 4 9 Felipe Massa Brezilya 1      
     Markalar Sıralaması 

     

SIRA TAKIM PUAN 1 Ferrari 33 2 Williams 17 3 Renault 14 4 BAR 9 5 McLaren 4      Sezonun 3. yarışı olan Bahreyn Grand Prix'si 4 Nisan Pazar günü yapılacak. 
     
</TEXT>
</DOC>
