<DOC>
<DOCNO> 210437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo23.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, futbolculara kan testini neden uyguladı 
</HEADLINE>
<TEXT>

     Beşiktaş Kulübü Sağlık Kurulu Başkanı Prof. Dr. Mete Düren, bugün futbolculara uyguladıkları kan testi ile ilgili bir gazetede çıkan ''Beşiktaş'ta Hepatit B Korkusu'' başlıklı haberin gerçekleri yansıtmadığını söyledi. 
     Düren, Adrian İlie'nin transferi ile takımda Hepatit B korkusunun yaşandığı yorumlarının doğru olmadığını belirterek, ''Kan testleri, bizim 4 yıldan bu yana devre arası kampları sonrası, futbolcuların yoğun kamp programından nasıl etkilendiklerini araştırmak üzere yaptığımız rutin bir uygulamadır'' dedi. 
     Bu testlerde kortizon ve testesteron ölçümü yaptıklarını kaydeden Düren, şunları söyledi 
     ''Bunun yanı sıra demir, kolesterol, tiroid hormonları gibi sezon başında rutin kontroller içinde yer almayan parametrelere de bakılmaktadır. Ayrıca tüm oyuncularımızın hepatit aşıları tam olduğundan, 4 yıldan beri rutin olarak hepatit virüslerine karşı vücutlarının üretmiş olduğu antikor düzeyi de ölçülmektedir. Yaptığımız ölçümlerin amacı bu olup, transfer edilen bir oyuncunun özel durumu ile ilgisi yoktur.'' 
     
     SABAH İDMANI KAR ENGELİNE TAKILDI 
     Beşiktaş'ın Samsunspor maçı için bu sabah yapması gereken antrenman ise kar engeline takıldı. 
     İstanbul'da sabah saatlerinden itibaren yoğunlaşan kar yağışı nedeniyle siyah-beyazlı takımın sabahki antrenmanı, Teknik Direktör Mircea Lucescu tarafından iptal edildi. 
     Beşiktaş'ın, bu akşam saatlerinde salonda bir antrenman yapması bekleniyor. 
     Bu arada Samsunspor maçı öncesinde sakat futbolcu olmaması teknik heyette sevinç yarattı. 
     Kulüp doktoru Ayhan Optur, Zago'nun da sıkıntısının bulunmadığını belirterek, ''Bu oyuncu da oynayacak gibi duruyor. Sadece Serdar Topraktepe'nin bademcik enfeksiyonu bulunuyor. Şu anda bu futbolcuyu dinlendiriyoruz. Samsunspor maçına kadar kendisini toparlayacağını düşünüyoruz. Takımda cezalı oyuncular dışında eksik oyuncu bulunmuyor'' diye konuştu. 
     
</TEXT>
</DOC>
