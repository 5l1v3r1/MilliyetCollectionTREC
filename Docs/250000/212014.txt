<DOC>
<DOCNO> 212014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur08.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK yasası'nın yürürlüğü durduruldu... 
</HEADLINE>
<TEXT>

     Anayasa Mahkemesi, TÜBİTAK Başkanı ve boş bulunan Bilim Kurulu üyeliklerini, bir defaya mahsus Başbakan'ın belirlemesine olanak tanıyan yasanın yürürlüğünü, oyçokluğu ile durdurdu. 
     Anayasa Mahkemesi Başkanvekili Haşim Kılıç, yaptığı açıklamada, CHP'li 141 milletvekili tarafından açılan TÜBİTAK Kanunu ile ilgili davada, yürürlüğü durdurma istemini karara bağladıklarını bildirdi. 
     Kılıç, yasanın yürürlüğünün 4'e karşı 7 üyenin oyuyla durdurulduğunu ifade etti. 
     TÜBİTAK Kanunu'na eklenen ve yürürlüğü durdurulan düzenleme şöyle 
     ''Bu kanunun, yürürlüğe girdiği tarihte boş bulunan Bilim Kurulu üyeliklerine, 4. maddede belirtilen niteliklere uygun kişiler arasından, 4. maddenin 2. fıkrasında belirtilen oranlar çerçevesinde bir defaya mahsus olmak üzere Başbakan tarafından atama yapılır. 
     Başkan bir defaya mahsus olmak üzere, Başbakan'ın teklifi üzerine Cumhurbaşkanı tarafından atanır.'' Anayasa Mahkemesi, davayı daha sonra esastan karara bağlayacak. 
     Başbakan Recep Tayyip Erdoğan, bu yasa uyarınca, görev süresi dolan 6 Bilim Kurulu üyeliğine, 22 Aralık 2003'te yeni atamalar yapmıştı. 
     TÜBİTAK Bilim Kurulu, yeni üyeleriyle yaptığı toplantıda, 11 Aralık 2003'te yeni üyelerden Prof. Dr. Nükhet Yetiş'i TÜBİTAK Başkan Vekili seçmişti. 
     Prof. Dr. Namık Kemal Pak'ın, görev süresinin sona ermesiyle boşalan TÜBİTAK Başkanlığı için Erdoğan tarafından Nükhet Yetiş'in önerildiği kararname de onay için Çankaya Köşkü'nde bulunuyordu. 

     
</TEXT>
</DOC>
