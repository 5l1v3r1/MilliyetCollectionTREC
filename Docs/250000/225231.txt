<DOC>
<DOCNO> 225231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo15.html </URL>
<DATE> 2004/03/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sağlam, Gaziantepspor'da en uzun süreli teknik adam olmayı hedefliyor 
</HEADLINE>
<TEXT>

     Gaziantepspor Teknik Direktörü Nurullah Sağlam, başarılı olmak için çalışan bir teknik adam olduğunu belirterek, ''5 yıldan beri Gaziantepspor'da görev yapıyorum. Gaziantepspor'da en uzun süreli görev yapan teknik adam olmayı hedefliyorum'' dedi. 
     Sağlam, AA muhbirine yaptığı açıklamada, Avrupa'dan teklif aldığı konusunda değişik spekülasyonlar yapıldığına dikkat çekerek, ''Tabii ki değişik kulüplerden teklif almak bir teknik adam için gurur verici bir olay. Ancak, ben Gaziantepspor'da görev yapmak istiyorum'' diye konuştu. 
     Sezon sonuna kadar Gaziantepspor'da görevinin başında olduğunu anlatan Sağlam, şöyle devam etti 
     ''Eğer, kulübüm benimle tekrar sözleşme imzalarsa yeniden Gaziantepspor'da görev almak isterim. Benim için öncelik Gaziantepspor'dur. Eğer, kulübüm beni kovmazsa, hiçbir kulübe gitmeyi düşünmüyorum.'' Gaziantepspor'un yeniden UEFA Kupası'na katılabilmesi için çalıştığını kaydeden Sağlam, şöyle konuştu 
     ''Ligin bitimine 8 maç var. Hedefimize ulaşabilmek için bu maçları en az kayıpla tamamlamak zorunda olduğumuzu biliyorum. Bu hafta deplasmanda güçlü rakibimiz Beşiktaş ile karşılaşacağız. Bu maçı kazanabilmek için yoğun bir çalışma içerisinde bulunuyoruz. 
     Eğer Beşiktaş maçını kazanabilirsek, UEFA Kupası'na katılabilmek için çok önemli bir avantaj yakalamış olacağız. Artık puan kaybetmek istemiyoruz. Futbolcularım, bu maçın ne kadar önemli olduğunun bilincinde. Tek düşüncemiz, bu zorlu maçta iyi mücadele edip, sahadan 3 puanla ayrılabilmek.'' Sağlam, sakat olan İlhan ve cezalı olan Jaziri'nin Beşiktaş maçında forma giyemeyeceğini, tedavisi süren Hakan Bayraktar'ın durumunun ise maç günü belli olacağını sözlerine ekledi. 
     
</TEXT>
</DOC>
