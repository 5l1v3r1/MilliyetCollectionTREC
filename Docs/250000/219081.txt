<DOC>
<DOCNO> 219081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/ekonomi/eko09.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzan'ın parti başkanı olması işi zorlaştırıyor' 
</HEADLINE>
<TEXT>

   ANKARA Milliyet 
   
   Başbakan Recep Tayyip Erdoğan, Uzanlar'ın 8.5 katrilyon götürdüklerini belirterek, "380 bin mudinin parasını hortumlamışlar. Paranın nereye gittiği de belli değil. Bunu halkımız üç yıl içinde ödeyecek" dedi. Kanal 7'de İskele Sancak programına katılan Erdoğan, İmar Bankası operasyonuyla ilgili olarak Cem Uzan'ın bir siyasi partide genel başkan olmasının işlerini zorlaştırdığını kaydetti. Uzan Grubu'yla siyasi bir savaşının bulunmadığını, fakat yapılan uygulamaların kamuoyunda sanki siyasi bir linçmiş gibi değerlendirildiğini ifade eden Erdoğan, Uzan Grubu'na ait şirketlerin ivedilikle satılarak borçların ödeneceğini söyledi. 
   Uzanlar'ın mudilerin paralarını baraj yapımında kullandıklarını da belirten Erdoğan, "Sen yatırım bankası mısın Mudiler para çekecek olsa paraları yok. Şu anda 380 bin mudinin parasını halkımız üç yıl içinde ödeyecek. Ama şöyle bir güzellik de oldu. Mudilerden yüzde 49'u Ziraat Bankası'ndan parasını çekmedi. Döviz hesaplarını Türk Lirasına çevirdiler. Bize güvendiler" dedi. 
   
   
</TEXT>
</DOC>
