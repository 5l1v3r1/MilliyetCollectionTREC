<DOC>
<DOCNO> 235259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy13.html </URL>
<DATE> 2004/04/27/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gül "Kıbrıs konusunda sözler kağıt üzerinde kalmasın diye çalışıyoruz" 
</HEADLINE>
<TEXT>

     Başbakan Vekili Abdullah Gül, Kıbrıs konusunda AB ülkelerinin daha önceki taahhütlerinin gerçekleştirilmesi yönündeki çabaların yoğun olarak sürdürüldüğünü söyledi. 
     Gül, TBMM'den ayrılırken gazetecilerin, Kıbrıs'taki referandumun ardından sürdürülen temaslara ilişkin sorularını yanıtladı. Dışişleri Bakanlığı Müsteşarı'nın AB üyesi ülkelerin büyükelçileriyle biraraya geldini, kendisinin bu ülkelerin dışişleri bakanları ile görüştüğünü ve görüşmeleri sürdüreceğini kaydeden Gül, ''Bu hafta çok önemli. Söylenenlerin kağıt üzerinde kalmaması için görüşmeleri, çalışmaları sürdürüyoruz'' dedi. 
     Gül, bir soru üzerine, daha kesin olmamakla birlikte AB'ye yeni üyelerin katılımı dolayısıyla 1 Mayıs'da yapılacak törene Başbakan Recep Tayyip Erdoğan'ın katılmasının planlandığını da bildirdi. 
     
</TEXT>
</DOC>
