<DOC>
<DOCNO> 248947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun30.html </URL>
<DATE> 2004/06/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
11 Eylül'de sis perdesi aralanıyor 13 dakika önce uyarılsaydık... 
</HEADLINE>
<TEXT>

     ABD'nin Kuzey Filosu Hava Kuvvetleri NORAD Komutanı Orgeneral Ralph Eberhart, 11 Eylül 2001'de hava trafik kontrolörleri 13 dakika önce yardım isteseydi, kaçırılan yolcu uçaklarını hedeflerini vurmadan düşürebilecek durumda olduklarını söyledi. 
     Orgeneral Eberhart, 11 Eylül saldırılarını soruşturan komisyona dün verdiği ifadede, Amerikan Sivil Havacılık İdaresi'ne FAA bağlı hava trafik kontrolörlerinin askeri yetkililere kaçırılan uçaklardan ilkinin hedefine çarpmasına 9 dakika kala haber verdiklerini belirtti. 
     ''Eğer 13 dakika önce uyarılsaydık, uçakları hedeflerine çarpmadan önce düşürme olanağımız vardı'' diyen Eberhart, zaman, uzaklık ve uçakları gözden geçirerek bu sonuca vardıklarını söyledi. 
     Komisyonun raporuna göre, Amerikan sivil havacılık yetkilileri kaçırılan ilk uçaktan yerel saatle 08.24'te haberdar oldular. Kaçırılan bu ilk uçak, yerel saatle 08.46'da Dünya Ticaret Merkezi'ne çarptı. FAA, NORAD'a ilk uçak hedefine çarpmadan sadece 9 dakika önce yerel saatle 08.37'de haber verdi. 
     Orgeneral Eberhart'ın açıklamasıysa bazı sorulara açıklık getirmedi. 
     Komisyon üyeleri, hava kuvvetlerine zamanında ulaşılsa dahi başkanın yolcu uçaklarının düşürülmesi için gerekli emri bu 13 dakika içinde verip veremeyeceğinin net olmadığını belirtiyorlar. 
     Komisyonun dünkü toplantısında ayrıca, Başkan Yardımcısı Dick Cheney'nin ilk iki uçak Dünya Ticaret Merkezi'ne çarptıktan bir süre sonra yerel saatle 10.02'de kaçırılan uçaklara ateş açma emri verdiği ortaya çıktı. 
     
</TEXT>
</DOC>
