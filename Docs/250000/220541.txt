<DOC>
<DOCNO> 220541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo24.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Çok pas hatası yapıp galibiyeti kaçırdık... 
</HEADLINE>
<TEXT>

     Gaziantepspor Teknik Direktörü Nurullah Sağlam, Akçaabat Sebatspor karşısında çok pas hataları yaptıkları için galibiyeti kaçırdıklarını söyledi. 
     Sağlam, maçtan sonra yaptığı açıklamada, maçın ilk yarısında çok iyi mücadele etmelerine karşın aynı başarıyı ikinci yarıda gösteremediklerini ifade ederek, şunları söyledi 
     ''İkinci yarıda, çok pas hataları yaptık. AS Roma maçının yorgunluğu da buna eklenince ilk yarısını 2-0 tamamladığımız bu önemli maçtan 2-2 berabere ayrılarak galibiyeti kaçırdık. Çok üzgünüz, tabi ki bu kadar pas hatası yapılırsa sonucuna katlanmak gerekir.'' Sağlam, kısa açıklaması sonrasında, gazetecilerin hakem ile ilgili sorusu üzerine, hakemlerle ilgili olarak konuşmayacağını belirtti. 
     Akçaabat Sebatspor Teknik Direktörü Mehmet Birinci ise zorlu deplasman maçından 1 puan aldıkları için mutlu olduklarını ifade etti. 
     Maçın ilk yarısında iyi mücadele edemediklerini, ikinci yarıda ise çok üstün oynadıklarını anlatan Kürkçüoğlu şöyle konuştu 
     ''Gaziantepspor zorlu bir rakip. Bu zorlu karşılaşmaya çok iyi hazırlanmak için erken gelip, hazırlıklarımızı burada sürdürdük. Güzel bir mücadele oldu. İlk yarıda rakibimiz bize oranla çok üstün oynadı. Ancak, maçın ikinci yarısında, rakibimizin AS Roma maçından dolayı yorgun olduğunu ve 2-0'lık skor avantajı ile de rehavete kapıldığını gördük. 
     Bu iki faktörü iyi değerlendirip, 2 güzel gol atarak sahadan beraberlikle ayrılmayı başardık. Çok mutluyuz. Küme düşme endişesi taşıyan bir takımız. Her maçımıza puan için hazırlanıyoruz. Sezon sonuna kadar, her maçta iyi mücadele edip tehlikeli bölgeden uzaklaşmak istiyoruz.'' 
     
</TEXT>
</DOC>
