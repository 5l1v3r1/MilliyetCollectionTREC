<DOC>
<DOCNO> 239871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/siyaset/asiy.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Einstein bizde olsa okuyamazdı 
</HEADLINE>
<TEXT>


CHP'li Araslı, 19 saatlik çalışma için 'insan haklarına aykırı' dedi. Bazı vekiller Meclis'te, bazıları arabalarında uyudu 

SALİHA ÇOLAK, BAHAR ATAKAN Ankara 


TBMM Genel Kurulu önceki gün saat 15.00'te başladığı YÖK maratonunu dün sabah saat 10.05'te bitirdi. CHP'liler her madde için, "Bu madde metinden çıkarılsın" yönünde önerge verip, her önergeye uzun bir metinden oluşan tek bir gerekçe ekleyerek, sık sık yoklama isteyerek görüşmeleri kilitlemeye çalıştı. 
Gece yarısından sonra birçok vekil kulislerde koltuklara uzanıp uyudu. Bazı milletvekilleri, kulis kapısının dışına çektikleri araçlarında geceyi geçirdi. 
CHP'li Oya Araslı, "Bu kadar uykusuz kalana araç bile kullandırmıyorlar. Bu insan haklarına aykırı" dedi. Doktor olan CHP'li Haluk Koç da vekillerin sağlıklarının bozulacağını söyledi. 
"Bu çalışma şekli ILO sözleşmelerine uygun mu" sorusuna "Milletvekilleri memur değildir, mesai saati olmaz. Gerekirse 3 - 5 nöbetine kalırlar" yanıtını veren Milli Eğtim Bakanı Hüseyin Çelik, görüşmeler tamamlandığında "Şu andan itibaren sadece uyumak istiyorum" dedi. 
Bazı milletvekilleri uyuklayanları cep telefonuyla görüntüleyerek, "Bunları Tayyip Erdoğan'ın önüne koyacağız" diye espri yaptı. 
CHP'li Muharrem İnce, sabah saat 07.00'de kürsüye "Dünden kaldığımız için tıraş olmadan geldik" diyerek çıktı. İnce'nin vekillere, "Sevgili hemşerilerim" diye seslendikten sonra, "Az kaldı 'sevgili Yalovalılar' diyecektim. Akıl mı bıraktınız insanda" demesi gülüşmelere yol açtı. 
AKP'li Murat Mercan, ailesinden kimsenin imam hatip lisesine gitmediğini, ama eğitimde fırsat eşitliği olması gerektiğini anlatırken, "Einstein bizde olsa okuyamazdı. Geleceğe bakalım, ne pırlantalar çıkacak" dedi. 
Kürsüye yürüyerek oturumun ara verilmesine neden olan CHP'li Ali Rıza Bodur masalara vururken elinden yaralandı. Bodur, kanayan elini grup başkanvekillerine gösterdi. 

Yasa sınava yetişir mi 

Cumhurbaşkanı Sezer'in Anayasa gereği yasayı 15 gün inceleme süresi bulunuyor. Yasanın veto edilmesi halinde hükümetin önünde iki seçenek bulunuyor. Hükümet bu durumda ya veto edilen yasayı aynen Meclis'ten geçirerek yeniden Köşk'e gönderecek ya da değişikliğe gidecek. Hükümet veto edilen yasayı Meclis'ten yeniden en geç 1 Haziran'da çıkaracak. 
Sezer'in ikinci kez onaylamak zorunda olduğu yasayı bir kez daha incelemesi için yine 15 gün süresi bulunuyor. Bu durumda yasa 20 Haziran'daki sınava yetişebilecek. 
Sezer'in yasayı zorunlu olarak onayladıktan sonra Anayasa Mahkemesi'ne iptal davası açmasına kesin gözüyle bakılıyor. n ANKARA Milliyet 

Sezer'in veto gerekçesi 

Sezer'in veto yetkisini, meslek liseleriyle birlikte imam hatip mezunlarının da alanları dışındaki üniversitelere girebilmesine olanak sağlayan katsayı değişikliklerini içeren maddesine yönelik kullanabileceği belirtiliyor. İzmir İktisat Kongresi'nde reformların Anayasa'nın değiştirilemez ilkelerine uygun olmasının zorunlu olduğunun altını çizen Sezer'in, bu maddeyi "laiklik" ilkesi ve "İnkılap kanunlarının korunması"na ilişkin 174. maddeye aykırı bulabileceği kaydediliyor. Sezer'in değişikliklerin YÖK tarafından yapılması gerektiği gerekçesiyle Anayasa'nın YÖK'ün görevlerine ilişkin 131. maddesine aykırı bulabileceği de belirtiliyor. Genelkurmay da laiklik ilkesine vurgu yapmıştı. 

Kritik günde kritik görüşmeler 
İmam hatip lisesi mezunlarına üniversiteye girişte uygulanan farklı katsayı uygulamasını kaldıran ve başta üniversite camiası olmak üzere kamuoyunda büyük tartışma yaratan YÖK Yasa Tasarısı'nın TBMM'de kabul edildiği dün, Cumhurbaşkanı Ahmet Necdet Sezer, önce Başbakan Recep Tayyip Erdoğan, daha sonra Genelkurmay Başkanı Orgeneral Hilmi Özkök ile art arda görüşmeler gerçekleştirdi. 
Başbakan Erdoğan'la haftalık görüşmesi 50 dakika süren Cumhurbaşkanı Sezer'in Orgeneral Özkök'le yaptığı görüşmenin ana gündem maddesinin ise YÖK Yasası olduğu öğrenildi. Kulislere yansıyan bilgilere göre Özkök, YÖK yasasına ilişkin kritik süreçte vereceği karar büyük önem taşıyan Sezer'e, "yasanın yürürlüğe girmemesi" gerektiği yönündeki düşüncelerini iletti. n ANKARA Milliyet 

Yasa ne getiriyor 

YÖK Başkanı'nı Cumhurbaşkanı yerine üyeler seçecek. YÖK'ün öğretim elemanlarının kurumsal ilişkisini kesme yetkisi kaldırıldı 

BAHAR ATAKAN Ankara 

TBMM'deki 19 saatlik müzakerede AKP önergeleriyle değiştirilen bölümler şöyle 
AKP, "YÖK, Anayasa'da kendisine verilen koordinasyon ve denetim dışındaki yetkilerini üniversitelere devredebilir" ifadesini çıkararak, Genelkurmay açıklamasındaki "Yetki devriyle amaçlanan hususlar üzerinde hassasiyetle durulması gerekmektedir" uyarısını dikkate aldı. 

Doçent 4 yıl beklemeyecek 
Doçentlik için, "doktora, tıpta uzmanlık ya da sanatta yeterlilik Ünvanı kazandıktan sonra alanında en az 4 yıl çalışmış olma" şartı kaldırıldı. 
Akademisyenlerin, görevlendirildiği kurumda yürüttüğü görev için en yüksek devlet memuru aylığının, ek gösterge dahil 4 katını geçmemek üzere ilgili bakanın tespit edeceği miktarda ikinci görev aylığı alabilmesine ilişkin hükümdeki 4 kat, 3'e indirildi. 
Ortak alanlara getirilen yeni düzenleme lise 2. sınıfları da kapsayacak şekilde genişletildi. Bu yıl lise 2. sınıfta olup 2005'te ÖSS'ye girecekler ortak alan tercih ederse, kendi alanını tercih etmiş gibi sayılacak. 

Katsayılar belirlendi 
YÖK Genel Kurulu üyesi sayısı 22'den 16'ya düşecek. YÖK Başkanını Cumhurbaşkanı yerine üyeler seçecek. 
YÖK'ün öğretim elemanlarının yüksek öğretim kurumlarıyla ilişkisini rektörün önerisi veya doğrudan kesme yetkisi kaldırıldı. 
Talim ve Terbiye Kurulu, genel ve mesleki - teknik liselerin bölümlerini sözel SÖZ , eşit ağırlık EA ve sayısal SAY puana göre toplayacak. YÖK, hangi lise programlarının hangi yükseköğretim programına karşılık geldiğini belirleyecek. SÖZ, SAY, EA mezunu, alanlarına yönelirse, OÖBP'leri 0.8'le çarpılacak. SÖZ mezunu, EA'ya dayalı program seçerse OÖBP'si 0.6, SAY'a dayalı program seçerse 0.45'le çarpılacak. SAY mezunu, EA'ya dayalı program seçerse OÖBP'si 0.6, SÖZ'e dayalı program seçerse 0.45'le çarpılacak. EA mezunu, SÖZ'e dayalı program seçerse OÖBP'si 0.45, SAY'a dayalı program seçerse 0.6'yla çarpılacak. 


</TEXT>
</DOC>
