<DOC>
<DOCNO> 216489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun48.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim 21.00'e kadar uzatıldı 
</HEADLINE>
<TEXT>

     İran'da bugün yapılan 7'nci meclis seçimine ülke çapında katılımın yüzde 47 ila 52 olduğu tahmin ediliyor. 
     İçişleri Bakanlığı'ndan adını açıklamayan bir yetkili, ellerindeki verilere göre ülke çapında seçime katılımın yüzde 47 ila 52 olduğunun tahmin edildiğini söyledi. Aynı yetkili, başkent Tahran'da bu oranı yüzde 20 ila 25 civarında beklediklerini belirtti. 
     Yetkili, seçimlere hile karıştırılmasının söz konusu olmadığını da sözlerine ekledi. 
     Muhafazakar Anayasayı Koruyucular Konseyi'nin AKK , reformcuların seçime girmesini engellemesi ve 10 reformcu partinin seçimi boykot etmesi nedeniyle bu seçimde ön plana çıkan en önemli konu seçime katılım oranı olmuştu. 
     Seçim yapılmadan önce basına yansıyan haberlere göre, hükümetin yaptırdığı bir kamuoyu yoklaması, ülke çapında seçime katılımın yüzde 30 civarında olacağını gösteriyordu. Siyasi gözlemciler, büyük kentlerde katılım oranının düşük olacağını, başkent Tahran'da bu oranın yüzde 13 civarında olacağını tahmin ediyorlardı. Geçen yıl Şubat ayında yapılan yerel seçimlerde reformcuların verdiği sözleri yerine getirmediğini düşünen halkın sandığa ilgisizliği yüzünden seçime katılım Tahran'da yüzde 11, ülke çapındaysa yüzde 49 civarında olmuştu. 
     Bu arada, Peyam Radyosu İçişleri Bakanlığı seçim merkezinden yapılan açıklamada, yerel saatle 18.00'de bitmesi gereken seçim süresi 21.00'e uzatıldı. 
     
</TEXT>
</DOC>
