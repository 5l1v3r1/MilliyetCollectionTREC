<DOC>
<DOCNO> 227942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko35.html </URL>
<DATE> 2004/04/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
MB Para tabanı gerçekleşmeleri hedefin üzerinde kaldı 
</HEADLINE>
<TEXT>

     Merkez Bankası, Mart sonu itibariyle net iç varlıklar ve net uluslararası rezervlere ilişkin hedeflerin tutturulduğunu, ancak para tabanı gerçekleşmelerinin hedeflenen düzeyin üzerinde kaldığını açıkladı. 
     Banka, Mart ayı Para Programı gelişmeleri hakkında yaptığı basın açıklamasında, para tabanı ortalamasının 16 katrilyon 948 trilyon Türk Lirası seviyesinde gerçekleşerek, 16 katrilyon 100 trilyon Türk Liralık sınırın üzerinde kaldığını belirti. 
     Açıklamada, bu gelişmenin uygulanmakta olan temel para politikası stratejisi çerçevesinde beklenen bir gelişme olduğu vurgulandı. 
     
     ''EKONOMİDE GÜVEN ORTAMI'' 
     Açıklamaya göre, 2003 yılının ikinci çeyreğinden itibaren, gerek ekonomideki belirsizliklerin önemli ölçüde ortadan kalkması, gerekse uygulanan programın istikrarlı bir şekilde devam ettirilmesi sonucu ekonomide güven ortamı yeniden tesis edilmeye başlandı. 
     Özellikle hızla düşmeye başlayan enflasyon ve faizler ile döviz kurlarındaki göreli istikrar, para talebindeki genişlemenin temel belirleyicileri oldu. 
     Enflasyon ve faizlerdeki hızlı düşüş, döviz kurlarındaki istikrar ve olumlu gelişmelerin devam edeceği beklentisi ekonomik birimlerin Türk Lirası taşıma ve kullanma alışkanlığını artırdı. 
     Geleceğe olan güvenin artması ve uygulanan ekonomik program sonucu genişlemeye ve derinleşmeye başlayan mali sektörde yeni kaynaklar daha çok TL yatırım araçlarına yönelmeye başlarken, banka mevduatları da bu süreçten payını aldı. 
     Diğer yandan, İmar Bankası mevduatlarının ödenmeye başlanması zorunlu karşılığa tabi mevduat tutarı bazını artırdı. 
     Bu gelişmelere paralel olarak, 2003 yılında para tabanının bankalar mevduatı kısmındaki artış, son beş işgünü ortalamalarına göre yüzde 29,4 olarak gerçekleşirken, bankalar mevduatı Mart ayı son beş işgünü itibariyle Aralık 2003'ün aynı dönemine göre yüzde 30,4 oranında arttı. 
     Ortaya konulan bu tablo, para tabanındaki artışın tüketim talebindeki keskin canlanmadan ziyade, daha çok para talebindeki davranışsal bir kaymadan kaynaklanmış olabileceğine işaret ediyor. 
     Bir diğer deyişle, istikrarlı ve kredibilitesi yüksek bir ekonomik programın uygulandığı bir ekonomide para tabanı hedeflerinin aşılması bütün bu olumlu gelişmelerin kaçınılmaz bir sonucu olarak değerlendirilebiliyor. 
     
     PARASAL HEDEFLERİN REVİZYONU 
     Nitekim, 7. Gözden Geçirme çalışmaları sırasında para tabanındaki gelişmeler Uluslararası Para Fonu yetkilileri ile de detaylı olarak değerlendirildi ve yılın kalan dönemindeki parasal hedeflerin revize edilmesi konusunda mutabık kalındı. 
     
     ENFLASYON HEDEFİ 
     Yılın ilk iki ayındaki enflasyon eğilimindeki düşüş, belirgin bir iç talep baskısının gözlemlenmemesi, kurlardaki göreli istikrar ve enflasyon beklentilerinin hedefe yakınsamış olması, 2004 yılı enflasyon hedefine ulaşılabileceği kanısını güçlendiriyor. 
     Diğer yandan, olumsuz mevsimsel koşullar nedeniyle, Ocak ve Şubat aylarında tarımsal ürünlerde görülen yüksek fiyat artışlarının yansımaları ve tütün ürünlerindeki vergi düzenlemeleri nedeniyle Mart ayında gıda grubu fiyat artışının göreli olarak yüksek olabileceği, ancak gıda dışı enflasyon rakamlarındaki düşük düzeylerin devam edeceği tahmin ediliyor. 
     Bütün bu gelişmeler ışığında yapılan analizlere göre, önümüzdeki dönemde büyük bir dışsal şokun ortaya çıkmadığı temel senaryo altında, yıllık enflasyon Mayıs ayına kadar tek haneli rakamlara yaklaşıyor ve Haziran ayından itibaren ise enflasyon hedefini tehdit etmeyecek küçük dalgalanmalar göstererek yıl sonunu hedefler dahilinde tamamlıyor. 
     Açıklamada, Mevcut gelişmelerde olumsuz bir durum algılanmamakla beraber, gelecekte parasal büyüklüklerdeki hareketlerin enflasyon hedefini tehdit edebilecek bir gelişmenin öncü göstergesi olarak algılanması durumunda gerekli önlemlerin alınacağı vurgulandı. 
     
</TEXT>
</DOC>
