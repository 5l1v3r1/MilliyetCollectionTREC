<DOC>
<DOCNO> 227967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy11.html </URL>
<DATE> 2004/04/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Aşkale Kaymakamı istifa etmesin'' diye imza kampanyası... 
</HEADLINE>
<TEXT>

     Erzurum'un Aşkale İlçesi'nde Kaymakam Mustafa Özsoy'un istifa etmesini istemeyen bazı vatandaşlar imza kampanyası başlattı. Kaymakam Özsoy, kararını bir süre ertelediğini açıkladı. 
     Kendisine hakaret edildiği gerekçesiyle istifa etmeyi düşünen Aşkale Kaymakamı Özsoy'un istifa etmemesi için ilçedeki bazı vatandaşlar tarafından imza kampanyası başlatıldı. 
     İlçe merkezindeki bazı kahvelerde imza toplanırken, çevre köylerde toplanan imzalar da ilçeye ulaştırılmaya başlandı. 
     İmza toplayan vatandaşlardan Yaşar Kotan, ilçeye çok faydası olan Kaymakam Özsoy'un istifa etmesiyle ilçenin kaybı olabileceğini düşündüklerini, bunun için imza kampanyası başlattıklarını bildirdi. 
     Kaymakam Özsoy ise AA muhabirine yaptığı açıklamada, başlatılan imza kampanyasında binlerce imzanın toplandığını belirterek, ''Vatandaşların taktiri. Onlara kapımızı açtığımız için, onlar da böyle bir davranış sergiledi. Bu olay tamamen vatandaşın teveccühüdür. İstifam konusundaki kararımı erteledim. Deprem çalışmaları nedeniyle çok yoğunuz. Çalışmalar bittikten sonra kararımı vereceğim'' diye konuştu. 
     Kaymakam Özsoy, AK Parti Aşkale İlçe Başkanı Enver Başaran tarafından kendisine hakaret edildiğini ileri sürerek, istifa edeceğini kamuoyuna açıklamıştı. 
     
</TEXT>
</DOC>
