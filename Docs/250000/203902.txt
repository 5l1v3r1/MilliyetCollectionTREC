<DOC>
<DOCNO> 203902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun21.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian "İngiltere, Suriye üzerinde baskı kuracak" 
</HEADLINE>
<TEXT>

     İngiltere'de yayımlanan The Guardian gazetesi, İngiltere'nin, AB'deki en büyük ortaklarından Almanya ve Fransa ile birlikte Suriye üzerinde kitle imha silahları ve terörizm konularında yeni baskılar kurmaya hazırlandığını öne sürdü. ''Üç büyüklerin'' özellikle Libya'nın da ikna edilmesinin ardından, elindeki kitle imha silahları ve Irak'ta süregelen terörist hareketler konusundaki etkisi nedeniyle Suriye'ye baskı yapmak için anlaşmak üzere olduklarını yazan gazete, anlaşma sağlanabilirse İngiltere Dışişleri Bakanı Jack Straw'un, Almanya ve Fransa Dışişleri Bakanları Dominique de Villepin ve Josckha Fischer ile birlikte Şam'ı ziyaret edeceğini bildirdi. 
     Üçlünün bu yıl Tahran'a yaptıkları ziyareti hatırlatan Guardian, Şam'a yapılacak ziyaretin de bunun bir benzeri olacağını ve Şam yönetiminin ''işbirliğine ve yasadışı kimyasal silahlar konusunda bir konvansiyon imzalamaya zorlanacağını'' iddia etti. Libya'nın aldığı kararın, İngiltere'nin Ortadoğu'daki güvenlik meselelerini barışçı yollardan çözme kararlılığını artırdığını da belirten gazete, ''Yeni yılda Jacques Chirac ve Gerhard Schröder ile buluşmaya hazırlanan Tony Blair de Fransa ve Almanya ile bu konularda işbirliği yapmak için çok istekli. İngiltere Başbakanı, bu üçlünün ortaklığının, İran ve Avrupa savunması konusundaki ilerlemelerin de en önemli sebebini oluşturduğunu düşünüyor'' görüşünü savundu. 
     Guardian, Brüksel'deki adı açıklanmayan AB yetkililerinden birinin de bu ortaklıkların kurulmasında en büyük başarının Blair'e ait olduğu görüşünü savunduğuna dikkat çekti. 
     
     
</TEXT>
</DOC>
