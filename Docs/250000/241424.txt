<DOC>
<DOCNO> 241424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy10.html </URL>
<DATE> 2004/05/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
"84 yıllık karanlığa son" yazısı... 5 AKP'li hakkında dava açıldı 
</HEADLINE>
<TEXT>

     Ulukışla Cumhuriyet Başsavcılığı, yerel seçimler öncesinde Ulukışla'daki bir seçim minibüsünde yer alan ''84 yıllık karanlığa son'' yazısı nedeniyle, AK Parti Ulukışla İlçe Teşkilatı'nın 5 yöneticisi hakkında ''TBMM'yi tahkir ve tezyif'' suçunu işledikleri gerekçesiyle dava açtı. 
     AA muhabirinin aldığı bilgiye göre, Ulukışla Cumhuriyet Başsavcılığı'nca hazırlanan iddianamede, 28 Mart'ta yapılan Mahalli İdareler Genel Seçimleri'nden önce sanıklardan Ali Uğurlu, Kamil Ünal, Mustafa Burna'nın AK Parti Ulukışla İl Genel Meclisi adayı, Ali Tekin'in AK Parti Ulukışla Belediye Başkan adayı ve Yunus Uğurlu'nun AK Parti Ulukışla İl Genel Meclisi yedek adayı olduğu belirtildi. 
     İddianamede, sanıkların ilçe teşkilatı olarak yaptıkları seçim çalışması ve propaganda faaliyetlerinde sanık Yunus Uğurlu'nun sahibi olduğu 51 KH 132 plakalı minibüsü kullandıkları kaydedildi. 
     Minibüsün sol ön kapısı üstünde iki satır halinde ''İktidarla el ele'', alt satırda ise ''84 yıllık karanlığa son'' ibarelerinin yazıldığı belirtilen iddianamede, şöyle denildi 
     ''Minibüsün sol üst tarafında AK Parti'ye ait amblem ile onun yanında 'Ali Tekin' yazısının ve yanında 'Belediye Başkan Adayı' yazısını yazdıkları, yine aracın sol tarafında sağ ön kapı üzerinde 'İktidarla el ele 84 yıllık karanlığa son' yazısı ile birlikte sağ tarafta 'Ali Tekin Belediye Başkan Adayı' yazısını yazdıkları ve aynı yerde AK Parti'nin ambleminin bulunduğu, aracın ön tarafında ön cam altında AK Parti amblemi ile Ali Tekin ismini yazdıkları, bunun yanına ''Birlikte yürüyelim, birlikte yönetelim' ibaresini yazdıkları, yine araç üzerinde İl Genel Meclis Üyesi adayları Kamil Ünal, Mustafa Burna, Ali Uğurlu isimlerini yazdıkları anlaşılmıştır.'' Sanıkların, minibüsün üzerinde yazılı bulunan ''İktidarla el ele 84 yıllık karanlığa son'' ibaresiyle, TBMM'nin açılış tarihi 1920 ile suç tarihi 2004 yılına kadar geçen dönemi karanlık olarak nitelendirdikleri belirtilen iddianamede, sanıkların bu gerekçesiyle ''TBMM'ye tahkir ve tezyif'' suçunu işlediklerinin tüm hazırlık evrak kapsamından anlaşıldığı bildirildi. 
     Sanıklar, TCK'nın ''TBMM'yi tahkir ve tezyif'' suçunu düzenleyen 159. maddesi uyarınca 3 aydan 3 yıla kadar hapis istemiyle yargılanacaklar. 
     
     SÜREÇ 
     Yerel seçimlerde AK Parti Ulukışla İlçe Örgütü tarafından seçim aracı olarak kullanılan minibüsün üzerinde ''İktidarla el ele 84 yıllık karanlığa son'' yazısı yer almıştı. 
     CHP Niğde Milletvekili Orhan Eraslan ile İşçi Partisi Ulukışla İlçe Başkanı Mustafa Can, söz konusu yazı nedeniyle Niğde Cumhuriyet Başsavcılığı'na suç duyurusunda bulunmuştu. 
     Ulukışla Cumhuriyet Başsavcılığı, yazıda sorumluluğu bulunanlar hakkında, TCK'nın ''TBMM'yi tahkir ve tezyif'' suçunu düzenleyen 159. maddesi uyarınca soruşturma yapabilmek için Adalet Bakanlığı'ndan izin istemişti. 
     Adalet Bakanlığı, 5 kişi hakkında soruşturma izni verirken, 18 kişi hakkında vermedi. 
     Ulukışla Cumhuriyet Başsavcılığı, soruşturma izni verilen 5 kişi hakkında davayı açarken, 18 kişi hakkında ise soruşturma izni verilmediği için takipsizlik kararı verdi. 
     
</TEXT>
</DOC>
