<DOC>
<DOCNO> 217645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun04.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Bush ile Blair, BM'nin güvenilirliğini mahvetti" 
</HEADLINE>
<TEXT>

     Irak'la ilgili BM silah denetçilerinin eski başkanı Hans Blix, ''Gerekli hukuksal kanıtlar tamamlanmadan Irak'a saldırma kararı veren ABD Başkanı George Bush ile onun en yakın ortağı İngiltere'nin Başbakanı Tony Blair'in, Birleşmiş Milletler'in güvenilirliğini, saygınlığını ağır biçimde sakatladığını'' bildirdi. 
     İsveçli tecrübeli uzman Blix, İngiltere'de Edinburgh Üniversitesi öğrencilerine yaptığı konuşmada, ''Başkan Bush ile Blair, tarafsız uluslararası kurumun BM güvenilirliğini baltalamakla kalmadı, aynı zamanda bu süreçte Irak'a saldırılmasında kendilerini de ağır yaraladılar'' diye konuştu. 
     BM Güvenlik Konseyi'nin soğuk savaş yılları bittikten sonra ''donup kalma'' eşiklerini aşma safhasına vardığını ve bu kurumun etkinliğinin olumlu yönde artırılma imkanları varken Bush ile Blair yüzünden Konsey'in yetkesinin otorite de parçalandığını vurgulayan Blix, ''Irak Devlet Başkanı Saddam Hüseyin kendi halkı için tehlikeli olabilirdi, ancak hiçbir zaman kanıtlanmayan kitle imha silahları stoklarıyla komşuları ve dünya için büyük tehlike değildi'' dedi. 
     BM'nin, merkezi Avusturya'nın başkenti Viyana'da bulunan Uluslararası Atom Enerjisi Kurumu'nun eski başkanı Blix, ABD 20 Mart 2003'te Irak'a saldırmasından sonra bu savaşın adaletsizliği üzerine ilk konuşmasını yapmıştı. Blix, BM uzmanlarının Irak'ta çalışmasının devam etmesi gerektiğini savaştan önce defalarca söyledi. 
     
</TEXT>
</DOC>
