<DOC>
<DOCNO> 233361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/spor/spo04.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben daha sabırsızım 
</HEADLINE>
<TEXT>

   Trabzonspor Teknik Direktörü, "Taraftara sabır diyorum, 20 sene oldu, ne sabrı diyorlar. Layıklar. Ama ben daha sabırsızım. Bir gecede şampiyon olmak istiyorum " dedi 
      ERGUN ATA 

   
   Malatyaspor bir başka 
   HERKESİN "Beşiktaşlı Ziya" olarak tanıdığı Trabzonspor Teknik Direktörü, "Ziya Doğan" olarak ilk kez Malatyaspor'da tanındı. Küme düşme noktasına gelen bir takımı alıp, Avrupa'ya uçurdu. Ziya hoca, "Malatyaspor'u kimse kabul etmediği için Ziya Doğan oldum" diye konuştu. Bu camiada çok büyük sevgi ve saygı gördüğünü söyleyen Bordo - Mavili çalıştırıcı, Başkan Hikmet Tanrıverdi'nin Tolga'yı Bordo - Mavililer'e verirken, "Ziya hocanın başarısı bizden daha önemli" dediğini de hatırlattı. 
   
   'Namussuzluk değil' 
   TRABZONSPOR'DA göreve geldiğinde sistemi oturtuncaya kadar 4-5 maçı, şansın yardımıyla kazandığını söyleyen Doğan, "En az Şampiyonlar Ligi, en çok da şampiyonluk istiyoruz. Ancak kaybetmek de namussuzluk değil. Bunu dünyanın sonu gibi düşünmek futbolun ruhuna aykırı" ifadesini kullandı. Kendisinin taraftardan daha sabırsız olduğunu vurgulayan Trabzonspor Teknik Direktörü, "Ben bir gecede şampiyonluk istiyorum. Sabır dediğimde, '20 sene oldu, ne sabrı' diyorlar. Layıklar" dedi. 
   
   'Diyet borcum yok' 
   BEŞİKTAŞ ve Fenerbahçe'nin puan kayıplarından sonra başarılarının, rakiplerin bir hediyesi olarak düşünülmesine içerleyen Ziya Doğan, "Beşiktaş, Trabzon'a 12 puan fark yaparken Trabzonspor mu hediye ediyordu. Kimse kimseye birşey bağışlamaz" yorumunu yaptı. Doğan şöyle devam etti "Bu noktadan sonra istenmeyen sonuçlar alsak da başarısızım demem. Kimseye diyet borcum yok. Hiç kimseyi araya sokarak takım bulmadım. Tırnaklarımla söke söke, kazıyarak geldim." 
   
   Kampanya hazırlığı    TRABZONSPOR'U ekonomik sıkıntılardan kurtarmak isteyen Bordo - Mavili eski yöneticiler kampanya hazırlığına girişti. Eski başkan Faruk Özak, "10 bin dolar verecek 100 kişiyi tesbit edelim ve bu parayı toplayalım" önerisinde bulundu. Eski başkan yardımcısı Mehmet Öksüzoğlu'nun da, "100-200 bin dolar borç verebilecek 50 kişi bulalım. Bunlara 2 yıl hiç geriye ödeme olmasın" dediği öğrenildi. 
   
   İlgi bunalttı    İdman kapandı 
   BORDO- Mavililer'in şampiyonlukta büyük iddia taşıması, Bordo - Mavililer'e ilginin artmasına yol açtı. Taraftar, antrenmanlarda futbolcuları yalnız bırakmazken, yaklaşık 30 basın mensubu da takımı adım adım izliyor. Bu nedenle Teknik Direktör Ziya Doğan, dün akşam yapılan çalışmayı medyaya kapadı. Öte yandan bir grup taraftar takıma baklava ikram etti. 
   
   Somers dönüyor 
   DİYARBAKIRSPOR maçının hazırlıklarını sürdüren Bordo - Mavililer, sabah kondisyon ağırlıklı bir idman yaparken, sakatlığı sona eren Tayfun ile Hasan Üçüncü takımla birlikte çalıştı. Belçika'da tedavi gören Somers'in 15 gün içinde iyileşeceğinin öğrenilmesi Ziya Doğan'ı memnun etti. Doğan ayrıca takıma kanat orta çalışması yaptırdı. 
   
   'En iyisi benim'    Petkoviç'in iddiası 
   TRABZONSPOR'UN Hırvat asıllı Avustralyalı kalecisi Petkoviç, Türkiye'de örnek aldığı bir kaleci olmadığını, çünkü kendini en iyi olarak gördüğünü söyledi. Ligde iyi ve özelliği olan file bekçilerinin bulunduğunu vurgulayan Bordo - Mavili futbolcu, "Onlarla rekabet içinde olmamın da bir sakıncası yok. Çok çalışarak hep en iyi olmaya çalışacağım" dedi. 
   
   'Savunmanın rolü büyük' 
   OYNADIĞI 24 lig maçında 24 gol yiyen Petkoviç, Avustralya'da Melbourne takımında 6 yıl önce çifte kupa sevinci yaşadığını ve aynı sevinci bu kez Trabzonspor'da görmek istediğini söyledi. Hırvat kaleci, "Benim başarımda takım oyununun etkisi var. İyi bir savunmaya da sahibiz. Böyle olunca başarı geliyor'' diye konuştu. 
   
   
</TEXT>
</DOC>
