<DOC>
<DOCNO> 203339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/spor/spo02.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bana Alex'i getirin 
</HEADLINE>
<TEXT>

   Başkan Aziz Yıldırım, Teknik Direktör Daum ile taraftarların imza atmasını beklediği Alex için kesenin ağzını açtı, Brezilya'daki yöneticilere "Transferi bitirmeden, dönmeyin" mesajını yolladı 
   YUSUF KOBAL 

   
   Sınırsız yetki 
   FENERBAHÇE Başkanı Aziz Yıldırım, Brezilya'da Alex'in transferini bitirmeye çalışan yönetici Mahmut Uslu ile Hakan Bilal Kutlualp'i arayarak maddi konularda sınırsız yetki verdi. Genç yıldızın bonservisi konusunda sürekli problem çıkaran ve fiyatı her gün yükselten Cruzeiro kulübü ile dün yine uzun süren pazarlıklar yapan Sarı - Lacivertliler'in önemli bir yol katettiği öğrenildi. 
   
   Noble bekleniyor 
   TEKNİK Direktör Daum da yeni transferlerin Ocak ayının başında başlayacak olan kamp çalışmalarına yetişmesini istedi. Hafta sonu Türkiye'ye dönmeyi planlayan Mahmut Uslu ile Hakan Bilal Kutlualp'in bugün görüşmelere son noktayı koyması bekleniyor. İki yöneticinin Alex ile aynı takımda oynayan forvet Noble'nin transferini ise bitirdiği, genç santrforun ikinci yarıda Fenerbahçe formasını giyeceği bildirildi. 
   
      Tuncay yıkıldı    GAZİANTEP Belediyespor maçında elmacık kemiği kırılan Tuncay Şanlı dün taburcu oldu. Soluğu Samandıra Tesisleri'nde alan genç yıldız arkadaşlarına Malatyaspor karşılaşması için başarı diledikten sonra memleketi Sakarya'ya gitti. 15 gün sahalardan uzak kalacak olan Tuncay, "Bizim için büyük önem taşıyan bir haftada takımımı yalnız bıraktığım için üzgünüm" diye konuştu. 
   
   Serhat'tan itiraf    BEYKENT Üniversitesi'nin düzenlediği panele katılan Serhat Akın ile Volkan Demirel ilginç açıklamalar yaptı. Serhat, sahalarında her zaman istediklerini yapamadıklarını ifade ederek, "Seyircimiz çok özel. Kar yağıyor ama stadı 50 bin kişi dolduruyor. Bazen onların isteklerine cevap veremeyince gerginlik oluyor. Taraftar baskısını üzerimizde hissediyoruz" dedi. 
   ÖĞRENCİLERİN sorularını yanıtlayan genç yıldız, "Fenerbahçe'yi başarıya götüreceklerine inanıyorlarsa, Alex de, Ortega da hemen gelsinler. Alex bir yıldız" diye konuştu. Serhat, Aziz Yıldırım ile aralarında yaşanan olayla ilgili de "Konu kapanmıştır. Hatamı başkanımız affetti. O benim büyüğümdür" açıklamasını yaptı. Volkan ise kaleyi artık geri vermeyeceği söyledi. 
   
   Dokuz eksik    Sarı- Lacivertli takım, Malatyaspor maçının hazırlıklarına dokuz eksikle başladı. Hooijdonk, Rebrov, Tomas, Serhat, Alper, Fatih, Kemal, Tuncay ve Servet idmana katılmazken, bu oyuncuların bazıları tesislerdeki spor salonunda ağırlık çalıştı. Fenerbahçe bugün özel uçakla Malatya'ya gidecek. 
   
   Fileye takviye    YUNANİSTAN Milli Takımı'nın sembol oyuncularından Nikos Samaras, Fenerbahçe Erkek Voleybol Takımı ile sözleşme imzaladı. Dereağzı Tesisleri'nde gerçekleştirilen törende konuşan 33 yaşındaki Samaras, "Ben ülkelerimiz arasında bir fark görmüyorum. Halklarımız aynı özellikleri taşıyor. Sporun çok önemli özelliğinden birisi de insanları yakınlaştırmasıdır" dedi. 
   
</TEXT>
</DOC>
