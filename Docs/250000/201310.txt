<DOC>
<DOCNO> 201310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/heper.html </URL>
<DATE> 2003/12/11/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Türkiye köşeye sıkıştırılıyor 
</HEADLINE>
<TEXT>

   
   OLAYLAR Ankara'nın gıyabında ve Türkiye'nin aleyhinde gelişiyor. 
   İsrail, Kuzey Irak, Ermenistan üçgeni olgunlaştırılıyor. Ankara'nın itirazlarına rağmen ABD bu üçgenin tamamlanması için hızla çalışıyor. Bu üçgen Türkiye için kurt kapanıdır. Türkiye'nin kuzeyden güneyden kuşatılması demektir. Türkiye'nin Kafkasya ve Orta Asya ile irtibatının kesilmesi demektir. 
   
   BAKMAYIN Dışişleri Bakanı Abdullah Gül'ün rahat tavrına. Türkiye aleyhine ne olursa olsun, bu kötülüğün içinde iyi bir yan bulacak kadar iyimser bir insan Sayın Gül... 
   Hani fıkradaki koca var ya. Eşi başka bir erkekle tam yatağa girerken elektrikler kesilince "Tüh be İhanet ediyor mu yine anlayamadım" diyen iyimser koca... 
   Ankara da öyle... 
   
   ABD Irak'ı işgal ettikten sonra Kuzey Irak'ta Türkiye aleyhinde gelişmeler oldu. Şimdi de çuvalcı ABD'li General, Kerkük'ün nüfus dengesini değiştiriyor. Kürtler lehine halkın bir bölümünü göçe zorluyor. 
   
   KAFKASYA'da Gürcistan Devlet Başkanı Şevardnadze Ankara'ya çok yakındı. "Biz Türkiye'nin kuzeyiyiz" diyordu. Ve bu söz onun sonu oldu. ABD yetiştirmesi "üçlü" Washington'un desteğiyle, zorla yönetime el koydu. Bunlardan Gürcistan vatandaşı bir Ermeni de fiili başbakanı oldu. 
   Artık Ermenistan odaklı bir Kafkasya oluşacak. AB tarafından Ankara'ya bunlar empoze edilmek isteniyor. 
   
   ÖZETLE Türkiye'nin Kuzey Irak politikası iflas ediyor, Kafkasya politikası iflas ediyor, Kıbrıs iflas ediyor, AB politikası iflas ediyor. 
   İşin acı yanı Ankara buna rağmen, sapasağlam ayakta olduğunu, sanıyor. 
   Hükümet ve muhalefet işin vahametini müdrik görünmüyor. Yaşamsal dış politika konularında konsensüs yerine, basit tartışmalarla günü gün ediyor. 
   
   SOĞUK savaşın bitişinden bu yana Türkiye alternatifsiz kaldı. 
   Bu durumda Türkiye'nin güvenebileceği tek güç var. O da kendi gücü. 
   Eğer Türkiye'ye 2004'te AB, müzakerelerin başlaması için tarih vermezse Ankara'nın kendi güvenlik mekanizmalarını güçlendirmekten başka yolu kalmıyor. 
   Lüks sayılabilecek tüm giderleri kısmak ve ekonomik performansı azamiye çıkartmak. Güvenliğe kaynak yaratmak. 
   Eğer AB yolu müzakere tarihi verilmeyerek kapatılırsa önümüzdeki yıllar sık sık tekrarlanacak söz "Hazır ol cenge, ister isen sulh u salah" olacak. 
   
   AYIPTIR, AYIP... AYIP...    AKP'li Komisyon Başkanı "Yargı yanlış karar vermeyecek duruma gelene kadar 'dokunulmazlık' konusunu ele almayacağız" dedi. 
   Bu sakat, bu yargıya hakaret dolu karar kabul görürse, tüm davaları süresiz ertelemek, mahkemeleri tatil etmek gerekmez mi .. 
   
   YÜCE DİVAN    Kuran kursları ve uzlaşma    Siyasetle "uzlaşma", "asgari müşterek"lerde birleşme çok önemli. Geçmişte bu kavramlar dikkate alınmadı, pek itibar görmedi. Bu bir olgunluk meselesiydi, uzlaşma kültürü meselesiydi ama bizim politikacılarımız genelde bu olgunluğu göstermedi. Sonuç bugün "Yüce Divan" yolunun birçok siyaset adamı için açılmış olmasıdır. 
   Bu açıdan bugünkü iktidara bakınca her şeye rağmen geçmişten ders alınmış gibi görünüyor. 
   Bakın günlerdir Türkiye'yi karıştıran, tansiyonu yükselten "Kuran kursu yönetmeliği" geri çekildi. 
   İktidar samimi ise "tepki", uzlaşmaya dönüşebilir. Bu da ülkenin huzuruna hizmet demektir. 
   
   BİR HİK YE    Abidin Dino'nun anısına    Ressam ve fikir adamımız Abidin Dino Paris'te anıldı. Büyük sanatçının eserlerinden oluşan bir de sergi açıldı. 
   Milliyet'te bir tarihte Abidin Dino'nun çizgileri, Yaşar Kemal'in "Deniz Küstü"sünü süslüyordu. Dino hayranı bir arkadaşımız sayfaya verilecek Dino desenlerine bakar "Ah ne kadar da güzel, ne kadar da anlamlı çizmiş" diye yüksek sesle takdir ve sevgisini belirtirdi. 
   Bir gün Tümer Argın'ın yaptığı benzer bir desen Abidin Dino'nunkilerin arasına karıştırıldı. Ve o arkadaşa "Bak bugün de Dino'dan bunu sayfaya veriyoruz" denildi. Sevgi gösterisi yine aynı oldu "Ah eline sağlık, yaşa sen rakipsiz Dino, ne anlamlı, ne sanatsal çizmiş. İşte tam bir Dino şaheseri..." 
   Aynı anda Hasan Pulur'un sesi duyuldu "Ne Dino'su kızım, Tümer Argın, Tümer Argın..." 
   Abidin Dino'yu saygıyla anıyorum. 
   
   GERÇEK ACIDIR .. 
   Türk erkekleriyle anket yapan firma, onların isteklerine uyup, en büyük boy prezervatifleri ithal etmiş. Ama bunlar elde kalmış 15 santimlikler, yani küçükler tükenmiş. 
   Ne diyelim, insan hayal ettiği müddetçe yaşar .. 
   
   MADE IN USA .. 
   Mayadrom, Galleria, Carrousel, Olivium, Maxi Center, Metro City, Praktiker, Capitol, Mayadrom Uptown, Profilo Center, Town Center, Carrefour Vega... 
   Cumhurbaşkanı Bayar, "Türkiye küçük Amerika olacak" demişti. 
   Oldu .. 
   
      
   
   
   
</TEXT>
</DOC>
