<DOC>
<DOCNO> 231216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun07.html </URL>
<DATE> 2004/04/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Prodi'den itiraf Irak'ta durum olabildiğince kötü 
</HEADLINE>
<TEXT>

     AB Komisyonu Başkanı Romano Prodi, Irak'ta durumun ''olabildiğince kötü'' olduğunu söyledi. 
     Çin'de bulunan Prodi, gazetecilere yaptığı açıklamada, Irak'ta kaçırılan yabancıların bir an önce serbest bırakılması gerektiğini belirtti ve tüm çabaların bu yönde harcanması çağrısında bulundu. 
     ''Irak'ta durum olabildiğince kötü'' diyen Prodi, yabancıların kaçırılmasının uygar bir davranış olmadığını kaydetti. Prodi, ''Bunu sona erdirmek için her şeyi yapmalıyız'' dedi. 
     Irak'ın işgaline karşı silahlı mücadele veren direnişçiler, kaçırılan 5 Ukraynalı ile 3 Rus'u serbest bırkmış, ancak halen ellerinde tuttukları rehineleri serbest bırakmak için yeni taleplerde bulunmuşlardı. 
     Direnişçiler, ellerinde tuttukları 4 İtalyanı serbest bırakmak için, Roma yönetiminden Irak'taki askerlerini geri çekmesini istiyor. Kaçırılanlan listesinde bir de Fransız gazeteci bulunuyor. 
     Irak'ta ABD önderliğindeki işgalci ittifak güçlerine karşı direnen Iraklılar, son bir haftada 12 ülkeden 40'dan fazla yabancı sivili kaçırdı. 
     İttifak güçlerine karşı ayaklama hareketlerini artıran direnişçiler, özellikle son bir hafta içinde eylem biçimlerine yabancı uyruklu kişileri kaçırmayı da eklediler. 
     Irak'taki Amerikan birliklerinin komutanı Korgeneral Ricardo Sanchez, önceki gün yaptığı açıklamada, Irak'ta Amerikalı 7 sivil ve 2 askerin kayıp olduğunu bildirmişti. 
     Silahlı kişiler Pazar günü Felluce'de 7 Çinliyi kaçırdı. Resmi Çin haber ajansı dün sabah Çinli sivillerin serbest bırakıldığını duyurdu. 
     Japon yardım görevlileri Noriaki Imai, Nahoko Takato ile foto muhabiri Soichiro Koriyama, Irak'ın güneyinde kaçırıldı. Akıbetleri hala bilinmeyen Japonların ne zaman kaçırıldığı açıklanmadı. 
     Iraklı militanlar geçen Çarşamba günü ise Necef kentinde 2 yardım görevlisini kaçırdı. Suriye doğumlu Kanada vatandaşı Fadi İhsan Fadıl'ın Uluslararası Kurtarma Komitesi, Doğu Kudüslü Arap Nebil Razuk'un ise Amerikan Uluslararası Kalkınma Ajansı için çalıştığı bildirildi. 
     Bağdat'ta Perşembe günü 7 Güney Koreli de kaçırıldı, kısa bir süre sonra serbest bırakıldı. 
     Hafta sonu askeri ikmal malzemesi taşıyan kamyonların 9 yabancı sürücüsü kaçırıldı. El Cezire televizyonu, Pazar günü kaçırılan sürücülerin görüntülerini yayınladı. Aralarında 2 Türkün de bulunduğu sürücülerin 8'i daha sonra serbest bırakıldı. Serbest bırakılan rehinelerin 3'ünün Pakistanlı, birinin Hintli, birinin Nepalli ve birinin Filipinli olduğu belirtildi. 
     Irak'ın başkenti Bağdat'ta önceki gün iki Çek gazeteci kaçırıldı. Çek Cumhuriyeti devlet televizyonu, çalışanları Michal Kubal ve Petr Klima'nın kayıp olduğunu duyurdu, Çek Cumhuriyeti'nin Bağdat Büyükelçiliği de kaçırılma haberini doğruladı. 
     
</TEXT>
</DOC>
