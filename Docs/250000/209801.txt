<DOC>
<DOCNO> 209801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/spor/aspo.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BU DİKİŞ TUTAR 
</HEADLINE>
<TEXT>

   Futbol otoriteleri, ilk resmi maçına çıkan Nobre'nin, Fenerbahçe forvetine katkı sağlayabileceğini savundu. Yazarlar, Brezilyalı'nın, Sarı-Lacivertliler'in aradığı santrfor özellikleri taşıdığını vurguladı 
      
   Uyum sorunu 
   NOBRE, hareketli futbolu ve topa yumuşak ayaklarıyla Fenerbahçe'ye ilerisi için katkı sağlayabilecek bir oyuncu görüntüsü verdi. Ancak, yabancıların yaşadıkları uyum sorunları ilerki günlerde Nobre'yi de etkileyecektir. Hatırlanacağı gibi Simao da devre arasında geldiğinde ilk maçında başarılı bulunmuş, ama her geçen hafta formundan yitirmiş ve Ankaragücü'nde de başarılı olamamıştı. Aynı Simao ülkesinde Alex ile beraber yılın 11'inde. 
   NECİL ÜLGEN 
   
   İyi servis şart 
   NOBRE, çok hareketli, sürekli pozisyon takip eden, pozisyona girebilen çok çabuk ve görüşü olan bir futbolcu. Attığı goller, çabukluğunun ilk örnekleri... Van Hooijdonk ile birlikte haftalar ilerledikçe daha uyumlu, daha etkili ve verimli olabilir. Fenerbahçe'nin ligin ikinci yarı mücadelesinde, Nobre ve Van Hooijdonk'a iyi servis yapması gerekir. Ama golcünün mü yoksa orta sahanın mı daha öncelikli olduğu tartışılır. 
   ATTİLA GÖKÇE 
   
   Doğru transfer 
   BREZİLYA uçağından Alex'in yerine Nobre'nin çıkması, Fenerbahçeli transfercilerin nasıl lotarya usulü çalıştığını ortaya koyuyor. Ancak işin şakası bir yana, orta alanda Alex gibi bir beyne ne kadar ihtiyaç varsa, Hooijdonk'un yanında da, rakibin defansına makine gibi girip çıkan ve futbolu bilen genç bir santrfor tiplemesine de ihtiyacı vardı bu takımın. İşte Nobre ile bu doğru yerine oturmuş oldu Fenerbahçe'de. 
   ERDOĞAN ŞENAY 
   
   Ne mutlu Fener'e 
   ÇALIŞKAN ve iyi niyetli. Lakin Nobre bizlere olduğu kadar kendisini kasetten öğrenen teknik heyete de bilinmez gelmekte henüz. Örneğin bir Beşiktaş savunmasına karşı aynı beceriyi gösterebilir miydi, yanında Hooijdonk gibi bir usta bulunmasa aynı verimde olur muydu, Rize maçında Nobre'nin parseli mesela Serhat'a verilse skor ne olurdu Nobre'nin çıtasını bilmiyoruz ki. Nobre'nin "normal"i buysa, ne mutlu Fenerbahçe'ye. 
   ERCAN GÜVEN 
   
   Fiziği yeterli 
   RİZESPOR ile oynanacak önceki günkü maçta çok hareketliydi. Van Hooijdonk'un işini oldukça kolaylaştırdı. Adam markajı uygulayan takımlara karşı Fenerbahçe hücumunu kesinlikle rahatlatacak. Ancak tekniği ve kişisel becerisi açısından büyük bir yetenek olduğu söylenemez. Fizik yeterliliğini ise neredeyse uçarak attığı kafa golüyle ispatladı. Ligin ikinci yarı mücadelesinde neler yapabileceğini hep birlikte göreceğiz. 
   MEHMET DEMİRKOL 
   
   Taktik olgunluk 
   DAUM ısrarla Hooijdonk'un yanına ikinci santrfor istedi ve Nobre'yi buldu. Brezilyalı oyuncunun Tuncay ve Serhat'a göre en önemli vasfı, forvet oynamayı bilmesi, gideceği ve duracağı yerlerin seçimini etkin yapması. Taktik anlamda da olgun bir oyuncu. Ön direğe koşuları, rakip savunmayı bozuyor, yüksek toplarda zamanlaması iyi, çabukluğu nedeniyle karambol toplarında hamle üstünlüğü ile rakip savunmacılara üstünlük sağlıyor. 
   METİN TÜKENMEZ 
   
   O dönemi atlattı 
   İLK kez girdiğiniz bir ortamda ister istemez yabancılık çekersiniz. Ama Nobre, Rize karşısında Fenerbahçe forması altında hiç de acemilik çekmedi. Futbolun dili her ülkede bir derler. Ama o lisanı öğrenmek için acemilik devresinden geçmeniz gerekir. Bence Nobre, Fenerbahçe'de bu dönemi kestirmeden atlattı. Eğer kanatlar iyi işler ve orta alanda bir beyin Alex misali olursa Hooijdonk ile beraber Nobre'nin futbol tadına doyum olmaz. 
   ENGİN VEREL 
   
   Sabır şart 
   NOBRE, golü koklayan, bire birde rahat adam geçen, hava toplarında üstünlük sağlayabilen oyuncu. Kısa sürede uyum sağladı denilebilir. Hooijdonk'a da olumlu katkıda bulunur. Sabır şart. Performansında düşüş olduğu zaman, hemen eleştiri kantarına çıkarırsak, O'nu da ülkesine geri postalama durumu doğar. Ben dahil çoğumuz, Washington'a "portakal" dedik, ne kadar haksızlık ettiğimiz, sağlık nedenleriyle gittikten sonra ortaya çıktı. 
   DEVRİM SAĞIROĞLU 
   
   Nobre Saracoğlu Maracana gibi    Marcio Nobre, Rize karşısında attığı iki golün sevincini ailesiyle paylaştı. Karşılaşmanın ardından ilk iş olarak Brezilya'yı arayan Sarı - Lacivertli futbolcu, gollerin müjdesini verdi, taraftarı göklere çıkardı. Şükrü Saracoğlu Stadı'nı, Brezilya'nın efsanevi Maracana Stadı'na benzeten Nobre, "Seyircinin coşkusu beni ateşledi" diye konuştu. 
   
   
</TEXT>
</DOC>
