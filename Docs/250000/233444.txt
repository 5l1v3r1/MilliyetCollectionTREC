<DOC>
<DOCNO> 233444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun54.html </URL>
<DATE> 2004/04/21/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Erdoğan, Köln'de 2500 kişiye konuşacak 
</HEADLINE>
<TEXT>

     Başbakan Recep Tayyip Erdoğan'ın 26-27 Nisan'da yapacağı Almanya ziyaretinde, Köln'de 2500 kişiye hitap edeceği bildirildi. 
     Erdoğan'ın, 27 Nisan Salı günü Türk-Alman Sanayi ve Ticaret Odası'nın TD-IHK Köln kentinde yapılacak açılışına katılacağı, daha sonra Vogelsang semtindeki EnergyDome Basketbol Salonu'nda halka hitap edeceği belirtildi. 
     TD-IHK Başkanı Kemal Şahin, yaptığı basın toplantısında, açılış töreninde Erdoğan ile Almanya Başbakanı Gerhard Schröder'in birer konuşma yapacaklarını, törene Sanayi ve Ticaret Bakanı Ali Coşkun, Kuzey Ren Vestfalya Eyaleti Başbakanı Peer Steinbrück, Köln Belediye Başkanı Fritz Schramma, Türkiye Odalar ve Borsalar Birliği TOBB Başkanı Rifat Hisarcıklıoğlu ile Almanya Odalar ve Borsalar Birliği Başkanı Ludwig Georg Braun'un da katılacağını söyledi. 
     Açılış töreninden sonra Erdoğan ile Schröder'in ikili görüşme yapacaklarını ifade eden Şahin, bundan sonra basın toplantısı düzenleneceğini, ardından TD-IHK'da sadece üyelerin katılacağı bir toplantı yapılacağını kaydetti. 
     Şahin, Erdoğan'ın basketbol salonundaki konuşmasını izlemek isteyenlere de uyarıda bulunarak, güvenlik nedeniyle yaklaşık 2500 kişilik salona sadece davetiyesi olanların alınacağını belirtti. 
     Şahin, davetiyelerin dağıtımını Köln Başkonsolosluğu, Diyanet İşleri Türk İslam Birliği DİTİB ile birlikte 11 derneğin üstlendiğini ve davetiyesi olmayanların içeri alınmayacağını, davetiyesi olanların da kimlik kontrolünden geçirileceğini söyledi. 
     Erdoğan, akşam da Maritim Otel'de düzenlenecek ''Anadolu Ateşi'' dans gösterisini izledikten sonra Türkiye'ye dönecek. 
     
</TEXT>
</DOC>
