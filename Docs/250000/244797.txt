<DOC>
<DOCNO> 244797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur02.html </URL>
<DATE> 2004/06/02/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Öfkeli koca, 'eşi eve dönsün' diye küçük kızını balkondan sarkıttı 
</HEADLINE>
<TEXT>

     İzmir'in Bayraklı semtinde bir babanın, eşinin eve dönmesi için balkondan sarkıtarak atmakla tehdit ettiği 11 yaşındaki kızını, polis müdahale ederek kurtardı. 
     1609 Sokak 69 numarada meydana gelen olayda, eşi Aynur Tunç'un kısa süre önce evi terk etmesi üzerine bunalıma giren Süleyman Tunç 42 , çocukları 6 ve 11 yaşlarındaki iki kızını 3. kat balkonuna çıkardı. Büyük kızını bir kol ve ayağından yan olarak balkondan sarkıtan Tunç, ''Karım eve dönmezse çocuğu balkondan atacağım'' şeklinde bağırdı. Komşularının haber vermesi üzerine olay yerine gelen polis, Tunç'u ikna etmeye çalıştı. 
     Bu arada, çocuğun atılma ihtimaline karşı vatandaşlar battaniye açtı. 
     İkna çabaları sonuç vermeyince, polis, Tunç'a fark ettirmeden eve girdi. Polisler, yorulduğu için zaman zaman çocuğu bel seviyesine kadar yukarı çeken Tunç'un bir anlık dalgınlığından yararlanarak müdahale etti. Tunç, etkisiz hale getirilirken çocuk yukarı çekildi. 
     Alkollü olduğu bildirilen Süleyman Tunç, Bayraklı Karakolu'na götürülürken, çocuklar Karşıyaka Devlet Hastanesi'nde tedavi altına alındı. 
     
</TEXT>
</DOC>
