<DOC>
<DOCNO> 217615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yasam/yas01.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seyyar kale'nin son kurbanı 
</HEADLINE>
<TEXT>

   Üzerine düştüğü birçok çocuğun, delikanlının canını alan 'seyyar kalelerin' son kurbanı, 12 yaşındaki Ali Fırat oldu 
      Şükran Özçakmak 
   
   Türkiye'nin birçok ilinde can alan 'seyyar kalelerin' son kurbanı, İstanbul'dan çıktı. Üzerine yaklaşık 50 kilo ağırlığındaki seyyar kale düşen K ğıthane'deki Gaziosmanbey İlköğretim Okulu 5. sınıf öğrencisi Ali Fırat Şimşek 12 , SSK Okmeydanı Hastanesi'nde 9 gündür verdiği yaşam mücadelesini kaybetti. 
   Karnesi başarılarla dolu Ali Fırat, 2 yıldır okul takımında oynuyordu. Soranlara 'büyüyünce bilgisayar mühendisi olacağını' söylüyordu ama futboldan da vazgeçemiyordu. Okullar arası turnuvaya hazırlanıyorlardı. Antrenman maçı yapmak için evlerine yakın olan Gürsel Spor Kulübü'nün sahasına gittiler. 
   
   Sebep Kar fırtınası tamiratı 
   Yaklaşık 3 bin 500 metrekarelik alanın etrafı tel örgülerle çevrilmişti. Bu nedenle aileler rahattı. Mahalleli, alanı belediyeden eylemle aldığı, bir bir taşlarını temizleyip futbol sahası açtığı için, özel bir anlamı da vardı. 
   Ancak kar fırtınasının çökerttiği tel örgülerin arkasındaki belediye durağı tehlike oluşturuyordu. O gün de, belediye işçileri, örgüyü tamir ediyordu. Bu çalışma nedeniyle Ali Fırat ve arkadaşları, seyyar kalelerin bulunduğu sahada oynamaya başladı. Defans oyuncusu Ali Fırat, yorulup kaleye geçtiğinde olan oldu. Topu kurtarmak için filelere atladığında, seyyar kale Ali Fırat'ın üzerine yıkıldı. Çocukların çığlığına işçiler yetişti. Hastaneye kaldırılan Ali Fırat, dokuzuncu günde hayata veda etti. 
   
   Baba Sorumlu kulüp 
   Baba Mehmet Selam Şimşek ise oğlunu kaybettiğine inanamıyor. Olaydan kulübü sorumlu tutan Şimşek, "Güvenlidir düşüncesiyle spor kulübünün sahasına gönderiyorduk. Sorumsuzluğun bedelini oğlum canıyla ödedi. Başka Ali Fırat'lar ölmesin diyerek savcılığa suç duyurusunda bulunduk" diye isyan etti. 
   Gürsel Spor Kulübü Başkanı ve üyeleri ise ihmal iddiasını reddediyor. Kulüp Başkanı İbrahim Sözüer, "Portatif kale her zamanki yerinde duruyordu. Sanırım seyyar kalenin yerini değiştirmek istemişler. İterlerken çocuğumuzun üzerine düşmüş. Üzgünüz" dedi. 
   
   
</TEXT>
</DOC>
