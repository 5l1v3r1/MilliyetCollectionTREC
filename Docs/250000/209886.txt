<DOC>
<DOCNO> 209886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko09.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank Genel Müdürü Pamukbank'a ilgimiz var 
</HEADLINE>
<TEXT>

     Halk Bankası Genel Müdürü Hasan Cebeci, Halkbank'a devri gündemde olan Pamukbank'la ilgili olarak, ''Pamukbank'a ilgimiz var, ama henüz bir müracaatımız yok'' dedi. 
     Cebeci, Pamukbank ile ilgilenmelerinin iki nedeni olduğunu söyledi. 
     Pamukbank'a öncelikle personeli yönünden bir ilgileri olduğunu söyleyen Cebeci, bu Banka'da ortalama personel yaşının 32 olduğunu belirtti. Hasan Cebeci, söz konusu ortalamanın Halk Bankası'nda 45'i bulduğunu anlattı. 
     Ayrıca Banka'nın iyi bir teknolojik altyapıya sahip olduğunu da hatırlatan Cebeci, bu nedenlerle Pamukbank ile ilgilendiklerini ifade etti. 
     Buna karşılık Banka'ın mali durumu hakkında bilgi sahibi olmadıklarını söyleyen Cebeci, ''İnceleme yapmak lazım'' diye konuştu. 
     
     ESNAF KREDİ FAİZLERİ 
     Esnaf kredi faizlerinde bir düşüş olup olmayacağının sorulması üzerine ise Cebeci, bunun kaynak maliyetleri ile orantılı olduğunu hatırlattı. 
     Halk Bankası Genel Müdürü, yılbaşından bu yana söz konusu kredilerin faizinin yıllık yüzde 25'e çekildiğini, kaynak maliyetinin bugünkü seviyesinin altına gelmesi durumunda yeni bir indirimin gündeme geleceğini söyledi. 
     Cebeci, Halk Bankası'nın özelleştirilmesine ilişkin stratejinin ise henüz yönetim kurulu gündemine gelmediğini açıkladı. 
     
</TEXT>
</DOC>
