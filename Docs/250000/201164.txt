<DOC>
<DOCNO> 201164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko41.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon muhasebesine 1 Ocak 2004'te geçilmesi kararlaştırıldı 
</HEADLINE>
<TEXT>

     Türkiye Odalar ve Borsalar Birliği TOBB Ticaret Odaları Konsey Toplantısı'nda, enflasyon muhasebesi uygulamasına 1 Ocak 2004'te geçilmesi için mutabakat sağlandığı bildirildi. 
     Birlik merkezinde yapılan TOBB Ticaret Odaları Konsey toplantısı sona erdi. Toplantıya, Maliye Bakanı Kemal Unakıtan, Sanayi ve Ticaret Bakanı Ali Coşkun, Tarım ve Köyişleri Bakanı Sami Güçlü, TOBB Yönetim Kurulu Başkanı Rifat Hisarcıklıoğlu ile konsey başkan ve üyeleri katıldı. 
     Toplantıdan sonra ortak bildiri açıklandı. Bildiride toplantıda ele alınan konular, vergi, ticaret ve tarım sorunları olmak üzere üç ana başlık altında toplandı. 
     TOBB Ticaret Odaları Konsey Toplantısı ortak bildirisinde 'vergi sorunları' başlığı altında, Odalar Birliği tarafından şiddetle desteklenen enflasyon muhasebesi uygulamasının, 1 Ocak 2004 tarihinde başlaması konusunda mutabakat sağlandığı bildirildi. 
     Bildiride ayrıca, reel kesimde özkaynakların güçlendirilmesi için çıkarılan gayrimenkul ile iştirak hisselerinin satışından sağlanan kazancın sermayeye eklenmesiyle doğan kazançların, kurumlar vergisinden istisna edilme uygulamasının süresinin uzatılması konusunun da Bakanlar Kurulu'nda imzaya açıldığı kaydedilerek, bunun yıl sonundan önce yasalaşması hususunda mutabakata varıldığı açıklandı. Bildiride diğer konular ise şöyle sıralandı 
     ''Kamu kurum ve kuruluşlarına yapılan mal ve hizmet satışı bedelleri, bu alacakların mükelleflerin vergi, sigorta ve diğer borçlarından mahsup edilmesi için Maliye Bakanlığı tarafından bir sistem geliştirilecektir. 
     Mal ve hizmetlerin KDV oranları açısından yeniden gruplandırılması çalışmaları, Maliye Bakanlığı tarafından yapılmaktadır. TOBB'un bu konuda katılım ve desteği Maliye Bakanlığı tarafından uygun bulunmuştur.'' Bildiride 'ticaret sorunları' başlığı altında ise yeni hazırlanan Türk Ticaret Kanunu'ndaki gayri faal üyelerinin odalardan terkin edilmesi konusundaki düzenlemelerin yeniden değerlendirileceğine yer verilirken, pamuk ve zeytin başta olmak üzere tarım ürünlerine destekleme primi verilmesine 2004 yılında devam edilmesi ve destek miktarının da 2004 yılı bütçesinde belirlenmesi öngörüldü. 
     Yine sicil affı konusunda, yasa tasarısı hakkında bazı kurum ve kuruluşların görüşlerinin beklendiği ve yıl başından önce bunun yasalaşması hakkında mutabakata varıldığı ifade edilen bildiride, TOBB Kanunu çalışmalarının da takdirle karşılandığı vurgulandı. 
     Bildirinin son bölümündeki 'tarım sorunları' başlığı altında da, ekolojik tarım bölgelerini düzenleyen organik tarım ürünleri kanununun çıkarılması ve organize tarım bölgeleri kurulmasını düzenleyen kanun tasarılarının TOBB'nin görüşlerine sunulmasının kararlaştırıldığı kaydedildi. 
     Tarımsal üreticilerin kullandığı temel girdi olan su ve enerji fiyatları ile diğer girdiler olan tohumluk, gübre ve ilaç fiyatlarının dünya standartlarına çekilmesinin hedeflenmesinin de kararlaştırıldığına işaret edilen bildiride, şu görüşlere yer verildi 
     ''2004 yılında hayvancılık sektörünü teşvik etmek amacıyla aktarılacak 489 trilyon liranın kullanılması, ayrıca Tarımsal ürün sigortaları kanun tasarısının, Tarım ve Köyişleri Bakanlığı tarafından belirlenen ilgili kuruluşların görüşüne açılması kararlaştırılmıştır.'' 
     
</TEXT>
</DOC>
