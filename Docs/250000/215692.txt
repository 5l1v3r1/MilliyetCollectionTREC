<DOC>
<DOCNO> 215692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun31.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldükten sonra yakılan adamın külleri tüfek saçması oldu 
</HEADLINE>
<TEXT>

     İskoçya'da eşi ölen bir kadın, onu ebedi yolculuğuna uğurlarken, sakin değil, gürültülü bir tören seçti. Ölen İskoçyalının küllerinden tüfek saçması yapıldı ve avlanmada kullanıldı. 
     ''Daily Telegraph'' gazetesinde yayımlanan habere göre, Joanna Booth isimli kadın, eşi James'in küllerini cephane şirketine verdi ve onların tüfek saçmalarıyla karıştırılmasını istedi. Karışımdan 275 tüfek saçması yapıldı. Saçmalar, bir papaz tarafından kutsandıktan sonra, çiftin 20'ye yakın arkadaşı tarafından av sezonunun bitiminde avlanmada kullanıldı. 
     Haberde, ölen James'in dolaylı olarak 70 keklik, 23 sülün, 7 ördek ve 1 tilkinin ölümüne neden olduğu belirtildi. 
     Booth, gazeteye yaptığı açıklamada, ''Bu onun son arzusu değildi, fakat onun, birinin küllerinin mermilere doldurulduğunu bir yerlerde okuduktan sonra, bunu çok eğlenceli bulduğunu hatırlıyorum'' dedi. 
     50 yaşında ölen James Booth'un, Sotheby's müzayede evinde eski silah uzmanı olarak çalıştığı kaydedildi. 
     
</TEXT>
</DOC>
