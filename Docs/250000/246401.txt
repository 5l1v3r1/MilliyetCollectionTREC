<DOC>
<DOCNO> 246401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/spor/axspo02.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'in kader günü 
</HEADLINE>
<TEXT>


Brezilya Milli Takımı Teknik Direktörü Parreira, Güney Amerika Kupası'nın aday kadrosunu bugün açıklayacak. Alex davet almadığı takdirde Fenerbahçe'nin kamp çalışmalarına katılabilecek 

YUSUF KOBAL 


Gelişi ertelenecek 
FENERBAHÇE'DE yeni transfer Alex'in 28 Haziran'da başlayacak kamp çalışmalarına katılıp katılmayacağı bugün kesinlik kazanacak. Brezilya Milli Takım Teknik Direktörü Parreira, Temmuz ayında düzenlenecek Güney Amerika Kupası'nın aday kadrosunu açıklayacak. Sarı - Lacivertli takımın eski çalıştırıcısı Alex'i milli takıma davet etmezse, yıldız oyuncu hazırlık kampına gelecek, aksi halde Türkiye'ye gelişi bir süre ertelenecek. 

Cruzeiro ile vedalaştı 
ALEX önceki gün takım arkadaşlarıyla da vedalaştı. Cruzeiro'nun 13 ve 19 Haziran'daki lig maçlarında forma giymeyecek olan milli oyuncu, yaptığı açıklamada, "Çok yoğun bir dönem geçirdim. Bir müddet ailemle dinlenmek istiyorum. Önce Türkiye'ye giderek tanıtım törenine katılacağım, ardından Güney Amerika Kupası'na kadar dinleneceğim" ifadelerini kullandı. Alex'in ayrılışı birlikte oynadığı arkadaşlarını da bir hayli üzdü. 

'Yeri doldurulamaz' 
BREZİLYA'DA yılın futbolcusu seçilen ünlü yıldız için Cruzeirolu oyuncular, "Alex kendi gitmek istedi. Umarız bu karar onu mutlu eder. Çok iyi bir oyuncu ve dosttu. Yeri kolay kolay dolmaz. Alex'i çok arayacağız" diye konuştular. Brezilya basını da Alex'in takımdan ayrılışına geniş yer verdi. Ülkenin hemen hemen bütün gazeteleri yıldız oyuncuyu manşetlerine taşırken, Fenerbahçe'nin çok önemli bir transferi gerçekleştirdiğini belirttiler. 

Kaptan imzalıyor 
İÇ transfer çalışmalarına başlayan Fenerbahçe Yönetimi, ilk olarak kaptan Ümit Özat ile anlaşmaya vardı. A Milli Takım'dan önceki gün dönen tecrübeli oyuncunun bir kısmı garanti olmak üzere maç başına para alacağı belirtildi. Sarı - Lacivertliler bugün saat 13.30'da Ümit Özat ile kulüp binasında üç yıllık sözleşme yenileyecekler. Bu arada kaleci Volkan ve Ali Güneş ile de görüşmelerin sürdüğü öğrenildi. 

Türkçe öğreniyor 
GELECEK sezondan itibaren Fenerbahçe formasını giymeye başlayacak olan Alex yeni takımına çabuk uyum sağlamak için şimdiden Türkçe derslerine başladı. Brezilyalı oyuncu kendi internet sitesinde de transferini hayranlarına Türkçe başlıklarla duyurdu. Brezilyalı yıldızın eski takım arkadaşı Nobre ile de sık sık bir araya gelerek Fenerbahçe hakkında detaylı bilgiler aldığı kaydedildi. 

Fener, Deniz'i bitiriyor 

Yönetim, Gençlerbirliğili oyuncuyla her konuda anlaştı. Başkent ekibi ise mahkemeye gitme kararı aldı 

SAVUNMASINI Gençlerbirliği'nden Deniz ile sağlamlaştırmak isteyen Fenerbahçe, bu futbolcuyu artık imzaya bekliyor. Milli Takım'dan dönmesinin ardından dün Almanya'ya ailesinin yanına giden başarılı oyuncunun, bu yolculuk öncesinde Sarı - Lacivertli yöneticilerle Polat Otel'de görüştüğü ve tüm ayrıntılarda anlaşmaya varıldığı belirtildi. Fenerbahçe, Deniz'in Gençlerbirliği'nden aldığı peşinatı da ödemeyi kabul etti. 
GENÇLERBİRLİĞİ ise bu transferin gerçekleşmesi durumunda Deniz hakkında dava açmaya hazırlanıyor. Başkent ekibinin menajeri Cem Onuk, ellerinde protokol bulunduğunu, kendilerinin izin vermemesi durumunda hiçbir yere gidemeyeceğini savundu. Daum'un istediği diğer futbolcu Yıldıray Baştürk konusunda da girişimlerini sürdüren Sarı - Lacivertliler'in, Hertha Berlin ile anlaştığı belirtilen bu futbolcuya yeni bir teklif sunduğu öğrenildi. 






</TEXT>
</DOC>
