<DOC>
<DOCNO> 215128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sondun06.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de sigara paketleri tiryakileri şok edecek 
</HEADLINE>
<TEXT>

     İngiltere'de hükümetin yeni bir düzenleme yaparak, sigara paketlerininüzerine tiryakilerin sigaradan zarar gören organlarının şok edici görüntülerinin konulmasını zorunlu kılacağı bildirildi. 
     Dumandan, nikotinden kararmış akciğerler ve çürümüş dişlerin görüntülerinin halen Kanada, Tayland, Brezilya ve Singapur gibi ülkelerde sigara paketlerinin üzerinde yer almasından esinlenen hükümetin, yakın zamanda aynı uygulamayı İngiltere'de de başlatmak üzere çalışmalar yaptığı açıklandı. 
     Sağlık Bakanı John Reid de İngiltere'de sigara alışkanlığının giderek yaygınlaşmasından rahatsızlık duyduklarını, bu nedenle çarpıcıbir kampanyayla bu alışkanlığın önüne geçmek istediklerini bildirdi. Kanada'da yapılan araştırmaların, sigara paketlerinin üzerindeki görüntülerin tiryakileri etkilediğine işaret ettiğini de hatırlatan Reid, bu nedenle aynı yöntemi İngiltere'de de uygulamayı düşündüklerini kaydetti. 
     Ancak sigara içenler adına lobi faaliyetlerinde bulunan gruplar, hükümetin yaptığı bu hazırlığı ''mide bulandırıcı bir şaka'' olarak değerlendirdi. Grup adına yapılan açıklamada, insan hayatını tehdit eden pek çok tüketim maddesi bulunduğuna dikkat çekilirken, ''Hükümet otomobillerin, şeker paketlerinin, alkollü içeceklerin ya da yağlı yiyeceklerin üzerine de aynı fotoğrafları koymayı düşünüyor mu'' diye soruldu. 
     İngiliz hükümeti, geçen yıl sigara reklamlarını yasaklamıştı. 
     
</TEXT>
</DOC>
