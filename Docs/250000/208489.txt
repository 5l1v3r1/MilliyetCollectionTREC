<DOC>
<DOCNO> 208489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/spor/bnba.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet nihayet 
</HEADLINE>
<TEXT>

   İndiana Pacers potasına bitime üç saniye kala attığı ve San Antonio Spurs'un maçı uzatmasını sağlayan üç sayı, milli oyuncumuz için yepyeni bir başlangıcı müjdeliyor 
      NBA'e yakın plan METE AKTAŞ 

   
   Hidayet Türkoğlu, cumartesi akşamı San Antonio Spurs'ün, Doğu Konferansı'nın en iyi takımı olan Indiana Pacers ile sahasında oynadığı maçın 3. çeyreğinde sağ dirseğinden sakatlandığında tüm Spurs teknik heyeti ve taraftarları nefeslerini tutmuştu. 5 Ocak'ta sırtından sakatlanan ve 5 maç forma giyemeyeceği açıklanan Arjantinli Emanuel Ginobili'nin sakatlığı zaten canları yeterince sıkmıştı. Bir de onun yerine ilk beş başlayan ve her geçen maç daha iyi bir performans sergileyen Türkoğlu'nun sakatlanması tatsızlıktı. 
   Hido, ikinci yarının ortasından itibaren maçın geri kalan bölümünün büyük kısmını seyirci olarak benchte geçirdi. "Sıramı bekliyordum" diyordu Hidayet maç sonrasında. Beklediği sıra maçın bitimine 3 saniye kala geldi. 
   
   Tetikçi Hido 
   Skor 81 - 78 Indiana'nın lehineydi ve Pacers bir önceki akşam güçlü Dallas'ı yendikten sonra şimdi de son şampiyonu alt etmek üzereydi. Üç saniye kala Ron Mercer'ın yerine oyuna giren Hidayet topu kenardan oyuna sokacaktı. Çizilen oyuna göre son topu kullanması gereken oyuncu Tony Parker'dı. Ancak, Pacerslılar, Parker'ın pas kanalını kapattı. Hido, topu kenardan Tim Duncan'a verdi. Duncan sırtı dönük ve kendi menzilinden uzak aldığı topu tekrar 3 sayı çizgisinde bekleyen Hidayet'e çıkardı. Hido karşısında kendisinden yaklaşık 20 santim kısa olan Pacers guardı Jamaal Tinsley'i buldu. Hidayet'in tek bir şansı vardı Kalan 2.0 saniyede maçı uzatmaya götürmek için üç sayılık basket atmak. Türkoğlu önce müthiş bir pump fake ile Tinsley'i bir paçavra gibi kenara attı, ardından Pacers potasına 3 sayılık bombasını gömdü. Birçok oyuncu bu gibi anlarda toptan kaçarken Hidayet'in büyük sorumlulukla "crunch time" da eli titremeden tetiği çekip "serinkanlı katil" rolünün hakkını vermesi Spurs taraftarlarını sevinçten çılgına döndürdü. Uzatmada da sazı eline alan Hidayet, 5 dakikalık periyodda 4 sayı, 2 ribaund, 1 asist ile takımının maçı 89 - 88 kazanmasında başrol oynadı. 
   
   Bu basket başka basket 
   Şimdi soracaksınız, iyi güzel de bir basketi neden bu kadar detaylı anlatıyorsun Söyleyeyim. Bazen öyle basketler vardır ki, bir oyuncunun aylarca çektiği sıkıntılardan kurtulup derin bir oh çekmesini sağlar. İşte Hidayet Türkoğlu'nun, Indiana Pacers potasına attığı baskette bu türdendi. Bu basket Hidayet için, yeni bir başlangıcın, bir rahatlamanın simgesi olan, güzel günleri müjdeliyordu. 
   Sezon başından beri bir türlü istikrar sağlayamayan, yeni takımına ve sistemine uyum sağlayamayan Hidayet, çok çalışarak yavaş yavaş önündeki tüm engelleri aşmaya başlıyor. Ginobili'nin sakatlığından sonra ilk beşte başlayan Türkoğlu, coach Gregg Popovich'in kendisine duyduğu güveni boşa çıkartmadı ve son 4 maçlık periyodda özlenen ve beklenen Hidayet gibi oynamaya başladı. 
   
   Gevşemek yok 
   Aralıkta maç başına 19.0 dakikada 5.9 sayı 35 şut isabeti 26 üç sayı , 3.9 ribaund 1.8 asist ile oynayan Hido, ocakta maç başına 28 dakikada 11.8 sayı 49 şut isabeti, 69 üç sayı 5.4 ribaund, 2.6 asist gibi muazzam ortalamalarla oynuyor. Emanuel Ginobili bu hafta içinde sahalara dönecek ve Hidayet'in ilk beşteki yerini alacak. Ama, Hido yakaladığı bu istikrarı korursa Arjantinli, onun nefesini her zaman ensesinde hissedecektir. 
   
   Seçimi kazandı 
   SAN Antonio'nun resmi sitesinde, haftanın en başarılı oyuncusu için yapılan anketten Hidayet Türkoğlu birinci sırada çıktı. Hido, oyların yüzde 51'ini alırken, Tim Duncan yüzde 23 oy aldı. Bu arada Ginobili'nin iyileşmesi nedeniyle ilk beşteki yerini kaybedecek milli oyuncumuz, "Oynamak istiyorum. Gösterdiğim performansla ilk 5'i hak ettiğimi kanıtladım" dedi. 
   
   New York sallanıyor    Dallas Mavericks'e yenildi 
   NBA'DE New York Knicks kendi sahasında Dallas Mavericks'e uzatmada 127 - 121 yenildi. New York'tan Stephon Marbury, 38 sayı, 3 ribaunt ve 8 asiste rağmen takımını galibiyete taşıyamadı. Dallas'ta ise Dirk Nowitzki, 31 sayıyla ekibinin en skorer ismi oldu. Memphis Grizzlies de rakip sahada Golden State Warriors'ı ancak ikinci uzatma sonunda 115 - 113 mağlup etmeyi başardı. 
   
   Diğer sonuçlar 
   Orlando - Philadelphia 82 - 87 
   LA Lakers - Cleveland 89 - 79 
   
   Haftanın beşi 
   Kevin GARNETT Minnesota 
   Ben WALLACE Detroit 
   Ray ALLEN Seattle 
   Paul PIERCE Boston 
   Ron ARTEST Indiana 
   
   Haftanın takımı 
   SAN ANTONIO SPURS 
   3 OCAK günü sahasında Allen Iverson'dan yoksun Sixers'a yenilerek 13 maçlık galibiyet serisini kaybeden San Antonio Spurs, o maçtan sonra arka arkaya 4 maç kazanarak yeniden yükseliş trendine geçti. Ginobili'nin yokluğunda Hidayet Türkoğlu'nun parladığı bu 4 maçta Tim Duncan'da MVP'lik performanslar sergilemeyi sürdürdü. Sahada rakiplerini deviren son şampiyon saha dışında da birçok takımın peşinde koştuğu veteran point guard Charlie Ward'u renklerine katarak bir zafer daha kazanmış oldu. 
   
   Bu maç kaçmaz 
   INDIANA PACERS- SAN ANTONIO SPURS 16 Ocak Cuma 
   GEÇTİĞİMİZ Cumartesi San Antonio'da oynanan ve nefes kesen maçın rövanşı Cuma gecesi Conseco Fieldhouse'da oynanacak. Bu maç sonrasında iki takım birbirleriyle ancak NBA Finali'nde karşılaşabilecekler ki bu ihtimal hiç de uzak gözükmüyor. 
   SACRAMENTO KINGS- LOS ANGELES LAKERS 
   CUMA gecesinin diğer zorlu eşleşmesi ezeli rakipler Lakers ve Kings arasında. Lakers'ın, Arco Arena'daki ilk randevuya sakatlıkları süren yıldızları Shaq ve Karl Malone'un yanısıra Pazartesi akşamı omzundan sakatlanan Kobe Bryant'tan da faydalanamayacak olma ihtimali Kings'i bu maçta favori kılıyor. 
   
   Haftanın olayı 
   DETROIT Pistons'ın 38 maç sonra potasında 100 sayı görmesi. 
   
   Haftanın oyuncusu 
   RAY ALLEN Seattle Supersonics 
   SAKATLIĞINDAN ötürü sezonun ilk 25 maçını kaçıran All - Star guard Ray Allen, geri dönüşü ile birlikte takımına arka arkaya galbiyetler kazandırmaya başladı. Allen'ın dönüşüyle birlikte son 10 maçın 7'sini kazanan Sonics geçen haftayı da 3 - 1 ile kapattı. Allen, 4 maçta 26.8 sayı 7.3 asist ile noktalarken özellikle 119 - 108'lik skorla uzatmada kazanılan Portland maçında 42 sayılık performansı 27'si son çeyrek ve uzatmada ile göz kamaştırdı. 
   
   Ne dedin ne dedin 
   Isiah Thomas "Antonio, sana kötü haberlerim var. Seni Phoenix'e takas ediyoruz." 
   Antonio McDyess "Eee, peki kötü haber ne " Phoenix Suns'a takas edilen Antonio McDyess, New York Knicks adlı cadı kazanından kurtulup, eski takımına takas edilmekten dolayı mutluluk duyuyor. 
   Muhabir "Rick, tam olarak iyileştiğini söyleyebilir misin " 
   Rick Fox " Daha henüz zıplayamıyorum, smaç da vuramıyorum... gerçi bunları sakatlanmadan önce de yapamıyordum." Aylardır sakat olan ancak sahalara döneceği gün giderek yaklaşan Lakers'ın veteran forveti Rick Fox smaç vuramasa da Lakers'lıların bir an önce sahada görmek istediği bir oyuncu. 
   "Sürekli maç kaybeden takımlar bile sahada basketbol oynarken bir taraftan da zevk almasını biliyorlar yani en azından bize karşı oynarlarken zevk aldıklarını görüyorum." Ligin dibine çöreklenen takımlardan Atlanta Hawks'ın yıldız guardı Jason Terry artık basketbol oynamaktan bile zevk almadıklarını söylüyor. 
   
   Sayılarla geçen hafta 
   1.629.169 Oy. 15 Şubat günü Los Angeles'da oynanacak All - Star maçında ilk beş başlayacak oyuncuları belirleyecek halk oylamasının 3. sonuçları açıklandı. Zirvede, aldığı 1.629.169 oy ile Toronto Raptors'ın süper yıldızı Vince Carter yer alıyor. Carter'ın arkasından 2. sırada 1.465.308 oy ile Pistons forveti Ben Wallace bulunuyor. 
   200 Sacramento, Denver'ı sahası Arco Arena'da 117 - 106 yenerken seyircisi önünde 200. defa kapalı gişe oynamış oldu. 
   38 Detroit Pistons, pazar günü Dallas'ı 115 - 102'lik skorla yendi, ama 38 maç süren ve NBA rekoru olarak tarihe geçen 100 sayı yememe serisi bitti. 
   8 Detroit Dallas'dan 102 sayı yiyerek 38 maçlık seriyi bozsa da daha önemli bir seriyi devam ettirdi. Pistons arka arkaya 8. galibiyetini alarak 1990 - 91'den beri ilk kez bu kadar uzun bir kazanma serisi elde etmiş oldu. 
   7 Boston Celtics Pazar akşamı deplasmanda Houston Rockets'i 97 - 93 yenerek 7 yıl sonra rakibini ilk defa sahasında yenmiş oldu. Celtics Houston'ı Houston'da en son 18 Ocak 1997'de yenebilmişti. 
   4 9 Ocak günü Englewood New Jersey'deki evinde geçirdiği kalp krizi sonucunda hayatını kaybeden 32 yaşındaki eski Nets oyuncusu Yinka Dare'nin 1994 - 1998 arasında geçirdiği NBA kariyerindeki en ilginç nokta 110 maçta 4 asist yapması ve bu dört asistinde NBA'deki son sezonunda gerçekleşmesiydi. 2.13'lik Nijeryalı bu asist özürlülüğü yüzünden bir dönem sürekli esprilerin odak noktası olmuştu.. 
   3 Geçen yıl düştüğü alkol batağından tedavi olarak kurtulan ve 2003 - 04 sezonunda Boston Celtics ilk beşindeki yerini yeniden kazanmayı başaran bir zamanların All - Star oyuncusu Vin Baker'ın alkol bağımlılığının yeniden hortladığı ortaya çıktı. Son haftalarda ciddi bir form düşüklüğü yaşayan Baker, tedavisini aksattığını ve yeniden içki içmeye başladığını itiraf etti. Bu olay sonrasında Celtics, Baker'a 3 maç uzaklaştırma cezası verdi. 
   1 Philadelphia, L.A. Clippers'ı 100 - 80 yenerek 14 Kasım'Dan beri ilk defa bir maçta 100 sayı atmış oldu. 
   0 Geçtiğimiz hafta New York ile 7 oyuncunun yer değiştirdiği büyük bir takasa imza atan Phoenix Suns, 2004 yılında henüz hiç maç kazanamadı. 
   
   
</TEXT>
</DOC>
