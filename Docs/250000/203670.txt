<DOC>
<DOCNO> 203670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun18.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron Filistin ve Mısır'la ilişkiler sıklaşacak 
</HEADLINE>
<TEXT>

     İsrail Başbakanı Ariel Şaron, İsrail'in Mısır ve Filistinlilerle ilişkilerinin yeniden sıkılaşacağına ''emin'' olduğunu söyledi. 
     Mısır Dışişleri Bakanı Ahmed Mahir ile Kudüs'te yaptığı görüşmeden sonra İsrail devlet radyosuna konuşan Şaron, ''Ortadoğu'nun en büyük ve en önemli iki ülkesi olan İsrail ile Mısır arasındaki ilişkilerin yeniden sıkılaşacağına eminim ve ayrıca bunun İsrail'in Filistin Yönetimi ile ilişkilerinin yeniden sıkılaşmasına ve Filistinlerle bir anlaşma yapmaya yaklaşmamıza olanak sağlayacağına da eminim'' ifadesini kullandı. 
     Şaron, Mahir'e, İsrail'i ziyaret etmesi için Mısır Devlet Başkanı Hüsnü Mübarek'e iletilmek üzere bir davetiye verdiğini de açıkladı. 
     Mahir'in Kudüs'ü ziyareti, 3 yıldır yapılan ilk ziyaret olma özelliğini taşıyor. Bu ziyaretin, Mısır'ın Filistinli grupların İsrail'e karşı saldırılarını askıya alma konusunda anlaşmaya varmaları için diyalog yürütmeleri konusunda çaba sarfettiği bir döneme rastladığına da dikkat çekiliyor. 
     İsrail devlet radyosuna göre, Şaron Mahir'e, İsrail'in aşırı dinci silahlı Filistinli örgütlerle hiçbir anlaşmaya imza koymayacağını, ancak gerçekten bir huzur ortamı hüküm sürerse bu ortamın devamını sağlamak için çaba sarfedeceğini söyledi. 
     Radyo haberinde, Mahir'in de İsrail ile doğalgaz temini konusunda imzalanması olası bir anlaşmanın Mısır için büyük önem taşıdığını söylediği belirtildi. 
     Mahir'in programında İsrail Dışişleri Bakanı Silvan Şalom, Cumhurbaşkanı Moşe Katsav ve muhalefet lideri Şimon Peres ile görüşmeler yer alıyor. 
     
     FİLİSTİNLİ ÇOCUKLAR TIBBI YARDIM ALAMIYOR 
     Öte yandan, İsrail insan hakları örgütü B'Tselem, İsrail ordusunun uyguladığı abluka yüzünden Filistinlilerin çoğunun tıbbi tedaviden mahrum kaldıklarını bildirdi. 
     Örgütün bugün yayımladığı raporda, abluka yüzünden Batı Şeria ve Gazze Şeridi'ndeki Filistinlilerin yaklaşık yüzde 72.3'ünün gerekli tıbbi tedaviden mahrum kaldığı belirtildi. 
     Raporda ayrıca, geçen yıl en az 38 Filistinlinin, İsrail ordusunun kurduğu kontrol noktalarındaki kimlik kontrollerinin yavaşlığı yüzünden hayatını kaybettiği vurgulanarak, bu kişilerden 7'si yeni doğmuş olmak üzere 14'ünün çocuk olduğuna dikkat çekildi. 
     
</TEXT>
</DOC>
