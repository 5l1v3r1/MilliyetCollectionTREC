<DOC>
<DOCNO> 242093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/spor/spo15.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Doğaya karşı güç gösterisi 

Dört ayrı heyecan 
GİLLETTE Mach 3 Turbo Outdoor Challenge bölge elemeleri dün dört ayrı ilde başladı. İki gün sürecek olan organizasyonun İstanbul Belgrad Ormanı'nda yapılan elemelerinde bisiklet, atletizm, tırmanma, takım çalışması ve pentatlon yarışları gerçekleştirildi. Sporcuların doğaya karşı mücadelelerinin ve uyumlarının ölçüldüğü yarışmanın diğer etapları Ankara, İzmir ve Gaziantep'te yapılıyor. 
Ödül 16 milyar 
TOPLAM 400 yarışmacının katıldığı organizasyonda ilk 40'a girenler Bolu'da 25-27 Haziran tarihleri arasında düzenlenecek yarı finallerde mücadele edecek. Fiziksel uygunluk, tutum, davranış, stratejik beceri ve çözüm üretebilme gibi kriterlerin gözönüne alındığı yarışmalarda yirmi sporcu finale kalacak. 10 bin dolar ödüllü turnuvanın finali ise, 17-18 Temmuz'da İstanbul'da yapılacak. 

'Temiz toplum, temiz futbol' 
EVYAP Şirketler Topluluğu'nun geleneksel EVYAP Bahar Turnuvası, "Temiz toplum, temiz futbol" sloganıyla başladı. Türkiye'nin en önemli sabun, kozmetik ve hijyenik ürünler üreticisi olan Evyap'ın turnuvasına bünyesindeki şirketlerden 16 takım katılıyor. TSYD Yönetim Kurulu üyelerinin yanı sıra spor ve sanat camiasından birçok ismin de hazır bulunduğu turnuvanın başlama vuruşunu İbrahim Erkal yaparken, yöneticiler arasındaki maçı Cüneyt Çakır yönetti. 

Körfez'de Seat şöleni 
TEK marka kupalarına yeni bir soluk getiren "Seat Cup Türkiye"nin üçüncü yarışı bugün Körfez Pisti'nde yapılacak. Ünlü şarkıcı Kenan Doğulu'nun "celebrity pilotu" olarak 16 Seat Leon Cupra R araçtan birinin direksiyonuna oturacağı yarış 14.30'da başlayacak. Yarışta ilk iki ayakta 31 puanla liderliğe oturan Ertan Nacaroğlu'nu 25 puanlı Taner Şengezener izliyor. 

İpek şampiyon 
ÇİN'İN başkenti Pekin'de düzenlenen ITF Uluslararası Tenis Turnuvası'nda İpek Şenoğlu çiftlerde, Litvanyalı Dekmeijere ile birlikte şampiyon oldu. Sporcumuz, dünya klasmanında çiftlerde 180, teklerde de 310'unculuğa yükseldi. 

Hırvatistan'ı yendik 
VOLEYBOL Erkek Milli Takımımız Avrupa Ligi'ndeki ilk sınavında Hırvatistan'ı deplasmanda 3 - 1 yendi. Karşılaşmanın ilk setini 25 - 17 kaybeden Ay - Yıldızlı ekibimiz daha sonra oyuna ağırlığını koydu ve 25 - 16, 25 - 21, 25 - 18'lik setlerde galibiyete ulaştı. 

Özberk el sıkıştı 
ÇAYKUR Rizespor ile yollarını ayıran Sakıp Özberk, Konyaspor ile el sıkıştı. Ankara'da 2. başkan Faruk Turhan ile bir araya gelen Özberk'in son kararını yarın vereceği öğrenildi. 

Sakarya'da ayrılık 
SAKARYASPOR kendisini şampiyonluğa ulaştıran Teknik Direktör Şaban Yıldırım ile yollarını ayırdı. Tarafların parasal konuda anlaşmazlığa düştüğü açıklanırken, Oğuz Çetin ile görüşüldüğü belirtildi. 

Başkan değişmedi 
SÜPER Lig'e bu sezon yükselen Erciyesspor'un dün yapılan kongresinde başkanlığa yeniden Memduh Büyükkılıç seçildi. Büyükşehir Belediye Başkanı Mehmet Özhaseki de onursal başkanlığa getirildi. 

Ünye ve Oyak İkinci Lig'de 
KONYA'DA yapılan İkinci Lig B Grubu'na yükselme maçlarında rakiplerini yenen Ünyespor ve Oyak Renault mutlu sona ulaştılar. Ünyespor, Batman Belediyespor'u 5 - 1'lik skorla geçerken, Oyak Renault, Beykozspor'u 4 - 0 mağlup etti. 

Komşu'da terör 
YUNANİSTAN'DA öfkeli 150 dolayında taraftar, AEK'nın antrenmanını basıp önce futbolcuları dövdü, ardından soyunma odalarına girerek cep telefonları ve kıymetli eşyalarını çaldı. Holiganlar, tesislerden ayrılırken de futbolcuların otomobillerini tahrip etti. 

Tanjevic, Pivot'ta 
BASKETBOL Milli Takımı'nın yeni Coachu Tanjevic, bugün CNN Türk'te yayınlanan Pivot'a konuk olacak. Bilgin Gökberk'in hazırlayıp sunduğu, Antrenörler Birliği Başkanı Önder Seden'in de katılacağı program, 15.10'da başlayacak. 





</TEXT>
</DOC>
