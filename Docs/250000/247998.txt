<DOC>
<DOCNO> 247998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/yasam/yas06.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanında şifreli çantadan 5 milyon dolarlık kokain çıktı 
</HEADLINE>
<TEXT>


Atatürk Havalimanı'nda ABD'li bir kadının şifreli çantasında preslenerek gizlenmiş, piyasa değeri yaklaşık 5 milyon dolar olan saf kokain ele geçirildi 

SİNAN TOROS İstanbul 

Atatürk Havalimanı'nda yabancı uyruklu bir kadının şifreli çantasında yapılan aramada, piyasa değeri yaklaşık 5 milyon dolar olan 25 kilo 200 gram kokain ele geçirildi. Lufthansa Hava Yollarına'na ait bir uçakla dün 02.00 sıralarında Atatürk Havalimanı'na gelen yolculardan ABD vatandaşı Kathleen Lutz'un valizlerinde, muayene peronlarını geçerken arama yapıldı. 
Valizleri arasında bulunan şifreli bir çantanın içinde preslenmiş ve ambalajlanmış 23 paket olduğunun görülmesi ve uyuşturucu olabileceğinden şüphelenilmesi üzerine, uyuşturucu ve patlayıcı madde tespit cihazında yapılan testte, paketlerde 25 kilo 200 gram saf kokain olduğu belirlendi. Kokainin piyasa değerinin yaklaşık 5 milyon dolar 8 trilyon lira olduğu bildirildi. Bu arada, Lutz'u dışarıda bekleyen Ann Lantz adlı kadın da yapılan takip sonucu gözaltına alındı. Yakalanan kişiler ve ele geçirilen kokain, yurtiçi ve yurtdışı bağlantılarının geniş çaplı araştırılması amacıyla İstanbul Emniyet Müdürlüğü Narkotik Şube Müdürlüğü'ne teslim edildi. 


</TEXT>
</DOC>
