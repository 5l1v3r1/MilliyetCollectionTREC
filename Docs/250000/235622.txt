<DOC>
<DOCNO> 235622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo07.html </URL>
<DATE> 2004/04/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
"Bilgili'nin istifa gerekçesini yetersiz buluyoruz..." 
</HEADLINE>
<TEXT>

     Beşiktaş'ta, kulüp başkanı Serdar Bilgili ve yönetim kurulunun aldığı olağanüstü kongre kararının yankıları sürüyor. 
     100. Yıl Beşiktaşlılar Derneği Başkanı Turhan Şalva, başkan Serdar Bilgili'nin istifa gerekçesini yetersiz bulduklarını söyledi. 
     Şalva, Bilgili'nin olağanüstü genel kurulda aday olmayacağını açıklamasının ardından herkesin daha fazla duyarlı olması gerektiğini belirterek, ''Bu duruma nasıl geldiğimiz incelenmeden, tarihimize bir kara leke olarak geçen 2003-2004 sezonunda yapılan ve yapılamayanlar tartışılmadan, gündemi küfürlü tezahürata çevirerek olağanüstü kongre ilan etmek, yakın gelecekte bir kaos oluşmasına neden olacaktır'' dedi. 
     Şalva, son olaylarda başkanın çok başarılı örnek insanlar düzeyine çıkarıldığını ifade ederek, şunları söyledi 
     ''Buna karşın yaşam biçimi siyah-beyaz olan Beşiktaş taraftarları ise başkanını küfürle kovan, rakip takımlara karşı agresif davranıp özür dilenmesine yol açan, takımının ceza almasına neden olan, kısacası hainler topluluğu durumuna düşürülmüştür. Ortamı fırsat bilen ve takımımızın bu yılki başarısızlığında büyük etkisi olan güçler de bir yandan timsah gözyaşları dökerek, Beşiktaş taraftarlarını karalamaya devam etme fırsatı buluyor. Biz başkanımızın istifa gerekçesini yetersiz buluyoruz.'' 
     
</TEXT>
</DOC>
