<DOC>
<DOCNO> 219440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun07.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel kızı olan Cheney, bu tür evliliklere karşı çıkınca.. 
</HEADLINE>
<TEXT>

     ABD Başkan Yardımcısı Dick Cheney, kızlarından birinin eşcinsel olmasına karşın ABD Başkanı George W. Bush'un, eşcinsel evlilikleri yasaklayan bir anayasal düzenleme getirilmesi çabasına destek verdi. 
     Amerikan yönetiminde ''sessiz'' bir profil çizen Cheney, alışıldık uygulamanın tersine bir dizi televizyon kanalına röportaj verdi. Cheney, bu röportajlardan birinde, Bush'un eşcinsel evlilik konusundaki tutumunu desteklediğini söyledi. Ancak Cheney, 2000 yılı seçim kampanyasında ve geçen ay yaptığı bir açıklamada, bu konunun geçmişte olduğu gibi eyaletlerin kendi yasal düzenlemelerine bırakılmasını savunmuştu. 
     Cheney'nin iki kızından biri olan ve 2000 yılında Bush-Cheney seçim kampanyasında yardımcı olarak çalışan Mary Cheney, lezbiyen olduğunu kamuoyundan gizlemiyor. Ancak Cheney, kızının konumu hakkında yorum yapmaktan kaçındı ve ''bizim yaptığımız bu işin en kötü taraflarından biri, bu tür konularda özel hayatlarımıza müdahale edilmesi. Kızlarımın hayatlarını daima özel olarak gördüm ve öyle de kalmalı'' dedi. 
     Öte yandan, eşcinsel evlilikleri savunucusu John Aravosis adlı bir kişi, bir internet sitesi açarak, Mary Cheney'den açıkça eşcinsel evlilik konusuna destek vermesini istedi. Aravosis, Cheney'nin açıklamalarından sonra, ''işte bu çok güzel. Başkan yardımcısı, benim özel hayatımla ilgili Amerikan anayasasında düzenleme yapmak istiyor ama kendi kızının hayatının özel kalmasını savunuyor'' eleştirisinde bulundu. 
     Bugüne kadar 4 kalp krizi geçiren Cheney, 2004 başkanlık seçiminde Bush'un başkan yardımcılığına aday olup olmayacağı yolundaki sorulara karşılık, sağlığının çok iyi olduğunu ve hiçbir koşul altında ikinci dönem başkan yardımcılığı görevini reddetmeyeceğini ifade etti. Cheney, ''eğer Bush tekrar kendisine hizmet etmemi isterse, bundan mutluluk duyarım'' dedi. 
     Ulusal Annenberg Seçim Anketi adlı kuruluşun son anketine göre Cheney'nin popülaritesi son haftalarda düşüş gösterdi. Popülaritesi Ekim 2003'te yüzde 43 olan Cheney için bu oranın şimdi yüzde 33'e düştüğü ve daha önce yüzde 26 olan Cheney'i sevmeyenler grubunun ise yüzde 36'ya yükseldiği belirtildi. Annenberg anketinin, Şubat sonunda 2700 kişi arasında yapıldığı ve yüzde 2'lik bir yanılgı payı bulunduğu belirtiliyor. 
     Öte yandan Cheney, Demokrat Parti başkan adaylığını garantileyen Senatör John Kerry'yi de eleştirmekten geri durmadı. Cheney, ''son iki üç yılda Demokrat Parti politikaları takip edilseydi, Kerry ve John Edwards'ın konuştuğu türde vergi artışı yapılsaydı, şu sırada işsizlikle mücadelede bu derece ilerleyemezdik'' diye konuştu. 
     
</TEXT>
</DOC>
