<DOC>
<DOCNO> 210861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/soneko04.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk geçen kış, meyve verimini artırıyor 
</HEADLINE>
<TEXT>

     Meyve ağaçlarının verimli olabilmeleri için kışın yeterli derecede soğuk havaya maruz kalmaları gerektiği, aksi takdirde ilkbaharda daha az çiçek açtıkları bildirildi. 
     Konya Tarım İl Müdürlüğü Bitki Koruma Dairesi Ziraat Yüksek Mühendisi Remzi Gür, AA muhabirine yaptığı açıklamada, meyve ağaçlarının yapraklarını döktükten sonra, düşük sıcaklıklara maruz kaldıkları kış aylarında dinlendiklerini ve ilkbaharda tekrar faaliyete başladıklarını söyledi. 
     Ağaçların tomurcuklarını açabilmesi için ihtiyaç duyduğu dinlenmenin zorunlu kış dinlenmesi olduğunu ifade eden Gür, ''Bu düşük sıcaklık, meyve ağaçları için hem faydalı hem de zorunludur'' dedi. 
     Kış dinlenmesi için gereken sıcaklığın artı 7 dereceden düşük olması gerektiğini ifade eden Gür, şöyle konuştu 
     ''Kış dinlenmesi tomurcuklarda bulanan bazı kimyasal maddelerle ilgili bir olaydır. Artı 7 derecenin üstünde ağaçlar için kış dinlenmesi gerçekleşmez. Ancak, meyve ağaçlarının ortalama 1200-1500 saat artı 7 derecenin altında bir soğuğa maruz kalması gerekiyor. Meyve türlerinin kış dinlenmesi için ihtiyaç duydukları süre de birbirinden farklıdır.'' Kış dinlemesine en fazla elma ve armut ağaçlarının ihtiyaç duyduğunu ifade eden Gür, bu ağaçların ortalama 7-9 hafta süreyle artı 7 derecenin altında bir sıcaklıkta kalmaları gerektiğini bildirdi. 
     Gür, kiraz ağacının 6-8, şeftali ağacının 6-7, erik ağacının 5-7, ceviz ağacının 4-9, badem ağacının ise 1-2 hafta kış dinlenmesine ihtiyaç duyduğunu, ancak incir ağacı için böyle ihtiyacın olmadığını söyledi. 
     
     KIŞ DİNLENMESİ TAMAMLANAMAZSA... 
     Gür, kış dinlenmesinin tamamlanamadığı durumlarda ise ağaçlarda bir takım anormallikler görüleceğini belirterek, ''ağaçların soğuk isteğinin karşılanamaması halinde, özellikle sert çekirdekli meyve türlerinde ilkbaharla birlikte çiçek tomurcuklarında dökülmeler olur ve meyve veriminde azalma görülür'' dedi. 
     Kış mevsiminin çok sert geçmesinin ise meyve verimi açısından hiç bir sakıncasının olmadığını kaydeden Gür, ''önemli olan ağaçların ihtiyaç duydukları soğuk havaya gereken sürede maruz kalmaları. Bu yıl kış mevsimi bugüne kadar oldukça ılık geçti. Şimdi yaşanan soğukların ne kadar süreceği meyve verimi için büyük önem taşıyor'' diye konuştu. 
     
</TEXT>
</DOC>
