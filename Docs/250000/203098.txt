<DOC>
<DOCNO> 203098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/guncel/gun03.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a ilk kar 
</HEADLINE>
<TEXT>

   Soğuk hava, İstanbul'da da kara dönüştü. Vatandaşlar yollarda kaldı, köprülerde uzun kuyruklar oluştu, kazalar trafiği kilitledi... 
      OSMAN KARA İstanbul 
   
   Marmara'nın doğusu, Karadeniz ve Doğu Anadolu kesimlerinde kar yağışının pazar gününe kadar devam etmesi bekleniyor. Hava sıcaklığı pazar günü batıdan itibaren artmaya başlayacak, Marmara ve yurdun iç kesimlerinde yer yer yoğun sis görülecek. 
   Meteoroloji Genel Müdürlüğü Hava Tahminleri Şube Müdürü Mehmet Yayvan, kar yağışının yurdun kuzey ve doğusunda, soğuk hava ve ayazın da bugün ve yarın tüm yurtta etkisini sürdüreceğini söyledi. 
   
   Kar, pazar günü gidiyor... 
   Yayvan, "Yapılan son tahminlere göre, bugün ve yarın kar yağışları yurdun kuzey ve doğu kesimlerinde devam edecek. Özellikle bugün Marmara'nın doğusu, Karadeniz ve Doğu Anadolu'da kar yağışı olacak. Yağış, pazar günü yurdu terk edecek" diye konuştu. İstanbul'da şiddetli fırtınanın ardından yılın ilk karı dün yağdı. Lokal olarak yaşanan kar yağışı etkili olmadı. Tüm ilçelerde kendini gösteren kar, trafik sıkışıklığına neden oldu. Adım adım ilerleyen trafik yüzünden vatandaşlar saatlerce yollarda kaldı. Fatih Sultan Mehmet ve Boğaziçi köprülerinde uzun kuyruklar oluştu. Kentin özellikle yüksek kesimlerinde etkili olan kar yağışı nedeniyle çok sayıda maddi hasarlı trafik kazası meydana geldi. Kar yağışı her zaman olduğu gibi yine en fazla çocukları sevindirdi. 
   
   
   
</TEXT>
</DOC>
