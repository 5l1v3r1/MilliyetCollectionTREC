<DOC>
<DOCNO> 219721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun07.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya'nın en sevimli hayvanı Panda 
</HEADLINE>
<TEXT>

     Kısa adı WWF olan Dünya Yaban Hayatını Koruma Fonu tarafından düzenlenen yarışmada, Asya kıtasının en sevimli hayvanı belli oldu. 
     Yapılan oylama sonunda dev panda, oyların yüzde 54'ünü toplayarak bu unvana layık görüldü. Yarışmada, oyların yüzde 34'ünü alan kaplan ikinci, şahin gagalı kaplumbağa ise yüzde 11'lik oy oranıyla üçüncü oldu. 
     Dünyada doğal ortamda sadece 1000 dolayında panda kaldığı hesaplanıyor. Aynı zamanda WWF'nin sembolü olan pandalar, soyu tükenme tehlikesiyle karşı karşıya bulunan hayvanlar arasında ön sırada yer alıyorlar. 
     
     KUZEY AMERİKA'NIN SEVİMLİ HAYVANI SEÇİLİYOR 
     Öte yandan Kuzey Amerika'nın en sevimli hayvanını belirlemek üzere oy verme işlemi de başladı. Yarışmaya, biri kıtanın kuzeyinde karlar içinde bulunan kesimden, biri orta, diğeri ise güney Amerika'dan olmak üzere 3 hayvan katılıyor. Bunlar sırasıyla kutup ayısı, Amerikan pikası ve Tukan kuşu. 
     Balık ve foklarla beslenen beyaz ayılar Kanada, Norveç, Rusya ve Grönland'da yaşıyorlar. Kutup ayıları ise iklim değişikliği ve kimyasal maddeler nedeniyle ciddi bir tehdit altında bulunuyor. 
     Kanada ve ABD'de yaşayan pika adlı tavşan-fare karışımı hayvan ise ot ve bitki kökleriyle besleniyor. Pikalar, iklim değişiklikleri yüzünden tehdit altında. 
     Orta ve Güney Amerika'nın renkli kuşu tukan ise sadece meyve ile besleniyor. Tukanlar, yağmur ormanlarının yok edilmesi ve egzotik hayvan kaçakçılığının kurbanı. 
     
</TEXT>
</DOC>
