<DOC>
<DOCNO> 207157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/ekonomi/eko12.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te 14 milyon turist rekoru 
</HEADLINE>
<TEXT>

   Türkiye'ye gelen yabancı ziyaretçilerin sayısı, 2003 yılının tümünde yüzde 5.3 artarak 13 milyon 958 bin 45'le rekor düzeye ulaştı 
      
   Türk turizm sektörü, Irak Savaşı ve bombalı saldırılara rağmen 2003 yılını rekorla tamamladı. Aralıkta Türkiye'ye gelen yabancı ziyaretçilerin sayısı, yüzde 13.7 artarak 636.3 bine ulaştı. 
   Yılın tümündeki turist sayısı, yüzde 5'ten fazla artarak 13 milyon 958 bin 45'le rekor düzeye çıktı. 2002 yılında toplam turist sayısı 13 milyon 256 bin 28 olarak gerçekleşmişti. 
   
   'Krizlerin üstesinden gelindi' 
   Kültür ve Turizm Bakanlığı'ndan yapılan açıklamada, 2003 yılına karamsar bir tablo içinde giren turizm sektörünün, pek çok krizin üstesinden gelerek turizm tarihindeki en iyi rakamları yakaladığı belirtilerek, şöyle devam edildi 
   "Sektör, dünyanın en hızlı ve istikrarlı büyüyen turizm ekonomilerinden birine sahip olduğunu bir kez daha ortaya koymuştur. İstihdam, üretim ve döviz girdilerine önemli katkılar sağlayan turizm sektörü, 2004 yılında da her türlü zorluğu yenerek büyümeye devam edecek ve Türk ekonomisinin lideri olmayı sürdürecektir" denildi. 
   
   
</TEXT>
</DOC>
