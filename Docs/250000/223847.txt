<DOC>
<DOCNO> 223847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur13.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuz hastalığı yüzünden eğitime ara verildi 
</HEADLINE>
<TEXT>

     Sivas'ın Kangal İlçesi'ne bağlı Deliktaş Beldesi İlköğretim Okulu'nda, bir öğretmenle 48 öğrencide uyuz hastalığı tespit edilmesi üzerine, eğitime 22 Mart Pazartesi gününe kadar ara verildi. 
     AA muhabirinin aldığı bilgiye göre, Deliktaş İlköğretim Okulu'nda 85 öğrenciden 48'inde ve 1 öğretmende uyuz hastalığı olduğu belirlendi. Kangal Hıfzıssıhha Kurulu, okulda 22 Mart'a kadar eğitime ara verilmesini ayrıca beldede uyuz hastalığı görülen kişilerin tedavilerinin acilen yapılmasına karar verdi. 
     Yetkililer, uyuz hastalığı görülen vatandaş ve öğrencilerden sosyal güvencisi olmayanların masraflarının Sosyal Yardımlaşma ve Dayanışma Vakfı tarafından karşılanacağını belirttiler. 
     Görevlendirilen sağlık ekiplerinin Kangal'da ve Deliktaş Beldesi'nde sağlık taraması yaparak, hastalık konusunda vatandaşlara bilgi vereceği bildirildi. 
     Bu arada, okulda dezenfekte işlemlerinin 22 Mart'a kadar tamamlanacağı ifade edildi. 
     
</TEXT>
</DOC>
