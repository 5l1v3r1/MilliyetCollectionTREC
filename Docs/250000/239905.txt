<DOC>
<DOCNO> 239905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/yasam/axyas01.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucizenin ta kendisi 
</HEADLINE>
<TEXT>


Almanya'da 5 yıl önce 4 aylık doğan Kerem'in yaşaması mucizeydi. Hayatta kalması için bugüne kadar 3.7 milyon euro harcandı. Kerem şimdi 5 yaşında ve bu azmiyle Guiness rekorlar kitabında 

SÜHEYLA KAPLAN Hamburg 

Hamburg'da yaşayan Özkan ve Nermin Gezgin çiftinin dördüncü çocukları olan Kerem, gözlerini dünyaya 5 ay erken açtı. 9 Nisan 1999'da 480 gram ağırlığında ve 31 cm. boyunda "parmak çocuk" olarak doğan Kerem'in yaşaması için bugüne kadar 3 milyon 700 bin euro harcandı. Doktorların yaşamasına mucize olarak baktığı ve 50 milyonda bir rastlanan doğum, Guiness Rekorlar Kitabı'na da geçti. Gezgin çiftine, "Bu çocuk yaşamaz, yaşasa bile özürlü kalır" diyen doktorlar, bugün Kerem'i görünce hayretlerini gizleyemiyor. 

6 ay kuvözde tutuldu 
70'li yılların ortalarında Almanya'ya işçi ailesi olarak gelen Balıkesirli Gezgin çifti, doğan üç erkek çocuklarının ardından bir kız dünyaya getirmeye karar verdi. Kısa bir süre sonra hamile kalan Nermin Gezgin, bir gün sancılanınca kaldırıldığı hastanede erken doğum yaptı. Yoğun bakıma alınan Kerem, daha 5 haftalık iken özel bir uçakla Berlin'e getirildi. Burada 6 ay boyunca özel yapım bir kuvözde tutulan Kerem, Prof. R. Rossi, Prof. Dr. B. Rühe ve Prof. Dr. K. Paul'dan oluşan ekibin üstün çabasıyla hayatta kalmayı başardı. Kerem'i, bu süre içinde yaklaşık 37 bin kişi ziyaret etti. 6 ay sonra eve getirilen küçük Kerem'e, her gün 3 hemşire baktı. Kerem'in özürlü kalmaması için de özel ilaçlar verilip nefesini ayarlaması için özel bir kalp aletine bağlandı. 
Kerem'in yaşam mücadelesini adım adım izleyen anne ve babası, doğum anını şöyle anlattı "Kafası, çay bardağının altı kadardı. Bütün elleri sadece bir tırnak parçası büyüklüğündeydi. Hep 'Kerem ölecek mi ' korkusu içinde yaşadık. Çocuğumuz ölümle burun burunaydı. Ama cesaretimizi hiç yitirmedik ve sabretmeyi öğrendik." 

Masrafları üstlendiler 
Uzun yıllar sonra Azrail'e karşı verdiği mücadeleyi kazanan Kerem, önümüzdeki yıl okula başlayacak. ABD'den getirilen 37 bin euro değerinde ilaç kullanan Kerem, sağlıklı kalabilmesi için her 3 ayda bir hem zihinsel hem de bedensel testlerden geçiriliyor. Bu arada, Kerem'in 18 yaşına kadar olan bütün masraflarını ARD ve RTL2 televizyonları üstlendi. 

Önümüzdeki yıl okula başlıyor 

Kerem 5 yıl önce parmak çocuk olarak doğduğunda babası Özkan Gezgin, onu yaşatmak için her şeyi yapmaya karar verdi. "Hep korku içinde yaşadık" diyen annesi Nermin, şimdi 5 yaşında olan ve gelecek yıl okula başlayacak Kerem'in hayata sarılmasından çok mutlu. Kerem şimdi ağabeyiyle oynayarak hayatın tadını çıkarıyor. 


</TEXT>
</DOC>
