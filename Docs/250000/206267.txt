<DOC>
<DOCNO> 206267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sontur18.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da kaçak elektrik operasyonu... 
</HEADLINE>
<TEXT>

     Kaçakçılık ve Organize Suçlarla Mücadele Şube Müdürlüğü'ne bağlı Mali Şube Ekipleri, Ankara'da yaptıkları operasyonda, 50 işyerinin elektrik sayacı üzerinde oynanarak kaçak elektrik kullandığını tespit etti. 
     Emniyet yetkilileri, Başkent'te kaçak elektrik operasyonu sonucu 30 kişinin gözaltına alındığını bildirdiler. Yetkililer, gözaltına alınan bu kişiler hakkında Türk Ceza Kanunu'nun ''Sahtecilik'' ve ''Cürüm İşlemek Amacıyla Teşekkül Oluşturmak'' fiillerinden işlem yapılacağını bildirdiler. 
     Mali Şube ekipleri, gözaltına alınan BEDAŞ'ta sözleşmeli personel olarak sayaç okuma işinde çalışan Özcan K. ve İsa A'ya Bahçelievler 7. Cadde'de bulunan bir barda tatbikat yaptırdı. 
     Tatbikatta Özcan K. ve İsa A. elektrik sayaçları üzerinde yaptıkları işlemi anlattılar. 
     Ekipler, daha sonra elektrik sayaçlarına basılan sahte mühürlerin yapıldığı Başkent Merkez Sanayi'de bulunan Gönen Kalıpçılık adlı işyerinde mühürleri basan Oktay G'ye tatbikat yaptırdı. 
     Tatbikatta mühürleri nasıl yaptıklarını anlatan Oktay G. mühürleri kendisini TEK görevlisi olarak tanıtan 2 kişinin siparişi üzerine yaptığını söyledi. 
     Operasyonda, sahte elektrik mühürleri yapımında kullanılan 12 adet bakır levha üzerine hazırlanmış klişe elde edildiği belirtildi. 
     Yetkililer, gözaltında bulunan kişilerin ifadeleri sonucunda, ''kaçak elektrik kullanan işyeri sahiplerinin Ankara'nın değişik semtlerinde sayaç okuma işinde çalışan sözleşmeli personeli maaşa bağladıklarının tespit edildiğini'' belirttiler. 
     Gözaltına alınan kişiler, yarın mahkemeye sevk edilecek. 
     Emniyet yetkilileri, kaçak elektrik kullanan işyeri sayısının artabileceğini ve olayla ilgili başka kişilerin de gözaltına alınabileceğini söylediler. Yetkililer, devletin kaybının 150 trilyon lira tahmin edildiğini kaydettiler. 
     
</TEXT>
</DOC>
