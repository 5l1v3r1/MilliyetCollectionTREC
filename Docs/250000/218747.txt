<DOC>
<DOCNO> 218747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/soneko07.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğrudan gelir desteği "destek" olamadı 
</HEADLINE>
<TEXT>

     Tarımda en önemli destek olarak nitelendirilen Doğrudan Gelir Desteği DGD , tarımsal üretimi yönlendiremediği gibi, milyonlarca çiftçiye ''sosyal destek'' bile olamadı. 
     A.A muhabirinin Tarım ve Köyişleri Bakanlığı verilerine dayanarak yaptığı hesaplamalara göre, 2003 yılı DGD ödemeleri kapsamında, çiftçilere, kişi başına ortalama 956.8 milyon lira ödenecek. Ancak arazilerin küçüklüğü nedeniyle birçok ilde kişi başına ödeme 400 milyon liranın, Trabzon ve Rize'de ise 300 milyon liranın altında kalıyor. Ödemeler 2 taksitte yapıldığı için bu illerdeki çiftçiler, ilk taksit olarak kişi başına ortalama 100-200 milyon lira para alacaklar. Kalan DGD'yi almak için de yazı veya sonbaharı bekleyecekler. 
     Kişi başına 100-200 milyon liralık destek ile üretimi yönlendirmek, tarımsal girdi almak, tarımı geliştirmek mümkün olmadığı gibi, köyden kente göçü durdurmak, insanlara sosyal destek sağlamak, geçimine destek olmak da mümkün görünmüyor. 
     Ekilen alana göre verilen DGD sistemi ile doğal olarak arazisi daha büyük olan çiftçiler daha fazla yararlanıyor. Sistemde, çiftçilere, ekim yaptıkları 500 dekara kadar arazi için, dekar başına 16 milyon lira DGD ödemesi yapılıyor. Türkiye'de işletmelerin yarısından fazlasını 50 dekarın altında bulunuyor. Ortalama ödemenin 956.8 milyon lira olduğu dikkate alınırsa, DGD'den yararlanılacak ortalama arazi büyüklüğü de 60 dekara yaklaşıyor. İşlenen arazilerin yüzde 20'sinin büyüklüğünün 50 dekardan daha düşük olduğu belirtiliyor. Bu durumda 500 dekar işleyen büyük çiftçiler 8 milyar lira destekleme alabilecekken, 15 dekar arazisi olan en fazla 240 milyon lira, o da iki taksitte olmak üzere DGD alacak. Bu parayı almak üzere köyden kente gitmek, başvuru sırasında evrakları tamamlamak için de ayrıca masraf yapması gerekecek. 
     Bu nedenle, DGD, küçük çiftçiler açısından, üretimi yönlendirmek, girdi sağlamak bir yana ''sosyal destek'' olarak bile fazla anlam taşımıyor. 
     Az arazisi olana az, çok arazisi olana çok ödenen DGD, arazi sahipliği dışında, üretilen ürün açısından da önemli adaletsizliklere yol açıyor. Bir dekar alanda Antalya'da seradan, Rize'de çaydan, Giresun'da fındıktan, Konya'da tahıldan, Trakya'da ayçiçeğinden, Ege'de pamuktan sağlanan gelir farklı olmasına karşın, bütün çiftçilere aynı destek sağlanıyor. Dekar başına kazanılan gelire göre, az gelişmiş, verimin düşük olduğu, her yıl tek üretim yapılan yörelerde DGD çiftçiler için büyük önem kazanırken, gelişmiş yörelerde, çiftçilerce ''cep harçlığı'' olarak değerlendiriliyor. Bakanlık verilerine göre, 2003 yılı DGD uygulamaları kapsamımda, 2 milyon 761 bin çiftçiye, yaklaşık 2 katrilyon 642 trilyon lira DGD ödemesi tahakkuk ettirildi. Bu miktarın 540 trilyon lirası, 2003 yılı bütçesinden Aralık ayında, 378 ilçede ödendi. 
     İlçelerin sosyo-ekonomik gelişmişlikleri dikkate alınarak yapılan sıralamaya göre, bu yıl Ocak ayında 375 ilçede 576 trilyon liralık ödeme, Şubat'ın son haftasında da 128 ilçede 195 trilyon liralık ödeme gerçekleştirildi. Böylece, 2003 yılında çiftçi kayıt sistemine kayıt yaptıran 2.7 milyon çiftçinin ilk dilim DGD ödemeleri tamamlanmış oldu. Bu çiftçilere, ilk dilime mahsuben toplam 1 katrilyon 310 trilyon lira DGD ödendi. 
     Tarım ve Köyişleri Bakanlığı, DGD sistemindeki sakıncaları dikkate alarak, geçen yıldan beri uygulamayı değiştirmek, üretime bağlı desteklere ağırlık vermek için Dünya Bankası ile görüşüyor. 
     
</TEXT>
</DOC>
