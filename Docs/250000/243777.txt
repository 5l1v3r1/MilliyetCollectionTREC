<DOC>
<DOCNO> 243777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun22.html </URL>
<DATE> 2004/05/29/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ABD ordusu Eski futbolcu Tillman, Afganistan'da dost ateşi sonucu öldü 
</HEADLINE>
<TEXT>

     ABD ordusu, Afganistan'da er olarak görev yapan ve geçen ay öldürülen eski Amerikan futbol yıldızı Pat Tillman'ın daha önce açıklandığı gibi düşman ateşi değil, ''dost ateşi'' sonucu öldüğünü açıkladı. 
     ABD Kara Kuvvetleri Özel Operasyonlar Başkanı General Philip Kensinger, yayımladığı bildiride, Tillman'ın hayatını kaybettiği gün, Amerikan güçlerinin pusuya düşürülmesi sırasında 20 dakikalık bir çatışma olduğunu ve bu tür çatışmalarda hata yapılabileceğini belirtti. 
     Kensinger, ''Bu trajik olaydan üzüntü duyuyoruz'' ifadesini kullandı. 
     ABD'de yayımlanan Arizona Republic gazetesinin bugünkü haberinde de olayla ilgili soruşturmada, Tillman'ın dost ateşinde öldüğü sonucuna ulaşıldığını gösteren bir belgenin, ABD Kongresi Temsilciler Meclisi Silahlı Kuvvetler Komisyonu'na iletildiği belirtildi. 
     Futbol kariyerini bırakarak ABD ordusuna katılan 27 yaşındaki Tillman'ın birliğinin, Afganistan'ın güneybatısında bulunan Host bölgesindeki dağlık bir yol çevresinde Taliban tarafından pusuya düşürüldüğü ve Tillman'ın ''çatışmada'' öldüğü açıklanmıştı. 
     Tillman, 2002 yılının mayıs ayında orduya katılmak için 4 sezon oynadığı Ulusal Futbol Ligi Arizona Cardinals takımından ayrılarak kariyerine son vermişti. 
     
</TEXT>
</DOC>
