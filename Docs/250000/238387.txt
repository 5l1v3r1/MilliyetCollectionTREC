<DOC>
<DOCNO> 238387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy11.html </URL>
<DATE> 2004/05/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Evcil ve Çakıcı'nın da aralarında bulunduğu 9 kişi serbest bırakıldı 
</HEADLINE>
<TEXT>

     İstanbul, İzmir ve Bursa'da çıkar amaçlı suç örgütüne yönelik operasyonda gözaltına alınan Erol Evcil ile Barış Çakıcı'nın da aralarında bulunduğu 9 kişi, İstanbul DGM Cumhuriyet Başsavcılığı'nca serbest bırakıldı. 
     Hakkında İstanbul DGM Cumhuriyet Başsavcılığı'nca çıkarılan yakalama müzekkeresi bulunan ve çıkar amaçlı suç örgütü kurmak ve yönetmek suçundan 3 yıl 4 ay ağır hapis cezasına çarptırılan kişinin yurtdışına çıkmasına yardım ve yataklık ettiği ve kendisine usulsüz belgeler düzenlenmesi olayına karıştığı iddia edilen 9 kişi, sabah getirildikleri İstanbul DGM'de adli tabip bulunmaması nedeniyle Şişli Adliyesi'ne götürülerek sağlık kontrolünden geçirildi. 
     Daha sonra tekrar DGM'ye getirilen Erol Eşrefoğlu Evcil , Halil İbrahim Yılmaz, Ozan Güngören, Murat Aydınşakir, Erdem Acar, Başar Barış Çakıcı, Adem Çakıcı, Cem Akarsu ve Velid Yavuz Günerkan, Cumhuriyet savcıları Muzaffer Yalçın ve Mustafa Erol tarafından sorgulandı. 
     Bu kişiler sorgulamanın ardından serbest bırakılırken, Başar Barış Çakıcı, Karagümrük Spor Kulübü Lokali baskını davasından aldığı cezanın infazının 1.5 ayının eksik olması nedeniyle, infaz işlemlerinin yapılması için İstanbul Cumhuriyet Başsavcılığı'na gönderildi. 
     Erol Evcil'in, sorgusunda, Alaattin Çakıcı'yı en son İzmir Foça'da gördüğünü, daha sonra bir daha görüşmediklerini söylediği öğrenildi. 
     Adem Çakıcı'nın da, Alaattin Çakıcı'yı en son Antalya'ya götürdüğünü ve kendisiyle bir daha görüşmediğini ifade ettiği kaydedildi. 
     
</TEXT>
</DOC>
