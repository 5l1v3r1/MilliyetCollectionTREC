<DOC>
<DOCNO> 200505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/spor/spo04.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sihirli değneğim yok 
</HEADLINE>
<TEXT>

   Trabzonspor'un başında çıktığı ilk maçta Gaziantep'i deviren Turgay Semercioğlu, "Esktra bir şey yapmadım. Sadece futbolcuları iyi motive ettim" diye konuştu 
      
   İlk maçında güldü 
   BORDO - Mavili takımda Samet Aybaba'nın istifasının ardından göreve getirilen Turgay Semercioğlu, Gaziantepspor galibiyetiyle birlikte gelecek için olumlu mesajlar aldığını söyledi. Semercioğlu, "Elimde sihirli değnek yok. Gaziantepspor maçı öncesinde sadece futbolcularımı çok iyi motive ettim. Onlara Trabzonspor'un büyüklüğünü anlattım. Ellerinden geleni yaptılar" dedi. 
   
   'Yarışta biz de varız' 
   SEMERCİOĞLU, Trabzonspor'un yarışta var olmaya devam edeceğini iddia etti, "Bu futbolcularla ligin zirvesinde ağırlımızın olacağına inanıyorum" yorumunu yaptı. Trabzonspor'un hocası sözlerini şöyle sürdürdü "4 - 4 - 2 düzeninde oynamaya devam edeceğiz. Bu düzen, altyapıdaki takımlarımızda da var. Üst yapıda da böyle olacak. Alt yapıdan da takviye alabiliriz." 
   
   'Hedef yaralı Aslan' 
   ZOR bir dönemeçten geçtiklerini açıklayan Semercioğlu, Galatasaray deplasmanından puan veya puanlarla dönmek istediklerini açıkladı. Semercioğlu, "Önümüzde, Galatasaray gibi güçlü bir takım daha var. Rakibimiz, ligde puanlar kaybediyor. Yaralı Aslan ile oynayacağız. Bizim için önemli bir 90 dakika olacak. İddiamızı sürdürmek için bu virajı kazasız atlatmalıyız" diye konuştu. 
   
   'Yeni yönetim iki yıl kalır' 
   TRABZONSPOR Kulübü Hukuk Müşaviri Cengiz Çebi, 21 Aralık'ta seçilecek olan yeni yönetimin, 1 yıl değil, 2 yıl görev yapacağını açıkladı. Çebi, "Genel kurullar her yıl Aralık ayında yapılır ve yönetim kurulunun görevi iki yıllıktır. Şu andaki kongre de aralık ayında yapıldığına ve mali genel kurulla birleştirildiğine göre, olağan genel kurul kabul edilmelidir" dedi. 
   
   Tuna'dan gönderme 
   TRABZONSPOR Asbaşkanı Erol Tuna, görevinden istifa eden Samet Aybaba'ya mesaj göndererek, "Başında Trabzonlu bir hoca olduğu zaman bu takımın neler yapabildiğini herkes gördü" dedi. Tuna şunları söyledi "Hiçbir zaman hocasız kalmayız. Futbolcularımız kahramanca mücadele etti. Kazanmak için verdiğimiz savaş inanılmaz güzeldi. Gerçek potansiyelimizi herkese gösterdik." 
   
   
</TEXT>
</DOC>
