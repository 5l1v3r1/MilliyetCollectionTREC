<DOC>
<DOCNO> 216745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko03.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Defterdarlığı'ndan trilyonluk gayrimenkul satışı... 
</HEADLINE>
<TEXT>

     İstanbul Defterdarlığı Milli Emlak Daire Başkanlığı, Beyoğlu ve Kartal Emlak müdürlükleri iki adet taşınmazını satmak üzere ihale açtı. 
     Tahmini bedelleri 3.6 trilyon lira ile 60 trilyon lira arasında değişen taşınmazlar ''kapalı teklif usulü'' ile satılacak. 
     Beyoğlu Emlak Müdürlüğü Şişli ilçesi Ayazağa Mahallesi'nde bulunan 384 bin metrekare araziyi, 60 trilyon lira tahmini bedel üzerinden satacak. 
     İhalede katılımcılardan, 1 trilyon 800 milyar lira tutarında geçici teminat bedeli alınacak. 
     Öte yandan Kartal Emlak Müdürlüğü Maltepe ilçesi Küçükbakkalköy Mahallesi'nde bulunan 72 bin 900 metrekare ham toprağı ise 3.6 trilyon lira tahmini bedel ve 366 milyar 500 milyon lira geçici teminat üzerinden satışa çıkardı. 
     Söz konusu taşınmazların satışı, 19 Mart 2004 tarihinde saat 14.00 ile 15.00 arasında ''kapalı teklif usulü'' ile müdürlükte yapılacak. 
     İhalelere katılmak isteyenler hazırlanacak olan teknik şartnameyi defterdarlığın ilan panosundan temin edebilecekler. 
     Teknik şartnameye göre hazırlanacak olan teklif mektupları ise ihale günü, ihale saatine kadar İstanbul Defterdarlığı İhale Komisyonu Başkanlığı'na verilecek. 
     
</TEXT>
</DOC>
