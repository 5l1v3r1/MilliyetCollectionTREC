<DOC>
<DOCNO> 205184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur07.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövüş figürlerini dansa uyarlıyorlar... 
</HEADLINE>
<TEXT>

     Çanakkale Onsekiz Mart Üniversitesi ÇOMÜ öğrencileri, ''Kapoera'' adı verilen dansı yapmak için önce dövüş sanatları içeren filmler izliyor, ardından da buradan öğrendikleri figürleri jimnastik öğeleriyle bütünleştirerek dans ediyorlar. 
     Çanakkale Onsekiz Mart Üniversitesi, Dans Topluluğu Akademik Danışmanı öğretim görevlisi Özlem Suyünç, Türkiye'de yeni yeni adı duyulan ''Kapoeara'' adlı dansı öğrenciler ile yaptıklarını belirterek, ''Bu dans Brezilya kökenli bir dans. Yaklaşık 4 yıl önce ülkemizde özellikle büyük kentlerde yapılmaya başlandı. Bu dansın en önemli özelliği dövüş sanatlarındaki figürlerin, jimnastik öğeleriyle şekillendirilmesidir'' dedi. 
     12 öğrencinin bu dansı yapmak için yaklaşık 1 aydan buyana haftada 3 gün 3'er saat çalıştığını anlatan Suyünç, şunları söyledi 
     ''Kapoera dansı ülkemizde de yeni yeni tanınıyor. Biz de üniversitemizde bir ilki gerçekleştiriyoruz. Bu dansı yapmak için üniversitemizin Güzel Sanatlar Fakültesi Grafik Tasarım Bölümü öğrencisi Ramazan Çepni'den bir talep geldi. Talep doğrultusunda çalışmalara başladık ve son derece iyi gidiyoruz. Bu dansı üniversitemizin etkinliklerinde gösterime sunacağız.'' Bu dansa izlediği bir filmden etkilenerek başladığını belirten Ramazan Çepni ise ''Yalovalıyım. Bir gün arkadaşlarımla 'Güçlülerin Dünyası' adlı filmi izledik. Bu filmde Kapoera dansı gösteriliyordu. Çok etkilendim. O günden sonra bu dansı öğrenmek için arkadaşlarla kumsalda çalışmaya başladık. Üniversiteyi kazanıp Çanakkale'ye gelince, bu dansı burada da yapmak için Özlem hocamıza bir teklif götürdüm. Kendisi de olumlu karşılayınca, buradaki arkadaşlarla da çalışmalarımızı sürdürüyoruz'' diye konuştu. 
     
</TEXT>
</DOC>
