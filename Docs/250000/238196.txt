<DOC>
<DOCNO> 238196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo34.html </URL>
<DATE> 2004/05/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Dünyaca ünlü ralliciler bu yaz Türkiye'de... 
</HEADLINE>
<TEXT>

     Türkiye, bu yaz Harley Davidson Akdeniz Rallisi ve Dünya Rallisi'nin 7. ayağına ev sahipliği yapacak. 
     Paris-Dakar Rallisi'nin organizatörü Rene Metge ile Le Grand Run Harley Davidson Kulübü Başkanı Jean Marc Chapel, Türkiye'nin Paris Kültür ve Turizm Müşavirliği'nde düzenlenen basın toplantısıyla, bu yıl Türkiye'de yapılacak ralliler hakkında bilgi verdiler. 
     Jean Marc Chapel'in verdiği bilgiye göre, bu yıl ''Doğu'nun Kapısı Türkiye'' sloganıyla yapılacak Akdeniz Rallisi'ne 39'u motosiklet olmak üzere 120 araç katılacak. 
     ''Doğu'nun Kapısı Türkiye'' isimli ralli 21 Mayıs Cuma günü Gaziantep'ten başlayacak. 223 kilometrelik Türkiye etabından sonra Şanlıurfa üzerinden Suriye'ye geçecek Fransız Harleyciler, Suriye, Ürdün ve Lübnan'dan sonra 29 Mayıs'ta tekrar Türk topraklarına girerek ralliyi Adana'da noktalayacaklar. 
     Paris-Dakar Rallisi'nin organizatörü ve aynı zamanda yarışçı Fransız Rene Metge ise bu yıl 4x4 Jeep ve motokros yarışmasının Ankara'dan başlatılacağını söyledi. 
     31 Temmuz-7 Ağustos tarihleri arasında dünya rallisinin bir ayağı olarak yapılacak Türkiye Rallisi, Avrupa'nın çeşitli ülkelerinden yarışmacıları bir araya getirecek. 
     Ankara'dan başlayacak yarış, Kapadokya-Nevşehir-Kayseri-Niğde üzerinden Antalya'da tamamlanacak. 
     Eurosport TV kanalının canlı olarak yayınlayacağı ve birçok gazetecinin izleyeceği ralliye 4x4 araçlar, motosiklet ve diğer tipteki araçlarla 500 kişiye yaklaşan yarışmacı grubu katılacak. 
     Türkiye'nin Paris Kültür ve Tanıtma Müşaviri Serpil Varol, toplantıda şu açıklamayı yaptı 
     ''İlk kez 2003 yılında Paris Kültür ve Tanıtma Müşavirliği olarak bu organizasyonların Türkiye'de yapılması için büyük çaba harcadık. Geçen yıl yapılan Harley Davidson ve Kapadokya Rallisi çok başarılı geçtiği için bu yıldan itibaren bu yarışlar geleneksel hale getirilmiştir. Türkiye'de turizmin çeşitlendirilmesi kapsamında destek verdiğimiz sportif etkinliklerin bir bölümünü oluşturan ralliler bugün artık Türkiye'ye yerleşmiş bir ürün olarak pazarda yerini almıştır.'' 
     
</TEXT>
</DOC>
