<DOC>
<DOCNO> 246587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo28.html </URL>
<DATE> 2004/06/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Necati Ateş Hakan Şükür'ün Galatasaray'da kalmasını istiyorum 
</HEADLINE>
<TEXT>

     Galatasaraylı futbolcu Necati, Hakan Şükür'ün gelecek yıl takımda kalmasını istediğini söyledi. 
     Necati Ateş ve takım arkadaşı Orhan Ak, İzmir Gündoğdu'daki Galatasaray Store'de hayranlarına imza dağıttı. 
     Gazetecilerin sorularını yanıtlayan Necati Ateş, bir soru üzerine, Hakan Şükür'ün gelecek yıl takımda kalmasını istediğini söyledi. 
     Hakan'ın yıllarca Galatasaray'a başarıyla hizmet ettiğini dile getiren Necati, ''Hakan ağabey ile gelecek yıl da birlikte oynamak istiyorum. O Türk futbolunun önemli isimlerinden birisi'' dedi. 
     Gelecek yıl şampiyon olacaklarına inandıklarını ifade eden Necati, ''Kaç gol atarsın'' sorusuna, ''Kaç gol atacağımı bilmiyorum. Ama geçen yıldan fazla gol atmam gerekir ki bir işe yarasın'' karşılığını verdi. 
     Necati Ateş, Adanaspor'dan transfer edilen İbrahim'in başarılı olacağına inandığını da kaydetti. 
     Orhan Ak da 100. yılda şampiyon olacaklarına inandıklarını belirterek, Galatasaray'ın hedeflerinin her zaman büyük olduğunu, aksinin düşünülemeyeceğini söyledi. 
     Zaman zaman basında başka takıma transfer olacağı yönünde haberlerin yer aldığını anlatan Orhan Ak, Galatasaray'da mutlu olduğunu, herhangi bir takımdan teklif almadığını da belirtti. 
     Necati Ateş, imza isteyen Ege Üniversitesi Beden Eğitimi ve Spor Yüksekokulu öğrencisi Derya Bibika'nın koluna, Orhan Ak da aynı zamanda serbest manken olarak çalışan Ege Üniversitesi Mimarlık Fakültesi öğrencisi Duygu Kaya'nın göbeğine imza attı. 
     
</TEXT>
</DOC>
