<DOC>
<DOCNO> 232444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/spor/spo01.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer pazarlığı 
</HEADLINE>
<TEXT>

   Beşiktaş Yönetimi, Konyaspor'un yıldız oyuncusunu maç öncesinde Başkan Mehmet Köseoğlu'ndan resmen istedi. Köseoğlu, Zafer Biryol için kapıyı 1.5 milyon dolardan açtı 
      
   Mayısa kadar süre 
   YENİ sezonun transfer çalışmalarını yoğun bir şekilde sürdüren Beşiktaş, Konyaspor maçı öncesinde Zafer Biryol'un transferi için Başkan Mehmet Köseoğlu ile pazarlık masasına oturdu. Siyah - Beyazlılar, Zafer için ilk resmi teklifini yaparken, Mehmet Köseoğlu süre istedi. Köseoğlu'nun, "30 Nisan'da kongremiz var. Onu atlatalım daha detaylı görüşürüz" dediği öğrenildi. 
   
   Fiyat da bildirdi 
   KÖSEOĞLU "Evet" cevabı vermemesine karşın, Zafer Biryol için 1.5 milyon dolardan aşağıya inmeyeceklerini bildirdi. İki cephe arasındaki son görüşme 15 gün sonraya bırakıldı. Bu arada Fenerbahçe'nin de iki görevli yollayarak Konyasporlu Sedat'ın istatistiklerini tutturduğu öğrenildi. Ancak Köseoğlu, bu futbolcu için Trabzonspor ile prensipte anlaştığını açıkladı. 
   
   Lav ölümsüzleşti    TRAFİK kazası sonucunda hayatını kaybeden Tevfik Lav'ın adı Konyaspor'un Karatay ilçesindeki tesislerine verildi. Törene Lav'ın eşi Vecihe Lav'ın yanı sıra yöneticiler katıldı. Vecihe Lav daha sonra Konya - Beşiktaş maçını izlemek üzere Atatürk Stadı'na gitti. Futbolcuların sahaya "Kalbimizdesin" yazılı tişörtlerle çıktığını gören Lav gözyaşlarını tutamadı. 
   
   Sema izlediler    Rahman SAĞIROĞLU 

   BEŞİKTAŞ Başkanı Serdar Bilgili ve yöneticiler, maç öncesinde Konya Balıkçılar Otel'de düzenlenen sema gösterisini izledi. Programın ardından Mevlana Müzesi'ne geçen Bilgili, yetkililerden Mevlana'nın yaşamı, eserleri ve müzede sergilenen eşyalarla ilgili bilgi aldı. Bilgili, müze çıkışında Siyah-Beyazlı taraftarlara imza dağıttı. 
   
   
</TEXT>
</DOC>
