<DOC>
<DOCNO> 242982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy14.html </URL>
<DATE> 2004/05/26/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Pasi Türkiye'nin AB sürecine destek veriyoruz 
</HEADLINE>
<TEXT>

     Bulgaristan Dışişleri Bakanı Solomon Pasi, Bulgaristan'ın Türkiye'nin AB sürecine destek verdiğini söyledi. 
     Pasi, Dışişleri Bakanı ve Başbakan Yardımcısı Abdullah Gül ile düzenledikleri ortak basın toplantısında, iki ülke arasındaki ilişkilerin son 50 yılda en iyi düzeyde seyrettiğini belirterek, iki ülke arasındaki diplomatik ilişkilerin kurulmasının 125. yıldönümünün yakında kutlanacağını kaydetti. 
     NATO çerçevesinde Türkiye'nin Bulgaristan'a verdiği destekten ötürü teşekkür eden Pasi, şunları kaydetti 
     ''Bulgaristan olarak Türkiye'nin AB sürecine destek veriyoruz. Üyelik müzakereleri başladıktan sonra gerekli olduğu sürece desteğimiz sürecek. Türkiye'nin Bulgaristan'a NATO sürecinde verdiği desteği, biz de sizin AB sürecinizde vereceğiz.'' Pasi, Türkiye ile Bulgaristan arasındaki ekonomik ilişkilerin de geliştiğine işaret ederek, iki ülke arasındaki sınırların giderek eski rolünü kaybettiğini, sınır kapısından geçişlerin artmasının bunun bir göstergesi olduğunu kaydetti. 
     Pasi, ''Önümüzdeki dönemde iki ülke arasında mevcut sınır kapılarının yanı sıra yeni bir sınır kapısının açılması zaruridir'' dedi. 
     Pasi, Kıbrıs'ta yapılan referandumlarda Annan planının Kıbrıslı Rumlar tarafından reddedilmesinden sonra KKTC'ye yönelik tutumlarının ne olacağına ilişkin bir soru üzerine, ''Tarihi bir şans elden gitti'' diyerek, konuya ilişkin duydukları üzüntüyü ifade etti. 
     Bu konuda izlediği tutumdan dolayı Gül'e teşekkür ettiğini söyleyen Pasi, Bulgaristan'ın, tutumunu AB çerçevesinde belirlediğini kaydetti. Pasi, AB tarafından KKTC'ye uygulanan tecridin kaldırılması yönünde bir karar alınması durumunda, Bulgaristan'ın tutumunun da bu yönde olacağını söyledi. 
     Konuk bakan, Başbakan Recep Tayyip Erdoğan'ın temmuz başında Bulgaristan'ı ziyaret edeceğini sözlerine ekledi. 
     
</TEXT>
</DOC>
