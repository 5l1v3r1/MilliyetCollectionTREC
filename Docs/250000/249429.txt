<DOC>
<DOCNO> 249429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/soneko12.html </URL>
<DATE> 2004/06/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bankalar yatırımı unutup tüketimi finanse etti... 
</HEADLINE>
<TEXT>

     Türkiye ekonomisinde son bir yılda yaşanan gelişmeler bankacılık sektörünün kredi portföyünün yapısını da önemli ölçüde değiştirirken, krediler daha çok tüketimin finansmanına yönelik olarak kullandırıldı. 
     Yatırım kredilerinin payı azaldı, Türk Lirası krediler arttı, döviz cinsinden kullandırılan krediler azaldı, kredilerin ortalama vadesi ise kısaldı. Bankacılık Düzenleme ve Denetleme Kurumu'nun BDDK verilerine göre, makroekonomik göstergelerin nispeten iyileştiği son bir yıllık dönemde, bankaların tüm sektörlere kullandırdığı krediler ortalama yüzde 36.8 oranında artış kaydetti. Ancak bu artış büyük ölçüde tüketicilere kullandırılan kredilerden kaynaklandı. Türiye'nin yılın ilk dört ayındaki dış ticaret açığının tahminlerin ötesine geçerek 10.4 milyar dolara ulaşmasında da önemli rolü bulunan tüketici kredilerinde son bir yılda yaşanan artış yüzde 139.8 oranına ulaştı. Sektörün Mart 2003 sonunda 51.2 katrilyon lira olan yurt içi ve yurt dışına kullandırdıkları toplam kredileri, Mart 2004 sonunda 70 katrilyon liraya ulaşırken, yaşanan 18.8 katrilyon liralık artışın 11.4 katrilyon liralık bölümü tüketimin finansmanına yönelik kredilerden kaynaklandı. Bu dönemde tüketici kredileri ve kredi kartıyla kullandırılan krediler 19.6 katrilyondan 8.2 katrilyona çıktı. Tüketime yönelik kredilerin kredi stoku içerisinde Mart 2003 sonunda yüzde 16 olan payı bu yıl mart sonunda yüzde 28'e yükseldi. Bu oranla, tüketici kredileri toplam krediler içerisinde payı en yüksek kredi türü oldu. 
     
     YATIRIM YOK KREDİ DE YOK 
     Makroekonomik göstergelerde yaşanan iyileşmenin yatırım ortamına yansımadığını bankaların kullandırdığı kredilerin gelişimi de gösteriyor. Tüketici kredilerinin yüzde 140'a yakın arttığı son bir yılda yatırım kredilerindeki artış sadece yüzde 1.4 olarak gerçekleşti. İhracat garantili yatırım kredilerinin 2003 yılında yüzde 3.4 olan payı yüzde 2.4'e geriledi. Diğer yatırım kredilerinin payı ise yüzde 4.2'den yüzde 3.2'ye indi. Yatırımların finansmanı amacıyla kullandırılan her iki kredi türünün toplam krediler içerisinde 2003 yılında yüzde 7.6 olan payı bu yıl yüzde 5.7'ye kadar geriledi. Bankaların yatırım kredileri 1.7 katrilyonu ihracat garantili, 2.3 katrilyonu da diğer yatırım kredileri olmak üzere toplam 3.9 katrilyon lira düzeyinde bulunuyor. 
     
     İŞLETME KREDİLERİ ARTTI 
     Yatırım kredilerinin payındaki daralmaya rağmen işletme kredilerinde son bir yılda yüzde 50.4'le önemli bir artış kaydedildi. Son bir yıl içerisinde 8.8 katrilyon liradan 13.2 katrilyon liraya yükselen işletme kredilerinin toplam krediler içerisindei payı yüzde 27'den yüzde 18.8'e kadar çıktı. Söz konusu gelişme kapasite kullanımı ve üretimdeki artışa paralellik gösteriyor. Ancak ihracat kredilerinin geçen yıl yüzde 20 olan payı bu yıl yüzde 16.2'ye kadar geriledi. Sektörün bir yıl önce 10.4 katrilyon lira olan ihracat kredileri sadece yüzde 9 artarak 11.3 katrilyon liraya yükseldi. 
     
     VADELER KISALDI 
     Kredi stokunda yaşanan önemli bir gelişmeyi ise orta ve uzun vadeli kredilerin toplam krediler içerisindeki payının yüzde 44.1'den yüzde 43.4'e kadar azalması, buna karşılık kısa vadeli kredilerin payının yüzde 55.9'dan yüzde 56.6'ya yükselmesi oluşturdu. 70 katrilyon lira olan kredi stokunun 39.6 katrilyonunu kısa, 30.3 katrilyonunu ise orta ve uzun vadeli krediler oluşturdu. Türk Lirasında yaşanan değerlenmeye ve önceki yıllara göre sağlanan nispi istikrara bağlı olarak kredilerin kullandırıldığı para cinsinde de TL krediler lehine değişiklik yaşandı. Mart 2003'te 20.7 katrilyon lira olan Türk Lirası krediler 40.1 katrilyona yükselirken, döviz kredileri 30.4 katrilyondan 29.9 katrilyona liraya indi. Kredi stokundaki büyüme tümüyle TL kredilerden kaynaklandı. 

ANKA 
     
</TEXT>
</DOC>
