<DOC>
<DOCNO> 234702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sontur09.html </URL>
<DATE> 2004/04/25/ </DATE>
<TIME> 13.20 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Çocuk bakıcısı anahtarı unutunca, bebek 5. katta kilitli kaldı 
</HEADLINE>
<TEXT>

     Bursa'nın merkez Yıldırım İlçesi'nde, 5. kattaki dairede kilitli kalan bebeği, camdan içeriye giren itfaiye ekipleri kurtardı. 
     Safiye Bayram, çalıştığı için 1 yaşındaki bebekleri Bora'yı aynı apartmandaki komşusu Ayşe Galata'ya bıraktı. Galata, çöpü boşaltmak için dışarıya çıktığında anahtarı kapının üzerinde unuttuğunu fark etti. 
     Eve geri dönerek çelik kapıyı açmaya çalışan Galata, başarılı olamayınca, durumu bebeğin babası Şenol Bayram'a bildirdi. Hafta sonu olduğu için çilingir bulamayan Bayram, son çare olarak itfaiyeyi arayarak, yardım istedi. 
     Kısa sürede olay yerine gelen itfaiye ekipleri, merdivenle 5. katta bulunan dairenin camını zorla açarak içeriye girdi. İtfaiye erleri, yaklaşık 1 saat boyunca yalnız kalan ve korkudan ağlayan küçük Bora'yı kucaklarına alarak, kapının önünde heyecanla bekleyen baba Şenol Bayram'a teslim ettiler. 
     Baba Şenol Bayram, olayın dalgınlıktan kaynaklandığını ifade ederek, ''Bu herkesin başına gelebilecek bir olay. Hayatta evlat sevgisinden daha büyük bir sevgi yok. Küçük oğlumu tekrar bana kavuşturdukları için itfaiye ekiplerine teşekkür ederim'' diye konuştu. 
     
</TEXT>
</DOC>
