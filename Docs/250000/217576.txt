<DOC>
<DOCNO> 217576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/magazin/amag.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Menderes oyununa Cindoruk'tan tepki 
</HEADLINE>
<TEXT>

   Adnan Menderes'le Ayhan Aydan'ın yasak aşkını anlatan 'Yarım Bardak Su' adlı tiyatro oyununun galasına katılan Hüsamettin Cindoruk tepkili Sahnedeki Menderes değildi 
      BİRSEN ALTUNTAŞ BAYRAM KAYGUSUZ 
   
   Adnan Menderes'in başbakan olduğu yıllarda, kendisi gibi evli piyanist Ayhan Aydan'la yaşadığı yasak aşkı anlatan 'Yarım Bardak Su' adlı tiyatro oyununun galası, Profilo Kültür Merkezi'nde yapıldı. 
   Tarık Günersel'in yazdığı, Can Gürzap, Ayda Aksel, Hakan Altıner ve Çağrı Şensoy'un rol aldığı oyununun izleyicileri arasında, Yassıada'daki duruşmalarda Menderes'in avukatlarından olan Hüsamettin Cindoruk da vardı. Galaya eşi Dilek Cindoruk'la gelen Cindoruk, "Oyunda maddi hatalar var. Sahnede anlatılan Menderes değil, başkası. Ayhan Hanım da Ayda Aksel'in oynadığı kadın değildi. Hayal kırıklığı yaşadım" dedi. 
   
   'Siyasi mesajı yanlış' 
   O dönemde Demokrat Parti Gençlik Kolları Başkanı olan ve Menderes'i iyi tanıdığını kaydeden Cindoruk, tepkisini şöyle dile getirdi "O çok önemli bir devlet adamıydı. Gel gitleri vardı ama nitelikliydi. Onu bir aşk hik yesiyle anlatamazsın. Oyunun yazarı 'Bu bir hayal hadisesi, ben bütüncül hale getirdim' diyor. Ancak oyunda hataları vurgulanarak Menderes anlatılmaya çalışılmış. Anlatılan Menderes, tanıdığım Menderes değil. Oyunun drama yapısını eleştiremem ama siyasi mesajının yanlış olduğunu savunuyorum." 
   
   'Şeyh eli öpmedi' 
   Menderes'in, Aydan'la ilişkisinin oyunda anlatıldığı gibi 10 yıl sürmediğini de sözlerine ekleyen Cindoruk, görüşlerini şöyle sürdürdü 
   "Ayhan Hanım h l yaşıyor, üzmek istemem. Oyunda Ayhan Hanım, muhalefetin sözcüsü gibi anlatılmış ama benim gördüğüm böyle değil. O duygusal bir ilişkiydi. Bir de bu konunun davası, Yassıada'da beraatla bitmiştir. Oyunda Menderes'in çok tartışmalı sözlerini, söylemiş gibi saymışlar. Menderes'in Amerika ilişkileri yanlış anlatılmış. ABD ne 27 Mayıs'a ne de Menderes'in asılmasına karşı çıktı. Oyunda Köy Enstitüleri'ni Menderes'in kapattığı söyleniyor. Oysa CHP'li Milli Eğitim Bakanı Reşat Şemsettin Sirel döneminde kapatıldı. Rahmetlinin 'Kara cüppeliler' sözü, 1960'ta değil de 1955'te söylenmiş gibi anlatılmış. Bir de Menderes'in bir şeyhin elini öptüğünü söylüyorlar. Böyle bir şey asla yaşanmadı." 
   Cindoruk, sözlerini şöyle bitirdi "Menderes'in gerici olduğu söylenebilir mi Berrin Menderes'in dekolte tuvaletlerini arşivlerde görebilirsiniz. Haksız yere asılmıştır. Olaya çok tarafsız bakıyorum. Menderes ve İnönü, darbe yaşanmasına bilmeden sebebiyet vermişlerdir." 
   
   Yassıada'nın en genç avukatıydı    Hüsamettin Cindoruk, Demokrat Parti DP Çankaya İlçe Teşkilatı'nda yaptığı konuşmayla dikkati çekince, gelen teklif üzerine 1951'de partiye katıldı. Genel Başkan Adnan Menderes'in talimatıyla, CHP Gençlik Kolları'na alternatif oluşum kurmakla görevlendirildi. 1954'te Ankara Üniversitesi Hukuk Fakültesi'nden mezun olan Cindoruk, DP Gençlik Kolları Genel Başkanlığı'na kadar yükseldi. 27 Mayıs 1960 ihtilaline kadar partiden kopmayan Cindoruk, 27 Mayıs'ın ardından DP'lileri Yassıada'daki yargılamalar sırasında savunan en genç avukat oldu. Savunmalarına gösterilen güçlüğe karşı koyduğu için tutuklandı, 2.5 ay hapis yattı. Kendisini bile savunmak zorunda kaldı. Fatin Rüştü Zorlu ve Hasan Polatkan'ın infazlarında hazır bulunmak istedi, ancak kendisine 'geç kaldığı' söylendi. 1976'dan 12 Eylül 1980 ihtilaline kadar, DP'nin devamı olan Adalet Partisi'nin AP İstanbul İl Başkanlığı'nı sürdürdü. 
   
   
</TEXT>
</DOC>
