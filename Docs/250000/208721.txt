<DOC>
<DOCNO> 208721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yasam/ayas.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Konuş onunla Erdal Kaptan ' 
</HEADLINE>
<TEXT>

   Kocasının tedavisi için varını yoğunu satan İngiliz Linda Ann, duymayan ve konuşmayan eşini konuşarak hayatta tutmaya çalışıyor... 
      YAŞAR ANTER Bodrum DHA 
   
   İngiltere'nin başkenti Londra'da Yaşlılar Bakım ve Rehabilitasyon Merkezi'nde psikolog olarak çalışan Linda Ann 51 , 10 yıl önce tatile geldiği Bodrum'da kaptan Erdal Danaş'la 44 tanıştı. 
   Arkadaşlıkları kısa sürede aşka dönüşen çift, bir yıl sonra evlendi ve Gümbet'te yaşamaya başladı. Kışları Londra'da, yazları Bodrum'da geçiren Danaşlar'ın bir de oğlu oldu. 
   Ancak mutlu günler bir kazayla kab sa döndü. Erdal Danaş, 17 Ekim 2003'te motosikletiyle giderken, kimliği belirlenemeyen bir otomobilin çarpması sonucu komaya girdi. 
   Beyin travması geçiren Danaş'ın sekiz kaburgası kırıldı, kol ve bacaklarında çatlaklar oluştu, sol gözü de işlevini tamamen yitirdi. 
   Doktorların "yaşama şansı yüzde 2" dediği Danaş'ın özel hastanelerde 130 milyar lirayı bulan tedavisi için Londra'daki evini ve otomobilini satan Linda Danaş, 100 milyar lirayı nakit ödedi, 30 milyar liralık da senet imzaladı. 
   
   Gayreti övgüye değer 
   Eşi Linda, iki ay yoğun bakımda kaldıktan sonra aralık başından itibaren Bodrum Devlet Hastanesi'ne sevk edilen Danaş'ın başından bir an olsun ayrılmıyor. 
   Kazadan sonra sol tarafı tamamen felç olan, beyin fonksiyonlarının büyük bölümünü yitiren, duymayan ve konuşamayan eşiyle sürekli konuşarak yaşama döndürmeye çalışan Linda Danaş, herkesin takdirini kazandı. 
   Bodrum Devlet Hastanesi Başhekimi Op. Dr. Oğuz Şahin, "Linda Hanım, eşi için hayat kaynağı oldu. Yaşaması sadece mucizelere bağlı olan Danaş'ın durumu ciddiyetini korusa da, iyiye gidiyor. Karısının Erdal Bey'i yaşama döndürmesi için verdiği gayret övgüye değer..." 
   
   O günü iple çekiyorum 
   İngiltere'de daha önce bir kez evlenip ayrılan Linda Danaş da, hayatının en mutlu günlerini Erdal Danaş'la yaşadığını belirtirken şunları söyledi "Ege'nin mavi sularında birbirimize şık olduk. Erdal'ın tekrar yürüyeceği, konuşacağı ve tekne kullanacağı günün hasretini çekiyorum. Onu eski günlerine dönene kadar yalnız bırakmam..." 
   
   
   
</TEXT>
</DOC>
