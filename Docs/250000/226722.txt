<DOC>
<DOCNO> 226722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/siyaset/siy05.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim yarışında inat eden kaybetti... 
</HEADLINE>
<TEXT>

   Halkın tercihini gözardı eden AKP, kesin gözüyle baktığı Trabzon'u CHP'ye kaptırdı. CHP de Ordu'da örgütün istediği adaya direnince zafer DSP'nin oldu 
      DOĞAN HABER AJANSI 

   
   Yerel seçimlerde, iki büyük partinin yaptığı yanlışı halk affetmedi. Trabzon'da kamuoyunun sesine kulak vermeyip atamasını yapmadığı bürokratı CHP'ye kaptıran AKP, hezimete uğradı. Trabzon, bu hata nedeniyle sürpriz yapıp sola geçti. CHP de Ordu'da, il örgütünün istemediği adayı değiştirmedi ve şehri DSP'ye kaptırdı. 
   CHP'den Trabzon Belediye Başkanı seçilen Volkan Canalioğlu, 1985'te de İl Kültür ve Turizm Müdürlüğü'ne getirildi. Canalioğlu, 1989'da Kültür ve Turizm bakanlıklarının ayrılmasından sonra görevini İl Turizm Müdürü olarak sürdürdü. İki bakanlık AKP iktidarı döneminde tekrar birleştirilince Canalioğlu, bu kez Trabzon Valisi Aslan Yıldırım tarafından İl Kültür ve Turizm Müdür Vekili olarak atandı. 
   
      AKP, 400 oy geride kaldı 
   Canalioğlu, uzun yıllar sürdürdüğü görevine asaleten atanmayı umarken İl Kültür ve Turizm Müdürlüğü'ne eski İl Kültür Müdür Yardımcısı Mehmet Öncel Koç getirildi. Bu gelişmenin ardından Canalioğlu politikaya atıldı. CHP yönetimi, başka bir adayda karar kılmak üzereyken Trabzonlular devreye girdi. Son anda CHP adayı olarak belirlenen Canalioğlu, AKP'nin ipi göğüslemeye kesin gözüyle baktığı Trabzon'u CHP'ye kazandırdı. AKP adayı Mazhar Yıldırımhan ise 400 oy geride kaldı. 
   Ordu'da da CHP'den aday adayı olan Seyit Torun, CHP Genel Merkezi'nden onay alamadı. Yönetim Şadi Aslantürk'ü tercih edince isyan eden CHP İl Örgütü, Ankara'da Genel Merkez'e baskın yaptı. Bu girişimden bir sonuç alınamayınca Ordu'ya dönen Seyit Torun, CHP'den istifa ederek DSP'den aday olduğunu açıkladı. 
   Torun'un tercihine küskün CHP'liler de destek verdi. Seyit Torun, 16 bin 923 oyla belediye başkanı seçildi. En yakın rakibi AKP adayı Süleyman Tomakin 13 bin 537 oy alırken, CHP adayı Şadi Arslantürk'e verilen destek 2 bin 455'te kaldı. Atatürk Üniversitesi İktisadi ve İdari Bilimler Fakültesi Bölümü mezunu, evli ve bir çocuk babası Torun, seçim sürprizlerinden birine imza atmış oldu. 
   
   
   
</TEXT>
</DOC>
