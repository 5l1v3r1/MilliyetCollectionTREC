<DOC>
<DOCNO> 210401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko33.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan İnsanlarımızın adalete güveni zedelenmiş durumda 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu eski Başkanı Tuncay Özilhan, insanların adalete güveninin zedelenmiş durumda olduğunu söyledi. 
     Özilhan, TÜSİAD Genel Kurulu'nda yaptığı konuşmada, hukuk alanındaki sorunlara işaret ederek, ''Zaman zaman Burası Türkiye'dir. Burada her şey olur gibi bir yaklaşımla kendimizi rahatlatma yoluna gidiyoruz'' dedi. 
     Bu düşüncenin, hukuk devleti anlayışıyla taban tabana zıt olduğunu ifade eden Özilhan, insanların adalete güveninin zedelenmiş durumda olduğun görüşünü dile getirdi. Bir ülkede adaletin toplumsal uzlaşmanın temelini teşkil ettiğine dikkat çeken Özilhan, toplumun, adaletin eşit ve adil bir şekilde dağıtıldığından şüphe duymaması gerektiğini vurguladı. 
     Bütün bu gelişmelerin ekonomik hayata yansıdığını belirten Özilhan, ''Yatırımcı yerli veya yabancı bir işe giriştiği zaman, geriye ve ileriye yönelik tutarsız bir şekilde kazanılmış haklarına tecavüz edildiğini müşahede ediyor'' dedi. 
     Genel Kurul'da söz alan Ömer Dinçkök, Türkiye'nin en büyük sorununun eğitim olduğunu belirterek, TÜSİAD üyelerinden, 3 yıl önce Türk Eğitim Vakfı'nın devraldığı ve üstün yetenekli çocuklar için eğitim veren liseye destek sağlamalarını istedi. 
     TÜSİAD kurucuları adına konuşan İbrahim Bodur da, yönetime teşekkür ederek, 12 kurucudan 7'sinin hayatta olduğunu hatırlattı. Bodur, ''Bebek olarak doğan kuruluş, daima gürbüzleşerek bugünlere gelmiştir'' dedi. 
     TÜSİAD Genel Kurulu'nda, Dernekler Yasası'ndaki değişiklikler doğrultusunda ilgili tüzük maddesinin değiştirilmesi oylamaya sunuldu ve kurulacak kurulmuş olan federasyonlara TÜSİAD'ın katılımı konusu görüşülüp karara bağlandı. 
     
     KOÇ AİLESİNDEN KATILIM YOK 
     Saygı duruşu ve İstiklal Marşı'nın okunmasıyla başlayan Genel Kurul'da, Divan Başkanlığı'na Şinasi Ertan seçildi. 
     Şinasi Ertan, TÜSİAD'a 95 yeni üyenin katılımının söz konusu olduğunu belirterek, ''Çok mükemmel bir sonuç. Bu, TÜSİAD'ın ne kadar başarılı olduğunu gösteriyor. Toplam üyeler içinde 45 kadın var. Yeni üyelerin 8'i kadın. TÜSİAD, iyi yolda'' diye konuştu. 
     Ertan, Genel Kurul'daki açış konuşmasının ardından uzun süre alkışlanan Tuncay Özilhan'a hitaben ''Gerçekten çok başarılı bir dönem geçirdik. Teşekkür ediyoruz. Bu bayrağı siz ileriye götürdünüz'' dedi. 2004 yılı çalışma programının onaylandığı Genel Kurul'a katılan üyeler arasında Sakıp Sabancı, Bülent Eczacıbaşı, Feyyaz Berker, Erkut Yücaoğlu, İbrahim Bodur, Ömer Dinçkök, İshak Alaton, Güler Sabancı, Aldo Kaslowski ve Ali Sabancı da yer aldı. 
     Yeni üyelerin ağırlıkta olduğu Genel Kurul'da, Koç ailesinden katılım olmadığı dikkat çekti. 
     Tuncay Özilhan, Genel Kurul'un yapıldığı Sabancı Center'dan ayrılırken, yeni Başkan Ömer Sabancı'ya ''size kolay gelsin'' dedi. 
     
</TEXT>
</DOC>
