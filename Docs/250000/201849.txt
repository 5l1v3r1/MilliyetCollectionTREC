<DOC>
<DOCNO> 201849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sonspo05.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan ile Boca Juniors, kıtalararası kupa için karşı karşıya... 
</HEADLINE>
<TEXT>

     Futbolda Kıtalararası Kupa, yarın Japonya'nın başkenti Tokyo'da, İtalyan ekibi AC Milan ile Arjantin temsilcisi Boca Juniors arasındaki maç sonrasında sahibini bulacak. 
     TSİ 12.15'de başlayacak karşılaşma, TV8'den naklen yayınlanacak. 
     İtalyan ekibi bugüne dek kupayı 1969, 1989 ve 1990, Arjantin temsilcisi de 1977 ve 2000 yıllarında müzesine götürdü. AC Milan ayrıca 1963, 1993 ve 1994, Boca Juniors ise 2001 yılında kupada final oynamasına karşın başarılı olamadı. 
     Kupada Arjantin takımlarının 8, İtalyan ekiplerinin ise 7 şampiyonluğu bulunuyor. Güney Amerika takımları kupayı 21 kez kaldırırken, Avrupalılar da 20 kez kupanın sahibi oldu. 
     Kıtalararası Kupa'ya ilk olarak 1960 yılında finalde Urugaylı rakibi Penarol'u 0-0 ve 5-1'lik sonuçlarla eleyen İspanya'nın Real Madrid takımı ulaştı. 
     Kupanın geçen yıl yapılan finalinde yine İspanyol temsilcisi Real Madrid ile Paraguay'ın Olimpia takımları karşı karşıya geldi. Tokyo'daki karşılaşmayı Real Madrid 2-0 üstünlükle tamamladı ve kupanın son sahibi oldu. 
     
</TEXT>
</DOC>
