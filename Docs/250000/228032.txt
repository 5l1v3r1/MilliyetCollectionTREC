<DOC>
<DOCNO> 228032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur11.html </URL>
<DATE> 2004/04/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Teziç ''Reformdan meslek liseleri ve kılık kıyafet mi algılanıyor '' 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, ''Reform hareketleriyle yalnız meslek liseleri ve kılık kıyafet meselesi algılanıyorsa bizim reforma inanmış olup olmadığımızın da sorgulanması gerekiyor'' dedi. 
     Teziç, Hilton'da YÖK ve Konrad Adeneur Vakfı tarafından düzenlenen ''Türkiye ve Almanya'da Eğitim Politikası, Bilim Özerkliği, Üniversite Reformu'' konulu kongreye katıldı. 
     Kongrenin açılışında konuşan vakfın Türkiye temsilcisi Dr. Wulf Schönbohm, Türkiye'de üniversite reformunun çok tartışılan, hassas bir konu olduğunu söyledi. Schönbohm, tartışmaların özellikle ''giyim kuşam ile ilgili olarak başörtüsü ve meslek liseleri'' konularında yoğunlaştığını kaydetti. 
     Daha sonra konuşan YÖK Başkanı Teziç de, reform sözcüğünün üniversitelerin yeniden yapılandırılması çalışmasında sıkça telaffuz edildiğini, ancak bir reform için yola çıkarken dayanakların inandırıcılığı ve araçların büyük önem taşıdığını ifade etti. 
     Tartışmaların temsilci Schönbohm'un söylediği gibi sadece ''meslek liseleri ve kılık kıyafet üzerine'' yoğunlaştığını belirterek, ''Son iki yıldır tartışmalara dikkat ediyorum iki üç noktaya indirgiyoruz. Reform hareketleriyle yalnız bunlar algılanıyorsa bizim reforma inanmış olup olmadığımızın da sorgulanması gerekiyor. O bakımdan gerçekçi olalım. Birbirimize açık olalım, mert olalım. Bu çok önemli... O zaman kırgınlıklar, alınganlıklar olmaz'' diye konuştu. 
     Teziç, konuşmasında YÖK'ün yapısına ilişkin bilgi vererek 22 kişilik kurulda Genelkurmay temsilcisinin de yer aldığına işaret etti ve bunun son zamanlarda tartışma yarattığını söyledi. Askeriyede okullaşma oranının çok yüksek olduğunu ve sivillerin de bu okullarda görev aldığına dikkati çeken Teziç, eğitimde sivil-asker işbirliği bulunduğunu kaydetti. Teziç, ''Yoksa bunu askerlerin buraya müdahalesi şeklinde anlamak doğru değildir'' dedi. 
     Teziç, devlet iktidarı ile parti iktidarı arasındaki ayrıma dikkati çekerek, ''Üniversiteler de bir devlet organı olarak anayasada yer aldığına göre, iktidar ile YÖK arasındaki ilişkilerin de barışmacı, uzlaşmacı bir ortamda çözülmesi gerekiyor'' diye konuştu. 
     Teziç, ''Türkiye ve Almanya'da Eğitim Politikası, Bilim Özerkliği, Üniversite Reformu'' konulu kongrede yaptığı konuşmada, Yükseköğretim Yasası'nda yapılacak değişikliğe ilişkin çalışmaları da değerlendirdi. 
     Siyasi iktidar ile devlet iktidarı arasındaki ayrımın önemine dikkati çeken Teziç, üniversite, yargı organları gibi siyaset dışı kurumların devlet iktidarını oluşturduğunu, siyasi iktidarın da halkın iradesini yansıttığını anlattı. 
     Anayasanın 130 ve 131. maddelerinin YÖK'ün işlevini tanımladığını kaydeden Teziç, ''Bugün, 77 üniversitenin bulunduğu bir ortamda böyle bir kurum, anayasal planda zorunluluk olarak ortaya çıkıyor'' dedi. Teziç, şöyle devam etti 
     ''Tüm anayasal düzenlerde, devlet iktidarı ile parti iktidarları farklı tutulur. Amaç, parti iktidarlarının, halktan aldıkları desteği devlet iktidarının değerlerini sarsmadan kullanabilmelerini sağlamaktır. Bu çerçevede, Yükseköğretim Kurulu, siyasi iktidarın bakanı ile aralarında bir çalışma olduğu zaman huzur, ahenk içinde yapabilmeleri gerekir. 
     Üniversiteler de bir devlet organı olarak anayasada yer aldığına göre, iktidar ile YÖK arasındaki ilişkilerin de barışmacı, uzlaşmacı bir ortamda çözülmesi gerekiyor.'' Teziç, eğitimin ''politik bir gerginlik konusu'' olmaması gerektiğini vurguladı. 
     
     ''SİYASETİ, SİYASİLERİN TEKELİNE BIRAKMAMAK...'' 

     Çalışmaların ''reform'' olarak nitelendirildiğini ifade eden Teziç, ancak yapılmak istenen düzenlemenin reform olabilmesi için dayanaklarının, inandırıcılığının ve araçlarının büyük önem taşıdığını vurguladı. 
     Teziç, ''Kısa zamanda, inandırıcı olmayan, kendi içinde tartışmaları sertlikleri içeren bir metinle yola çıkmaya çalışırsak, ne heyecanlı uygulayıcılarını ne de parasal imkanlarını oluşturmak elimizde olacaktır'' diye konuştu. 
     YÖK'ün yapısı ve işleyişine ilişkin de bilgi veren Teziç, ''dikenli bir kuyu'' benzetmesi yaptı. Konuyu, dünyada ve Türkiye'de ilk üniversitenin kuruluş süreci, yasal düzenlemeler, askeri müdahaleler çerçevesinde ele alan Teziç, 1961 Anayasası'nın en liberal anayasa olduğunu kaydetti. 
     Bu anayasanın üniversitelere mali ve idari özerklik verilmesini içerdiği kaydeden Teziç, ''Asıl önemlisi, üniversiteleri toplumsal işlevini uygulayan bir koruma getirmiş olmasıdır. Kendi içinde kurumlar yoluyla kurduğu dengelerden biri de üniversitelerdi. Toplumda siyaseti, sadece siyasilerin tekeline bırakmamak, doğruları çarpıtmadan, doğrudan yansıtabilmek için bir yanda üniversiteler, öte yanda Radyo Televizyon Kurumu...'' diye konuştu. 
     Teziç, YÖK'ün de iddia edildiği gibi 1982 Anayasası'nın ürünü olmadığını, 1950'li yıllarda da üniversitelerarası eşgüdüm sağlayan bir kurul bulunduğunu kaydetti. 
     
     ''MESLEK LİSELİLER, AVANTAJLI DURUMDA'' 

     YÖK Başkanı Teziç, reform çalışması yürütürken ''bir sufi'' gibi büyük bir sabırla çalışmak gerektiğini vurguladı. 
     Çalışmalar çerçevesinde meslek liselilerin ''mağduriyetinin'' gündeme getirildiğini anlatan Teziç, meslek liselerinin halka çok iyi anlatılamadığını belirtti. Teziç, meslek lisesi mezunlarının meslek yüksekokullarına sınavsız geçiş uygulamasıyla avantajlı konuma getirildiğini anlattı. Teziç, meslek lisesi mezunlarının ayrıca okuldan mezun olduklarında bir işte çalışmak için gerekli donanıma da sahip olduklarını kaydederek, ''Mağdur değiller, avantajlı durumdalar'' dedi. 
     Teziç, salondan gelen bir soru üzerine, meslek liseliler ile genel liselileri eşit katsayı hakkıyla ÖSS'ye sokmanın 1.5 yılda üniversite kapısına 4 milyon öğrencinin dayanması anlamına geleceğini söyledi. Teziç, ''Buna siyasi iktidar da dayanamaz, biz de dayanamayız'' ifadesini kullandı. 
     Erdoğan Teziç, reform için bütünlüğün önem taşıdığını vurgulayarak, çalışmaların ortaöğretimden yükseköğretime ele alınması ve süreklilik sağlanması gerektiğini kaydetti. 
     
</TEXT>
</DOC>
