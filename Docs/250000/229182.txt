<DOC>
<DOCNO> 229182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yasam/yas01.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurt Cobain'i karısı öldürdü' 
</HEADLINE>
<TEXT>

   Nirvana'nın solisti Kurt Cobain'in ölümünü araştıran iki yazarın bu iddiası, gözleri Courtney Love'a çevirdi 
      
   'Grunge' tarzı rock müzikle dünyada gençliğin idollerinden biri haline gelen Kurt Cobain'in intihar etmediği, cinayete kurban gittiği iddia edildi. Ölümünün 10. yılında hayranları Cobain'i ABD'de çeşitli etkinliklerle anarken, önceki gün piyasaya çıkan bir kitapta, Cobain'in dul karısı Courtney Love, rock yıldızının ölümünde rol oynamakla suçlandı. 
   
   Silahta parmak izi yoktu 
   Max Wallace ve Ian Halperin'in yazdığı, 'Love and Death The Murder of Kurt Cobain' Aşk ve Ölüm Kurt Cobain Cinayeti adlı kitapta, Cobain'in ölümünden önce aldığı aşırı dozda eroin nedeniyle silah kullanamayacak durumda olduğu savunuluyor. Yazarlar, silahta parmak izi bulunmamasının ve intihar notunun inandırıcılığının şüpheli olduğunu ifade ediyor. 
   Cobain'in ölümünü 8 yıldır araştıran Halperin ve Wallace, rock yıldızının cesedi bulununcaya dek geçen üç gün içinde Love'ın şüpheli davranış ve açıklamalarda bulunduğunu öne sürüyor. 
   Yazarlar, bunca yıl süren araştırmalarından sonra Love'dan başka zanlının bulunmadığını dile getirirken, Love iddiaları kesin bir dille reddediyor. 
   
   
</TEXT>
</DOC>
