<DOC>
<DOCNO> 249303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur24.html </URL>
<DATE> 2004/06/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gladyatör'ün Elazığ versiyonu, Stand-up oldu... 
</HEADLINE>
<TEXT>

     Oscar ödüllü Gladyatör filmini Elazığ şivesiyle seslendirerek CD'ye aktaran Elazığlı tiyatro oyuncusu Abdullah Şekeroğlu, yaptığı uyarlamayı, şimdi de stand-up olarak sahneleyecek. 
     Şekeroğlu, daha önce Gladyatör filmini Gıllıalidiatör adıyla Elazığ şivesiyle yeniden seslendirerek hazırladığı CD'lerin Türkiye'de ve yurtdışında çok satıldığını söyledi. 
     Uyarlamayı şimdi de stand-up haline getirerek sahneleyen Şekeroğlu, CD'lerine gelen yoğun talep karşısında böyle bir gösteri yapmaya karar verdiğini ifade etti. 
     Şekeroğlu, Al Pacino'nun başrolünü oynadığı Scarface yaralı yüz filmini de Sivriceli Faça Selo adıyla Elazığ şivesini kullanarak seslendirdiğini belirtti. 
     Stand-Up gösterisi, Devlet Klasik Türk Müziği Korosu Konser Salonu'nda 21-22 Haziran'da sahnelenecek. 
     
</TEXT>
</DOC>
