<DOC>
<DOCNO> 234341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/yazar/guclu.html </URL>
<DATE> 2004/04/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK kazanı kaynamaya başlıyor 
</HEADLINE>
<TEXT>

   
   Kıbrıs'ta bugün gerçekleşecek referandumdan sonra tüm dikkatler, YÖK yasasına çevrilecek. Türkiye'nin şu an için en önemli sorunu Kıbrıs gibi gözüküyor ama çok yakında YÖK onu gölgede bırakacak. Çünkü yediden yetmişe hepimizi çok yakından ilgilendiriyor. Çünkü elini deyene cısss deniliyor. 
   Milli Eğitim Bakanlığı'nın hazırladığı tartışmalı YÖK yasası, Bakanlar Kurulu'na sunuldu. Taslağın bu haliyle Bakanlar Kurulu'ndan, hele hele TBMM'den geçmesi çok zor. Geçse bile Cumhurbaşkanı Sezer'den onay alması mümkün değil. 
   Önümüzdeki günler çok sıcak gelişmelere gebe. Başbakan Erdoğan, görüşmeleri tıkanma noktasına getiren Milli Eğitim Bakanı Çelik'i, Üniversitelerarası Kurul da kendilerini yok sayan YÖK Başkanı Teziç'i devre dışı bırakabilir. 
   Bu konuda siyasi ve akademik çevrelerden gelen sinyaller şu yönde 
   Başbakan Erdoğan, mayıs ya da haziran ayında gerçekleştireceği olası bir hükümet değişikliğinde ya Milli Eğitim Bakanlığı'na yeni bir isim getirecek ya da Bilim, Teknoloji ve Yükseköğrenim Bakanlığı kurarak YÖK yasası ile ilgili çalışmaları, yeni bakan üzerinden gerçekleştirecek. 
   Üniversitelerarası Kurul ile YÖK Başkanı Teziç arasındaki ipler ise kopma noktasına geldi. Yakında tıpkı Gürüz gibi Teziç de hükümet ile sürdürülen görüşmelerde devre dışı bırakılırsa hiç şaşırmamak gerekir. Önceki gün Cumhurbaşkanı Sezer ile Çankaya'da gerçekleştirilen geniş katılımlı rektörler zirvesine, YÖK Başkanı'nın çağrılmamış olması bunun en önemli göstergesi... 
   Rektörlerden önemli bir bölümü, kendi hazırladıkları taslağı yok sayıp yeni bir taslak hazırlayan ve hükümet ile sürdürülen görüşmeleri hiç haberleri olmaksızın noktalayan Teziç'in, zaman kaybettirmenin ötesinde hiçbir şey yapmadığı kanısında. 
   Daha önce tek vücut halinde hareket eden rektörler, şu an için üç, dört gruba ayrılmış haldeler. YÖK Başkanı Teziç ile bağlarını giderek zayıflatanlar, sadece devlet üniversitelerinin rektörleri değil. Vakıf üniversitelerinin çoğu da Teziç'e karşı. 
   Ne oldu da rektörlerin çoğu, birkaç ay içerisinde, akademik çevrelerin çok sevilen, sayılan isimlerinden birisi olan Teziç'e sırt çevirdi Rektörler, bu sorunun muhatabının kendileri değil, YÖK Başkanı'nın bizzat kendisi olduğu kanısındalar. İpleri kopma noktasına getiren biz değiliz. O diyorlar... 
   Peki bundan sonra ne olur 
   Ortalığın toz duman olacağı kesin. Ne kadar bastırılırsa bastırılsın. Bir yerden patlayacak. İktidar YÖK üniversiteler üçgeninde güven bunalımı dorukta. Cumhurbaşkanı Sezer ise hakemlik konusunda biraz yumuşar gibi olsa da hala soğuk. Peki nasıl bir uzlaşma sağlanacak Ya da sağlanmaz ise ne olacak 
   Ortada bir Annan Planı da yok ki referanduma sunulsun Bu durumda ya yeni isimler ile yola çıkılacak. Ya da iktidar, Meclis'teki çoğunluğu ile üniversitelere yeni bir yasa dayatacak. Böylesine bir oldu bitti halinde ise Çankaya vetosu devreye girecek ve yasal düzenleme, yeni yasama dönemine kalacak. O zamana kadar da köprülerin altından çok sular akacak. Şahin rektörler emekli olacak. ÖSS ve af hayalleri suya düşecek. iktidar da, YÖK de güven erozyonuna uğramaya devam edecek. 
   Özetin özeti YÖK sorununu çözmek, Kıbrıs'ı çözmekten çok daha zor .. 
   
      
   
   
</TEXT>
</DOC>
