<DOC>
<DOCNO> 231384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo28.html </URL>
<DATE> 2004/04/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
A. Sebatspor'da, futbolculara alacakları ödeniyor... 
</HEADLINE>
<TEXT>

     Birinci Süper Futbol Ligi'nde hafta sonu sahasında Bursaspor ile ligde kalma yolunda önemli bir karşılaşmaya çıkacak olan Akçaabat Sebatspor'da, futbolculara alacakları ödeniyor. 
     Kulüp başkanı Veli Sezgin, AA muhabirine yaptığı açıklamada, Bursaspor maçı hazırlıklarını iyi bir şekilde sürdürdüklerini ve takımda morallerin yerinde olduğunu belirterek, ''Biz yönetim olarak elimizden geleni yapmaya çalışıyoruz. Futbolculara alacaklarına karşılık yaklaşık 500 milyar liralık çek verdik. Bu çekleri gelecek ay tahsil edecekler'' dedi. 
     Futbolculara verdikleri çekler sonrasında çok az bir borçlarının kaldığını da dile getiren Sezgin, ''Maddi bir problemimiz, huzursuzluğumuz yok. Adanaspor galibiyeti primi olarak futbolculara bugün 2'şer milyar lira ödeme yaptık'' dedi. 
     Sezgin, Bursaspor maçının önemini bildiklerini kaydederek, bu karşılaşmadan galibiyetle ayrılmaları halinde futbolculara 5'er milyar lira galibiyet primi verme kararı aldıklarını kaydetti. 
     
</TEXT>
</DOC>
