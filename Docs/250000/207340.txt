<DOC>
<DOCNO> 207340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo21.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli yeni transferleri beğendi 
</HEADLINE>
<TEXT>

     İkinci Futbol Ligi A Kategorisi ekibi Vestel Manisaspor'da teknik direktör Mustafa Denizli, Uşakspor ile yapılan hazırlık maçında şans verdiği yeni transferleri beğendiğini söyledi. 
     Mustafa Denizli, yaptığı açıklamada, Uşakspor'u 4-0 yendikleri maçta forma giyen yeni transferler Uğur, Coşkun, Bülent, Cafer ve İbrahim'in performansını değerlendirdi. 
     Oyuncuların karşılaşmada iyi futbol sergilediğini belirten Denizli, ''Takım çok iyi bir oyun sergiledi. Yeni transferleri beğendim. Hem maçı farklı bir skorla kazandılar, hem de benim beğenimi kazandılar'' diye konuştu. 
     Denizli, Türkiye Kupası 5. kademe karşılaşmasında Denizlispor ile eşleşmelerine değinerek, ''Çok iyi bir kura çektik. Denizlispor'u yenerek, kupada yolumuza devam edeceğiz'' dedi. 
     Öte yandan, siyah-beyazlılar bu sabah yaptıkları antrenmanın ardından Karşıyaka, Ankaragücü ve Marmaris Belediyespor ile yapacağı hazırlık maçları için Marmaris'e hareket etti. Soğuk algınlığına yakalanan Murat Karakoç, Marmaris'e götürülmedi. 
     
</TEXT>
</DOC>
