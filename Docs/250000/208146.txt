<DOC>
<DOCNO> 208146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo09.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un altıncı yabancısı Grozdiç 
</HEADLINE>
<TEXT>

     Bursaspor, Antalya Belek'te bir yandan yeni sezona hazırlanırken, diğer yandan kadrosunu güçlendirmek için transfer çalışmalarını sürdürüyor. 
     Ligin ikinci yarısında sorun yaşamamak için oyuncu arayışlarını sürdüren Bursaspor, Mustafa Gürsel ve Sloven santrfor Milan Osterç'in ardından, Sırbistan-Karadağlı orta alan oyuncusu Nenad Grozdiç ile de anlaşma sağladı. 
     Teknik Direktör Ümit Kayıhan'ın alınması yönünde rapor vermesi üzerine kulüp başkanı Fikret Üstenci, Grozdiç ile opsiyonlu olarak 1.5 yıllığına anlaşmaya vardı. 
     Sırbistan-Karadağlı oyuncu, kendisini yeşil-beyazlı renklere bağlayan sözleşmeyi, kamp dönüşü Bursa'da sağlık kontrolünden geçirildikten sonra imzalayacak. 
     Bu arada, adeta yerli ve yabancı oyuncuların uğrak yeri olan Bursaspor'un kampına, Brezilyalı Carlos Alberto Ribeiroleviera da katıldı. 
     29 yaşındaki orta saha oyuncu Carlos'un takımla birlikte bir süre deneneceği bildirildi. 
     
</TEXT>
</DOC>
