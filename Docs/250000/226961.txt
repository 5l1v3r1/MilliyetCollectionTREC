<DOC>
<DOCNO> 226961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo33.html </URL>
<DATE> 2004/03/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bursaspor İstanbulspor karşısında beklemediğimiz bir beraberlik aldık 
</HEADLINE>
<TEXT>

     Bursaspor Teknik Asbaşkanı Erkan Körüstan, İstanbulspor karşısında beklemedikleri bir beraberlik aldıklarını söyledi. 
     Körüstan, AA muhabirine yaptığı açıklamada, ''mutlak galibiyet'' parolasıyla çıktıkları karşılaşmada özellikle ilk yarıda çok iyi oynadıklarını, ikinci yarıda kapanan İstanbulspor defansını aşamadıklarını kaydetti. 
     Maçta 1-0 yenik duruma düşmelerine karşın oyundan kopmadıklarını ve 3 dakika sonra beraberlik golünü attıklarını anlatan Körüstan, ''Beraberliği yakaladıktan sonra galibiyet golü için çok bastırdık, ama olmadı. Kaleci Oğuz'u bir türlü geçemedik'' dedi. 
     Körüstan, bu maçı unuttuklarını ve Adanaspor maçına konsantre olmaya çalıştıklarını ifade ederek, şunları söyledi 
     ''İstanbulspor karşısında beklemediğimiz bir beraberlik aldık. 3 puana şartlanmıştık ama olmadı. Yenseydik, üzerimizdeki rakipleri yakalamış olacaktık. Bunu ilerdeki haftalara bıraktık. Artık geriye dönüp bakmanın da bir faydası yok. Bizim fikstür avantajımız hala devam ediyor. Adanaspor maçını mutlak kazanmak zorundayız.'' 
     
</TEXT>
</DOC>
