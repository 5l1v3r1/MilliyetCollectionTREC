<DOC>
<DOCNO> 208861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo23.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Tatlı ve Vedat Tan kondisyon testinden kaldı 
</HEADLINE>
<TEXT>

     Birinci Süper Lig hakemlerine uygulanan Kondisyon Testi'nde Serdar Tatlı 200 metrede, Vedat Tan ise 2 bin 800 metrede başarılı olamadı. 
     Birinci Süper Lig hakemlerine, ikinci yarı öncesi İzmir Atatürk Stadı'nda kondisyon testi uygulandı. 
     Bu sezon A klasmana yükselen Vedat Tan 2 bin 800 metreyi, 12 dakikada koşmayı başaramadı. 2 bin 800 metrelik koşuyu başarıyla tamamlayan Serdar Tatlı ise 200 metreyi 32 saniyede koşamadı. 
     Serdar Tatlı ve Vedat Tan'ın bir sonraki kondisyon testine kadar maç alamayacağı, bu sürenin de en az 4 hafta olduğu kaydedildi. 
     Merkez Hakem Kurulu MHK Başkanı Bülent Yavuz, ''FIFA'nın bu testleri başaramayan hakemlere maç vermediğini, kendilerinin de FIFA standartlarını uyguladığını'' kaydetti. 
     Yavuz, daha önceden aldıkları karar doğrultusunda testte başarılı olamayan hakemlerin Kuşadası'ndaki hakem seminerine götürülmeyeceğini belirtti. 
     Vedat Tan da yaptığı açıklamada, ''grip'' olması nedeniyle koşamadığını, 1 ay sonra şansını iyi kullanacağına inandığını söyledi. 
     
     YAVUZ'UN AÇIKLAMALARI 

     MHK Başkanı Bülent Yavuz, Atatürk Stadı'nda gazetecilere yaptığı açıklamada, hakemlerin ''öcü'' gibi gösterilmeye çalışıldığını, bunun doğru olmadığını herkesin ''sağduyulu hareket etmesi'' gerektiğini söyledi. 
     Hakemlerin ücretlerini ödeme konusunda zaman zaman aksamalar yaşandığının doğru olduğunu kaydeden Yavuz, şöyle konuştu 
     ''Ama insaf. Türk hakemlerinin aldığı paralar son yıllarda çok yükseldi. 7 senede bir hafta aksama olmuşsa, bu da normaldir. Aksamalar da evrakların tamamlanmasıyla ilgili sorunlardan kaynaklanıyor.'' Yavuz, bu sezon FIFA listesine alınan 27 yaşındaki Bülent Demirlek ile ilgili soruya karşılık, ''Bülent Demirlek, 31-32 yaşına geldiğinde dünyanın en iyi hakemi olacak. Bunun için her şey kendisinde mevcut. Kimse şimdiden yıpratmaya çalışmasın'' dedi. 
     Bülent Demirlek ise ''Hocamızın yüzünü kara çıkarmamak için çalışacağız. Kendisine teşekkür ediyorum'' diye konuştu. 
     Yavuz, ''Derbi maçlarda yabancı hakem getirilecek mi '' şeklindeki soruyu ise ''Türk futbolunu, Türk hakemliğini öldürmek olur bu. Kimse bunu istemez. Bir daha böyle sorular bile duymak istemiyorum'' diyerek yanıtladı. 
     Kondisyon Testi'ne mazeret bildiren yardımcı hakemler Ekrem Kan ve Bahattin Duran dışındaki tüm hakemler katıldı. 
     
     KİM KAÇ METRE KOŞTU 

     Kondisyon Testi'nin uzun mesafe bölümünde ''2 bin 800 metreyi 12 dakikada koşabilme'' şartını başarıyla yerine getiren hakemlerin dereceleri şöyle 
     

Ali Aydın 2850 Aytekin Durmaz 3000 Bülent Demirlek 2980 Bülent Uzun 2830 Bülent Yıldırım 3180 Cem Deda 3000 Cem Papila 3180 Cüneyt Çakır 3180 Çetin Sarıgül 2875 Erol Ersoy 2830 Fırat Aydınus 3000 Hakan Sivriselvi 2950 Hamza Mısır 3180 Kuddusi Müftüoğlu 2850 Metin Aydoğan 3000 Metin Tokat 2850 Musa Eryılmaz 2850 Mustafa Çulcu 2845 Mutlu Çelik 2835 Oktay Demiray 2840 Orhan Erdemir 2810 Sabit Hacıömeroğlu 2990 Selçuk Dereli 2925 Ünsal Çimen 2810 Yılnur Önen 2850 Yunus Yıldırım 3160 Zafer Önder İpek 2925      
</TEXT>
</DOC>
