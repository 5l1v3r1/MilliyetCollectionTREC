<DOC>
<DOCNO> 211587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/magazin/amag.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'ın Deniz'i 'mutedil dalgalı' 
</HEADLINE>
<TEXT>

   Vizontele Tuuba'nın albümündeki 'Denize Yakılan Türkü' şiiri için kimi Deniz Akkaya, kimi Deniz Gezmiş diyordu. Erdoğan'a sorduk, 'Bildiğimiz deniz' dedi 
      ALİ'CE Ali Eyüboğlu 
   
   Yılmaz Erdoğan'ın karakışa rağmen sinemada gişe rekoruna koşan 'Vizontele Tuuba' filminin, albümü de çıktı. Kalan Müzik etiketiyle çıkan 'Vizontele Tuuba'nın soundtrack albümünde 'Denize Yakılan Türkü' adlı bir parça var. 
   Erdoğan'ın yazdığı 'Denize Yakılan Türkü', meraklıları ikiye böldü. 'Erdoğan, bu şiiri filminde de oynattığı eski aşkı Deniz Akkaya için yazdı' diyenlere, 'Onun Deniz Gezmiş ve arkadaşlarına sempatisini bilmeyen yok. Şiiri Deniz Gezmiş için yazdı' diyenler karşı çıktı. Klibi bile çekilen 'Denize Yakılan Türkü', Erdoğan'ın 'Kayıp Kentin Yakışıklısı' ve 'Anladım' adlı şiir kitaplarında da yok. 
   
   'Ezgisi Kürtçe' 
   Bu sözlerin hangi 'Deniz' için yazıldığını öğrenmek için Erdoğan'ı aradık. İddiaları aktarıp, 'Sizin Deniz'iniz kim ' dedik, şunları söyledi 
   "Şarkı dinleyince, kime ne çağrıştırır bilemem. Yüklenilen iki anlam da beni rahatsız etmez, ama o parçada, bana özgürlük kavramını çağrıştıran bildiğimiz denizi yazdım. Deniz Gezmiş ya da Deniz Akkaya için yazmış olsam, bunu da çekinmeden söylerdim. Vizontele Tuuba'nın albümünde de kullanılan Kürtçe bir ezgiden esinlendim. Ezgide, bülbül - gül ilişkisi anlatılıyordu, benim aklıma deniz geldi." 
   "Gazeteciler sıkıştırdığında gözümü kırpmadan yalan söylerim" diyen Erdoğan'a şu anda gözlerini kırpıp kırpmadığını da sorduk, "Vallahi kırpmadım" dedi. 
   
   İşte, 'Denize Yakılan Türkü'    Gün gelir, sevda koyarsa soluksuz seni 
   Gün olur, yolun düşerse gurbet ellere 
   Al bu dertten yüreğini, dalgalara sal... 
   Kaderin büyüyorsa kuytuluklarda 
   Gidecek deniz yoksa, bulamadınsa 
   Al bu dertten yüreğini, yağmurlara sal... 
   
   Söz Yılmaz Erdoğan.    Müzik Vedat Yıldırım - Anonim    
   
</TEXT>
</DOC>
