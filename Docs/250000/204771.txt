<DOC>
<DOCNO> 204771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun10.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İran İçişleri Bakanı Ölü sayısı tahminlerden çok yüksek olabilir 
</HEADLINE>
<TEXT>

     İran İçişleri Bakanı Abdülvahid Musavi Lari, Bem kentinde meydana gelen depremde ölü sayısının tahmin edilenden çok daha fazla olabileceğini söyledi. 
     Peyam Radyosu'nun haberine göre, Lari, insanların uykudayken depreme yakalandığını, bu yüzden facianın daha büyük olmasına yol açtığını belirterek, ''Felaketin büyüklüğünü hesaplamaya çalışıyoruz. Kurbanların sayısı açıklanandan çok daha yüksek olabilir'' dedi. 
     Lari, ilk olarak enkaz altında kalanları kurtarmaya ve yaralıları tedavi etmeye, insanlara barınacak yer bulmaya çalıştıklarını belirtti. 
     İçişleri Bakanlığı depremde ölü sayısını 20 bin, yaralı sayısını ise 30 bin olarak açıklarken, Kirman Tıp Fakültesi rektörü İrac Şerifi, 5 bin kişinin toprağa verildiğini ve enkaz altında halen 20 bin kişi bulunduğunu, böylece ölü sayısının en az 25 bin olduğunun tahmin edildiğini söylemişti. 
     İRNA'nın haberine göre, kurtarma görevlisi Muhammed Cihanşahi, günün ağarmasıyla birlikte enkaz altından binlerce ceset çıkardıklarını ve cesetlerin nakli için acilen ceset torbalarına ihtiyaçları bulunduğunu söyledi. 
     Bu arada çok sayıda askeri nakliye uçağı, depremde yaralananları Bem kentinden başkent Tahran'a taşıyor. 
     
</TEXT>
</DOC>
