<DOC>
<DOCNO> 234971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo23.html </URL>
<DATE> 2004/04/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fenerbahçe 9 futbolcuyla çalıştı... 
</HEADLINE>
<TEXT>

     Derbi maçta Beşiktaş'ı 3-1 yenerek liderliğini sürdüren Fenerbahçe, izin yapmadan Ankaragücü ile hafta sonunda yapacağı lig maçının hazırlıklarına başladı. 
     Orta kulağında iltihap oluşan teknik direktör Christoph Daum'un yer almadığı idmanda, sarı-lacivertliler antrenör Roland Koch eşliğinde çalışırken, antrenmana milli takım kamplarına giden ve sakatlıkları bulunan toplam 12 futbolcu katılmadı. 
     Sarı-lacivertliler, Samandıra Tesisleri'nde 9 futbolcuyla antrenman yaparken, milli takım kamplarındaki Volkan, Ümit, Tuncay, Semih, Mahmut, Van Hooijdonk, Rebrov, Petkov, Tomas, dünkü maçta sakatlanan ve bugün MR'ı çekilen Fatih ile tesislerde hafif bir çalışma yapan Luciano ve Nobre idmanda katılmadı. 
     Bu arada dünkü maçta forma giyen Serhat, Aurelio, Ali ve Selçuk koşunun ardından idmanı bırakırken, antrenör Koch, Servet, Mehmet Yozgatlı, Olcan ve kaleciler Recep ile Mehmet'e idman yaptırdı. Yarını dinlenerek geçirecek olan sarı-lacivertliler, Ankaragücü maçı hazırlıklarını 28 Nisan Çarşamba günü yapacakları idmanla sürdürecek. 
     
     STADA İNCELEME 
     Futbol Federasyonu statlarla ilgili yetkilisi Cem Cenk, Fenerbahçe Şükrü Saracoğlu Stadı'nda incelemelerde bulundu. 
     Statlarla ilgili rapor hazırlayacak olan Cenk'in, Beşiktaş, Galatasaray ve Trabzonspor'un statlarında da incelemede bulunacağı, ayrıca UEFA yetkililerinin de gelecek ay Türkiye'ye gelerek statları gezecekleri bildirildi. 
     
</TEXT>
</DOC>
