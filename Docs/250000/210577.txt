<DOC>
<DOCNO> 210577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/spor/ysenay.html </URL>
<DATE> 2004/01/23/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Perde açılırken 
</HEADLINE>
<TEXT>

   
   Lig ikinci yarı için bu gece perdelerini Diyarbakır'da açıyor. Bu devredeki tüm doksan dakikaların ilk yarıdan çok farklı oynanacağı tartışılmazdır. 
   Beşiktaş'ın fırtına gibi esen futboluna, artık her rakip kolay pabuç bırakmayacaktır. Ancak stratejileri saptarken "ava giden avlanır" sözünü de unutmamak gerekir. Beşiktaş elindeki puanları hovardaca harcamak niyetinde değildir. Lucescu'nun iş ciddiyeti ve beyanat politikaları incelendiği zaman Beşiktaş'ın işi ne kadar titizlikle elde tuttuğu kolayca ortaya çıkar. 
   Galatasaray'da Fatih Terim yepyeni bir gençlik harekatı ile bu yıldan çok gelecek sezonların kadro iskeletini inşaa etmektedir. Ancak Antalya'daki oyunlar göstermiştir ki, Cim - Bom ikinci yarıda birçok takımın ince hesaplarını alt üst edebilir. Bu geceki Diyarbakır oyunu birçok teknik sebepten önemli fikirler verecektir futbol ve sonuç olarak... 
   Bu arada hakemler konusu da can alıcı bir bölümdür. Öyle ya birkaç yanlış düdük veya maksatlı kart kararlarıyla birkaç takımın kaderi değişebiliyor bu ülkede... Hele ligde "düşme kalma" haftalarının sonlarına yaklaştıkça ne takımların haksızca canlarının yakılıp, liglerden düşürüldüğünü yıllarca birlikte seyrettik. Dileriz bu yıl böyle dramatik haftalar yaşamayız. Ancak bu iş dilekle falan yürümüyor ki... Her şey futbolun oyun kurallarına ya da federasyonun zihniyetine göre değişen teknik olgular... Baksanıza MHK Başkanı, Antalya'da ne sorumsuzca laflar etti. "Hakemlik camiasının batmasını isteyen hainler" varmış bu ülkede... Yahu, kim saygın ve samimi şekilde işini yapan hakem kardeşlerimizin kötülüğünü isteyebilir ki Haaa Bülent Yavuz'un bu işten uzakta durmasını dileyenler yok mu derseniz, tabi var. Şu satırların yazarı başta olmak üzere birçok futbol teknisyeni ve emekçisi bizim gibi düşünüyor. Yoksa Ali Aydın bir kart hatası yaptı. Kendisine "iyi niyeti bilindiği için" tek laf edenimiz çıktı mı 
   Ama bakınız bir masum yanlıştan bile ne can yakıcı hukuk sonuçları çıkabilir sezon sonuna doğru. Attila Gökçe kardeşimiz ne kadar güzel değinmiş Fenerbahçe - Rizespor maçının kaderiyle ilgili yapılan hatalara... Ara transferde alınan Nobre Fenerbahçe'de, Nene de Rize'de nasıl oynarlar anlayamadım. Federasyon 2 Kasım'daki maçı yeni bir kararla 18 Ocak'a alıyor ve de ara transferlerin oynatılmasında yönetmelikleri görmezlikten gelerek meseleye seyirci kalıyor. 
   Şimdi düşme çizgisinin altına inecek herhangi bir takım sezon sonunda mahkemeye giderse ne olacak Tahkim bu duruma seyirci mi kalacak Fenerbahçe'nin üç puanı, Rize'nin üç puanı silinecek mi en azından. Eeee ne oldu ligin kaderi o zaman Federasyon ve MHK Başkanı ne düşünürler bilinmez. Ama Türkiye'de sporda adil olmayı gerçekten batırmaya çalışanlar varsa, bu sorumlular, yanlışçıları yakalamak için en yakınlarındaki AYNAYA bakabilirler. 
   
      
</TEXT>
</DOC>
