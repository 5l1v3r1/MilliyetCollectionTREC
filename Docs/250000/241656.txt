<DOC>
<DOCNO> 241656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko18.html </URL>
<DATE> 2004/05/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Fiat Doblo'dan satış rekoru... 
</HEADLINE>
<TEXT>

     Fiat Doblo satışları, geçen ay rekor sayıya ulaştı. 
     Tofaş'tan yapılan açıklamaya göre, Türk otomobil pazarına sunulduğu günden beri çok başarılı bir satış grafiği izleyen Fiat Doblo, Nisan ayında toplam 3 bin 638 adet satıldı. Bu sonuç, Fiat Doblo'nun bir ay içinde bugüne kadar elde ettiği en yüksek satış adedi oldu. 
     Hafif ticari araç segmentinde geçen ay yüzde 35,6'lık bir pay elde eden Fiat Doblo, Nisan ayında hafif ticari araç pazarında satılan her 3 araçtan biri olarak öne çıktı. 
     Yoğun rekabetin yaşandığı B segmentinde de Fiat'ın, Punto ve Palio modelleri ile pazar payını artırmaya devam ettiği bildirildi. 
     Kısa bir süre önce 1,3 multijet dizel yeni motor versiyonu da eklenen Fiat Punto, gençlerin tercihi olmaya devam ediyor. 
     Ayrıca şehir içi kullanımda rahatlık sağlayan Dualogic vites de tüketicilerin talebi üzerine Fiat Punto'da geçtiğimiz aylarda ticarileştirildi. Bu ürün yenilikleri ile de Fiat Punto nisan ayında kendi segmentindeki satışlarını iki katına çıkararak, B segmentinde yüzde 5'lik bir pay elde etti. Fiat markasının B segmentindeki başarısı ise Punto ve Palio satışları sayesinde yüzde 17'ye ulaşarak rakiplerinin önüne geçmesini sağladı. 
     Palio, Punto ve Doblo'da yakalanan pazar başarısı, diğer modellerde de sürüyor. Fiat'ın Albea, Stilo ve Marea modelleri de Nisan ayı satışlarında yükseliş trendini devam ettirdi. 
     Fiat'ın tüm segmentlerde elde ettiği başarıda ikinci nesil Common Rail teknolojisine sahip Multijet motorlu modellerin satışa sunulması büyük rol oynadı. Ekonomi ve performansın bir arada olduğu yeni multijet motor, Fiat'ın Palio, Punto, Stilo, Albea ve Doblo modelinde yer alıyor. 

     
</TEXT>
</DOC>
