<DOC>
<DOCNO> 223388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun17.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova kaynıyor... Bir Ortodoks kilisesi ateşe verildi 
</HEADLINE>
<TEXT>

     Kosova'nın başkenti Priştine yakınlarındaki Obiliç'te bir Ortodoks kilisesinin yandığı bildirildi. 
     BM Kosova Geçici Misyonu UNMİK sözcüsü Angela Joseph, Obiliç'te şiddet olaylarının patlak verdiğini ve bir Ortodoks kilisesi ile Sırplara ait olduğu sanılan evlerin ateşe verildiğini, polisin durumu kontrol altına almak için gayret gösterdiğini açıkladı. 
     Öte yandan, Sırbistan'ın üçüncü büyük kenti Niş'te yaklaşık 5 bin kişi, Kosova'daki Arnavut halkı karşıtı gösteri yaptı. 
     Büyük çoğunluğu lise öğrencilerinden oluşan göstericiler, ''Kosova'ya gidelim ve Arnavutları yok etmek için boğazlayalım'' diye sloganlar attı. 
     Kosova'da dünkü olaylarda 23 kişinin hayatını kaybettiği ve 20'si KFOR gücü ve BM polisinden olmak üzere, 600'den fazla kişinin yaralandığı açıklanmıştı. 
     
</TEXT>
</DOC>
