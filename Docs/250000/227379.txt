<DOC>
<DOCNO> 227379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas20.html </URL>
<DATE> 2004/03/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
''Yaşamak için ye''... 6 haftada 10 kilo vermenin yolu... 
</HEADLINE>
<TEXT>

     Yalnız fazla kilolardan kurtulmak için değil, sağlıklı beslenmek amacıyla da diyet yapılması gerektiği bildirildi. 
     Çeşitli hastalıkları beslenme ve doğal yöntemlerle iyileştirme konusunda uzman olan Amerikalı Dr. Joel Fuhrman'ın ''Yaşamak İçin Ye'' isimli kitabı, Prestij Yayınları tarafından piyasaya sürüldü. 
     Ünlü kalp cerrahı Mehmet Öz'ün önsözünü yazdığı kitabında, aşırı beslenmenin kalp, tansiyon, diyabet, kanser dahil pek çok hastalığa neden olduğunu vurgulayan Fuhrman, sağlıklı beslenmek ve fazla kilolarından kurtulmak isteyenlere 6 haftada en az 10 kilo zayıflamayı sağlayan beslenme programı öneriyor. 
     Eserinde uzun ömrün formülünü ''besinler ve lifler açısından zengin bir diyet'' olarak gösteren Fuhrman, lifin insan sağlığı için çok önemli yaşamsal bir besin olduğunu, meyve, sebze ve baklagil gibi daha çok doğal bitkisel yiyeceklerle farklı lif çeşitlerinden bol miktarda alınmasını tavsiye ediyor. 
     Fuhrman, ekmek, makarna, pasta gibi karbonhidrat yönünden zengin besinlerin çok az tüketilmesinin, tatlı ihtiyacının meyvelerden karşılanmasının ve hayvansal besinler yerine de yeşil sebze ağırlıklı beslenmenin önemine işaret ediyor. 280 gram brokolide 100 kalori bulunmasına karşın, 28 gram hayvansal besinde 100 kalori olduğuna dikkat çeken Fuhrman, ''Yeşil sebzeleri tıka basa yiyerek doyabilirsiniz'' diyor. 
     
     6 HAFTALIK PROGRAM 

     ABD'li uzman Fuhrman, 6 haftalık program sonucunda fazla kiloların yanı sıra lipidlerin kolesterol ve trigliserid düşeceğini, baş ağrısı, gastrit, kabızlık, sindirimsizlik ve burun kanaması gibi birçok semptomun yok olacağını belirterek, ''Yaşamak İçin Ye'' sloganı altındaki programına ilişkin şu bilgileri veriyor 
     ''SINIRSIZ YİYECEKLER Salata dahil bütün çiğ sebzeler. Hedef günde yarım kilo yemek. Bu bir göbek salatanın ya da kıvırcık salatanın tamamıdır. Bezelye, tatlı kırmızı biber, domates, salatalık gibi çiğ sebzeler ekleyin. Yarım kilo tutarındaki bu tür yiyeceklerden alınacak kalori miktarı 100'den azdır. 
     Pişmiş ya da buharda pişmiş yeşil sebzeler. 'Ne kadar yerseniz o kadar kilo verirsiniz' kuralı, bu grup için de geçerlidir. Hedef yine yarım kilodur. Bu sebzeleri yerken porsiyon çok büyük olmalı. Çalı fasulye, brokoli, enginar, kuşkonmaz, kabak, yeşil ve kırmızı lahana, Brüksel lahanası, bamya, pazı, şalgam, pancar, ıspanak, karnıbahar, patlıcan, biber, su kestanesi kullanarak pişmiş sebzelerde çeşitliliği sağlayın. 
     Baklagiller de, dünyanın en mükemmel yiyeceklerinden biridir. Kan şekerini sabitler, tatlı arzusunu köreltir ve akşam üstü acıkmalarını engeller. 6 Haftalık programda günde en az 1 su bardağı dolusu yiyin. Nohut, kuru fasulye, barbunya, mercimek, soya fasulyesi, börülce ve daha birçok fasulye ve baklagil çeşidi. 
     Günde en az 4 meyve yiyin. 
     SINIRLI YİYECEKLER Günde en fazla bir porsiyon pişmiş nişastalı sebzeler ya da tam tahıllar Mısır, patates, pirinç, pişmiş havuç, ekmek, kahvaltılık gevrekler . 
     Çiğ kuru yemişler ve tohumlar günde maksimum 30 gram . 
     Avakado günde maksimum 60 gram . 
     Öğütülmüş keten tohumu günde 1 yemek kaşığı . 
     YASAKLAR Süt ürünleri, hayvansal gıdalar, öğünler arası atıştırmalar, meyve suyu, kurutulmuş meyve.'' 

     
</TEXT>
</DOC>
