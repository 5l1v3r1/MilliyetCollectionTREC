<DOC>
<DOCNO> 244755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy21.html </URL>
<DATE> 2004/06/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kredi kartı faizleri TBMM gündeminde... 
</HEADLINE>
<TEXT>

     CHP Malatya Milletvekili Ferit Mevlüt Aslanoğlu, kredi kartı faizlerini gündemdışı bir konuşmayla TBMM gündemine getirdi. 
     Aslanoğlu, Başkanvekili Nevzat Pakdil başkanlığında toplanan Genel Kurul'da yaptığı konuşmada, tüketici kredilerinin yıllık faizlerinin yüzde 35 dolayında olmasına karşın kredi kartı faizlerinin yüzde 125'e ulaştığını söyledi. Aradaki bu büyük farkı anlamanın mümkün olmadığını kaydeden Aslanoğlu, ''Kredi kartları ile tüketici kredileri arasındaki fark ne Halk soyduruluyor. Dünyanın hiçbir yerinde böyle kar yok. Hükümet bu soyguna göz yumuyor'' dedi. 
     Son bir yılda kredi kartları ile yapılan harcamanın 40 katrilyona, tüketici kredilerinin ise 14 katrilyona ulaştığını bildiren Aslanoğlu, ''Halk geleceğini yedi. Buna seyirci kalırsak insanlar kredi kartı borçlarını ödeyemeyecek. Türkiye kredi kartı cehennemi olacak'' diye konuştu. 
     AK Parti Isparta Milletvekili Recep Özel de gül üretimi konusuna değindiği gündemdışı konuşmasında, Türkiye'nin dışarıya gülü hammadde halinde ihraç etmek yerine marka olarak kozmetik sanayinde yerini alması gerektiğini söyledi. 
     AK Parti Sivas Milletvekili Orhan Taş da ilinin turistik özelliklerinden söz ettiği konuşmada, Turizm Bakanlığı'nın ilgisini beklediklerini bildirdi. 
     Eski Bayındırlık ve İskan Bakanı Koray Aydın hakkındaki usulsüzlük iddialarını araştırmak üzere oluşturulan soruşturma komisyonuna 7 Haziran tarihinden itibaren iki ay daha süre verilmesine ilişkin yazı Genel Kurul'un bilgisine sunuldu. 
     Genel Kurul'da, Samsun'da kurulan mobil santrallerle ilgili Araştırma Komisyonu raporunun görüşmelerine başlandı. 
     
</TEXT>
</DOC>
