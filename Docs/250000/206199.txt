<DOC>
<DOCNO> 206199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun08.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
148 kişiyi taşıyan Mısır uçağı Kızıldeniz'e düştü 
</HEADLINE>
<TEXT>

     Mısır'ın Şarm El Şeyh kentinden havalandıktan kısa bir süre sonra Kızıldeniz'e düşen özel bir Mısır şirketine ait Boeing 737 tipi charter uçağındaki tüm yolcuları hayatını kaybetti. 
     Mısır'da bugün düşen ve tüm yolcularının hayatını kaybettiği açıklanan Flash Air adlı özel havayolu şirkete ait uçakta 148 kişinin bulunduğu bildirildi. 
     Flash Air'den yapılan açıklamada, uçakta 135 Fransız ve 7 Mısırlı yolcu ile 6 kişilik Mısırlı mürettebat bulunduğu belirtildi. 
     Açıklamada, ''Boeing 737 tipi uçak, Venedik'ten İtalyan turistleri getirdikten bir saat sonra Şarm El Şeyh'ten havalandı. Uçağın, Kahire havaalanına kısa süre uğrayarak yakıt ikmali yapmasının ardından Paris'teki Roissy havaalanına gitmesi planlanıyordu'' denildi. 
     Fransa'nın Kahire Büyükelçiliği'nden bir yetkili ise, uçakta 134 Fransız ve 1 Faslı yolcu ile 13 kişilik mürettebat bulunduğunu söyledi Uçak, ülkenin doğusundaki sahil kenti Şarm El Şeyh'ten kalktıktan kısa bir süre sonra Kızıldeniz'e düştü. Uçak, Sina Yarımadası ile Suudi Arabistan arasındaki Tiran geçidinde denize çakıldı. Burada su derinliğinin 1000 metre olduğu kaydedildi. 
     
     Kurtulan yok 

     Kahire havalimanı yetkilileri, uçaktaki 141 kişiden şu ana dek kurtulan olmadığının belirlendiğini belirtmişti. Uçakta 135 yolcu ve 6 kişilik mürettebat bulunduğu bildirilmişti. 
     Yetkililere göre, Mısırlı Flash Air şirketine ait uçak, saat 04.44'te Şarm El Şeyh'ten havalanmasından birkaç dakika sonra havaalanı radarlarından kayboldu. 
     Uçağın Kahire'ye gittiğini söyleyen havaalanı yetkilileri, uçağın enkazının Şarm El Şeyh'in yaklaşık 15 km güneyinde bulunduğunu belirttiler. 
     
     Teknik arıza 

     Mısır Sivil Havacılık Bakanlığı kaynakları, uçağın teknik arıza nedeniyle düştüğünü duyurdu. 
     Aynı kaynaklara göre, Sivil Havacılık Bakanı Ahmed Şefik, üst düzey yetkililerle uçağın düştüğü bölgeye gitti. Şefik'in yanındaki teknik heyetin, kazanın kesin nedenini belirlemek için çalışmalarda bulanacağı belirtiliyor. 
     Bu arada, Kahire havaalanından bir yetkili, Kahire ve Şarm El Şeyh havaalanlarındaki kontrol kulelerine kazadan önce yardım çağrısında bulunulmadığını söyledi. 
     
     Denizde küçük parçalar 

     Arama-kurtarma çalışmaları sürerken, deniz yüzeyinde yalnızca küçük enkaz parçalarına rastlandı. 
     Sina Dalgıçlar Derneği'nden Rolf Schmidt'in açıklamasına göre, Kızıdeniz kıyısından görülebilen enkaz alanında sadece çok küçük parçalar bulundu. 
     
     Kronoloji 

     Mısır Havayolları'na ait uçaklarda 1970'ten bu yana meydana gelen ve onlarca kişinin ölümüyle sonuçlanan kaza ve kaçırılma olaylarının kronolojisi şöyle 
     - 2 Ocak 1971 - Libya'nın başkenti Trablus'a gitmek için havalanan Comet 4 tipi uçak kumullara çakıldı. Kazada, 8 kişilik mürettebat ve 8 yolcu öldü. 
     - 29 Ocak 1973 - Kıbrıs'a giden Ilyushin 18 tipi uçak dağa çarptı. Kazada, 7 kişilik mürettebat ve 30 yolcu hayatını kaybetti. 
     - 25 Aralık 1976 - Bangkok'a uçan Boeing 707 tipi uçak tekstil fabrikasına düştü. Uçaktaki 9 kişilik mürettebat ve 43 yolcuyla kaza yerinde bulunan 20 kişi öldü. 
     - 23 Kasım 1985 - Boeing 737-200 tipi uçak Malta'ya kaçırıldı. Saatler süren pazarlıktan sonra Mısırlı askerler uçağa baskın düzenledi. Korsanların el bombası kullandığı çatışma sırasında mürettebattan 2 kişiyle 90 yolcudan 58'i öldürüldü. 
     - 31 Ekim 1999 - New York'tan Kahire'ye gitmek için havalanan Boeing 767, Atlantik Okyanusu'nda Nantucket adası yakınlarında denize düştü. Uçakta bulunan 212 kişi öldü. Uçağın kaptan pilotunun intihar ettiği ileri sürüldü. 
     - 7 Mayıs 2002 - Boeing 737-500 tipi uçak Tunus havaalanına inmek üzereyken düştü. Uçakta bulunan 62 kişiden 20'si hayatını kaybetti. 
     
</TEXT>
</DOC>
