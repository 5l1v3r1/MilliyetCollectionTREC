<DOC>
<DOCNO> 239557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/guncel/axgun01.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin Muğlalı Kışlası sürprizi 
</HEADLINE>
<TEXT>


Van Özalp'te yaşayanlar, 33 vatandaşı kurşuna dizdiren Muğlalı Paşa'nın adının olayın geçtiği yerdeki kışlaya verilmesine kızdı... 

ANKARA Milliyet 

Van Özalp'te 33 vatandaşı kurşuna dizdirdiği gerekçesiyle 1950'de önce idama mahk m edilen, ardından 20 yıl hapis cezasına çarptırılan ve itibarı 1997'de Genelkurmay Başkanlığı tarafından iade edilen 3. Ordu Müfettişi Orgeneral Mustafa Muğlalı'nın adı, olayın yaşandığı yerdeki Kara Kuvvetleri Komutanlığı'na bağlı Özalp Tabur Sınır Komutanlığı Kışlası'na verildi. Olayda yakınlarını kaybedenler de, İnsan Hakları Derneği Van Şubesi'ne başvurarak kışlanın isminin değiştirilmesini istedi. 
Özalp'te yaşayanların tepkisini çeken ve Ahmed Arif'in "33 Kurşun" şiirine de konu olan olaylar, 30 Temmuz 1943'te yaşandı. İran sınırındaki Özalp - Çaldıran bölgesinde yer alan Karatepe ve Çili Gediği'nde, dönemin 3. Ordu Müfettişi Muğlalı'nın emri üzerine 33 kişi kurşuna dizildi. Kaçakçıların kışkırtmalarından kaynaklandığı toplumsal kıpırdanmalar sonucu yaşandığı öne sürülen olayın ardından Muğlalı 1947'de emekli oldu. Muhalefetin bastırması sonucu da olay 1950'de TBMM gündemine getirildi. Genelkurmay Askeri Mahkemesi'nde yargılanmaya başlanan Muğlalı 2 Mart 1950'de idam cezasına çarptırıldı. Ceza, hafifletici sebeplerle 20 yıla indirilirken, Muğlalı 11 Aralık 1951'de cezaevinde öldü. Edirnekapı'daki şehitlikte toprağa verilen Muğlalı'nın naaşı, 1988'de törenle Ankara'daki Devlet Kabristanı'na nakledildi. 

İlk iadei itibar 1997'de 
Genelkurmay Başkanlığı da ölümünden 46 yıl sonra, 1997'de Muğlalı'nın itibarını iade etti ve Harp Akademileri'nin bahçesine büstünü diktirdi. Bu gelişmeler, Orgeneral İsmail Hakkı Karadayı'nın Genelkurmay Başkanlığı döneminde yaşandı. 
Aradan geçen 7 yıldan sonra Muğlalı'nın adı bu kez, Kara Kuvvetleri Komutanlığı'nın onayıyla Özalp'teki Tabur Sınır Komutanlığı'nın kışlasına verildi. Kışlanın adı 6 Mayıs 2004'te "Orgeneral Mustafa Muğlalı Kışlası" oldu. 

İmza kampanyası başlatıldı 
1943'teki olayda yakınlarını kaybedenler, Genelkurmay Başkanlığı'nın konuya dikkatini çekmek için imza kampanyası başlatırken, İnsan Hakları Van Şubesi'ne de başvurdu. 

İtiraf etmişti 

Özalp'te olayların olduğu dönemde askeri doktor olarak bulunan ve Ankara'daki mahkeme sürecinde tanık olarak ifade veren Dr. Reşit Ersezer, Muğlalı'nın kurşuna dizme talimatını yüksek yerden aldığını söylediğini, Umumi Müfettiş Avni Doğan'ın "Gerekirse seni bile yok ederim" dediğini savunmuştu. O dönem taburda görev yapan teğmen Seyit Bilal Bali de, Muğlalı'nın öldürme emrini yargılamadan sonra itiraf ettiğini dile getirmişti. 

Şiire konu oldu 
Ahmed Arif'in Özalp'teki olayla ilgili, "33 kurşun" adlı şiirinden bir bölüm şöyle 

Bu dağ Mengene dağıdır 
Tanyeri atanda Van'da 
Bu dağ Nemrut yavrusudur 
Tanyeri atanda Nemruda karşı 
Bir yanın çığ tutar, Kafkas ufkudur 
Bir yanın seccade Acem mülküdür 
Doruklarda buzulların salkımı 
Firari guvercinler su başlarında 
Ve karaca sürüsü, 
Keklik takımı... 

Yiğitlik inkar gelinmez 
Teke tek döğüşte yenilmediler 
Bin yıllardan bu yan, bura uşağı 
Gel haberi nerden verek 
Turna sürüsü değil bu 
Gökte yıldız burcu değil 
Otuzüç kurşunlu yürek 
Otuzüç kan pınarı 
Akmaz, 
Göl olmuş bu dağda... 

Vurun ulan, 
Vurun, 
Ben kolay ölmem. 
Ocakta küllenmiş közüm, 
Karnımda sözüm var 
Haldan bilene. 
Babam gözlerini verdi Urfa önünde 
üç de kardaşını 
üç nazlı selvi, 
ömrüne doymamış üç dağ parçası. 
Burçlardan, tepelerden, minarelerden 
Kirve, hısım, dağların çocukları 
Fransız Kuşatmasına karşı koyanda 


</TEXT>
</DOC>
