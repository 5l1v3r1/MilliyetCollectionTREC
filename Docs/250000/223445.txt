<DOC>
<DOCNO> 223445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko16.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni BMW X3, Antalya'da tanıtıldı... 
</HEADLINE>
<TEXT>

     Borusan Otomotiv Satış Müdürü Faik Ahmet Akkök, Türkiye'de lüks otomobil satışında BMW'nin ilk sırada yer aldığını belirterek, BMW'nin pazar payının yüzde 36 olduğunu bildirdi. 
     Yeni BMW X3 serisinin Türkiye tanıtımı, Borusan Otomotiv tarafından Antalya Hillside Su Oteli'nde yapıldı. Tanıtımda, BMW'nin yeni X3 serisinin, dört çeker sistemi ve yüksek oturum pozisyonuna sahip olduğu, günlük kullanımda büyük kolaylık sağladığı ve otomobil kadar dinamik olduğu belirtilerek, BMW X3'ün genç, dinamik, sıra dışı farklı ve yenilikçi otomobil sürücülerine hitap ettiği kaydedildi. 
     Borusan Otomotiv Satış Müdürü Faik Ahmet Akkök, AA muhabirine yaptığı açıklamada, Borusan'ın 20. yılını kutladığını, firmanın MINI, Land Rover ve BMW'nin Türkiye distribütörlüğünü yaptığını anımsattı. 
     Akkök, Borusan Otomotiv tarafından Türkiye'de geçen yıl 3 bin 605 BMW ve 401 MINI marka otomobil satışı yapıldığını, bu yıl hedeflerinin 4 binden fazla olduğunu söyledi. 
     Türkiye'de yaşanan ekonomik iyileşmenin orta ve üst gelir gruplarında lüks otomobil satışlarını olumlu yönde etkileyeceğini vurgulayan Akkök, yeni BMW 1 serisinin Eylül ayından itibaren Türkiye'de satışının yapılacağını bildirdi. 
     Türkiye'nin 1996 yılında Gümrük Birliği'ne girmesiyle ülkede ithal otomobil pazarının büyüdüğüne dikkati çeken Akkök, bu dönemden sonra otomobil satışlarında, lüks otomobil pazarının yüzde 2.5-3 oranında büyüdüğünü, 2000 yılında bu pazarın yüzde 4'e, 2002 yılında da yüzde 6 seviyesine ulaştığını kaydetti. 
     Lüks otomobil satışında BMW'nin Türkiye'deki pazar payının yüzde 35-36, Mercedes'in yüzde 32 olduğunu ifade eden Akkök, ''Türkiye'de lüks otomobil satışında BMW lider konumda bulunuyor. Mercedes'in önündeyiz. BMW'den sonra sırasıyla Mercedes ve Audi ile Volvo geliyor'' dedi. 
     Akkök, BMW X3 serisinde fiyatların, aksesuarına göre 79 bin 500 Euro'dan başlayarak 100 bin Euro'ya kadar çıktığını, şu ana kadar 100'e yakın sipariş aldıklarını belirterek, bu otomobile büyük talep olduğunu sözlerine ekledi. 
     
</TEXT>
</DOC>
