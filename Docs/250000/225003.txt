<DOC>
<DOCNO> 225003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/siyaset/siy03.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın jest bekliyor 
</HEADLINE>
<TEXT>

   Bazı yerlerde aday göstermeyerek CHP'ye jest yaptıklarını belirten SHP lideri Murat Karayalçın, "Ancak jestimize yanıt alamadık" dedi 
   
   SHP Genel Başkanı ve Solda Güçbirliği'nin Ankara Büyükşehir Belediye Başkan adayı Murat Karayalçın, aralarında Ankara'nın 6 metropol ilçesinin de bulunduğu bazı yerlerde aday göstermeyerek yaptıkları jeste CHP'den karşılık bulamadıklarını belirtti. 
   Karayalçın, OSTİM Sanayici ve İşadamları Derneği OSİAD üyeleriyle sabah kahvaltısında bir araya geldi. Karayalçın, başından beri "Tek adayla seçime gidilmesi" için üzerine düşeni yaptığını anlattı. 
   Bazı dernek üyelerinin SHP'nin Ankara'nın Sincan ve Altındağ ilçeleriyle İstanbul ve İzmir'de adayları çekerek jest yapmaları yönündeki önerileri üzerine, "Jest tek taraflı olmaz. Bazı yerlerde aday göstermeyerek bu jesti zaten yaptık. Ancak jestimize yanıt alamadık" diye konuştu. Karayalçın, "Seçimlere çok az bir süre kaldı. Bu birkaç gün içinde CHP ile bir görüşme olabilir mi " sorusuna, "Keşke olsa. Keşke bir anket yapılabilse" yanıtını verdi. 
   
   
   
</TEXT>
</DOC>
