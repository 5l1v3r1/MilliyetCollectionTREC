<DOC>
<DOCNO> 206053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo17.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Mutlu 14 Şubat'ta evleniyor... 
</HEADLINE>
<TEXT>

     Büyük Bayanlar Halter Milli Takımı'nda antrenörlük görevine Bulgar Valentin Gemiciev, eski milli halterci Ergun Batmaz ve eski Dünya Şampiyonu Nurcihan Gönül getiriliyor. 
     Halter Federasyonu Başkanı Kenan Nuhut, bu akşam yapılacak teknik kurul toplantısında konunun netlik kazanacağını söyledi. 
     Nuhut ayrıca, eski antrenörler Osman Nuri Vural, Talat Ünlü ve Raif Özel'in istifalarının genel müdür Mehmet Atalay tarafından da kabul edildiğini bildirdi. 
     Büyük erkekler milli takım antrenörleri Cafer Topçu, Enver Türkileri ve Kemal Başkır ise görevlerini sürdürecek. 
     
     ''KÜÇÜK DEV ADAM'' EVLENİYOR 
     Dünya ve Olimpiyat Şampiyonu rekortmen milli halterci Halil Mutlu, 14 Şubat Cumartesi günü yaşamını Seher Haliloğlu ile birleştirecek. 
     Halil Mutlu, ''Sevgililer Günü'nde, Ankara'da evleneceğim. Seher Haliloğlu 26 yaşında ve Yenişehir Kulübü'nde cimnastik antrenörlüğü yapıyor. Aynı zamanda kendisi eski bir ritmik cimnastikçi'' dedi. 
     
     İKİNCİ KAMP ANKARA'DA 
     Ukrayna'da kamp yapan erkek ve bayan milli takım sporcularının bu ülkedeki çalışmaları sona erdi. 
     Milliler, 6 Ocak Salı günü Ankara'da ikinci dönem kampına başlayacak hazırlıklarını sürdürecek. Milli sporcular, Ukrayna'daki Avrupa Şampiyonası ve sonrasında Atina'da yapılacak Olimpiyat Oyunları'na dek çalışmalarını çeşitli kentlerde sürdürecek. 
     
</TEXT>
</DOC>
