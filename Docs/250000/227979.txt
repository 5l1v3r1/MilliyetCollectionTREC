<DOC>
<DOCNO> 227979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy23.html </URL>
<DATE> 2004/04/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kirkos'tan Alemdaroğlu'na tepki "Savaş çığırtkanı .." 
</HEADLINE>
<TEXT>

     Abdi İpekçi Barış ve Dostluk Ödülleri Yunanistan Eşbaşkanlığı Sekreteri Leonidas Kirkos, İstanbul Üniversitesi Rektörü Kemal Alemdaroğlu'nun ''barış ve dostluk ödülü almış kişi'' unvanını taşımaması gerektiğini söyledi. 
     Kirkos, yaptığı açıklamada, ''Alemdaroğlu, halklarımızın yakınlaşma ve karşılıklı anlayış dönemini yaşamaları için verilen 25 yıllık güzel mücadelenin ve Türk-Yunan dostluğunun şehidi Abdi İpekçi'nin anısına hakarette bulunan bir savaş çığırtkanıdır'' ifadesini kullandı. 
     Sekreter, ''Bir üniversite hocasının bu seviyeye düşmesinden büyük üzüntü duyuyoruz. Kendisi binlerce yurttaşının kurban edilebilmesi olasılığından, tereddütsüz bir biçimde çılgınca bir övünçle söz etmiştir'' dedi. 
     Rektör Alemdaroğlu, 24 Mart'ta ''Çanakkale Destanı 1915'' belgeselinin galasında yaptığı konuşmada, İsviçre'de yapılan Kıbrıs müzakerelerine değinmiş ve ''İsviçre de görüşme yapanlara sesleniyorum Sakın olaki Kıbrıs'ta bir parça toprak vermeye kalkmayın. Güneydoğu'da 25 bin şehit verdik, bir 45 bin daha, 100 bin daha şehit verir, Kıbrıs'ı da alırız, Yunanistan'ı da'' demişti. 
     
</TEXT>
</DOC>
