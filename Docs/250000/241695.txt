<DOC>
<DOCNO> 241695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy02.html </URL>
<DATE> 2004/05/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
AKP, AB'deki partneri bulmakta zorlanıyor... 
</HEADLINE>
<TEXT>

     AKP, Avrupa'daki sağ partilerin oluşturduğu 3 ayrı gruptan aldığı üyelik davetine vereceği yanıtı, bu grupların "Türkiye'nin AB üyeliğine karşı çıkmaları" nedeniyle AB için müzakere tarihi verilip verilmeyeceğinin belli olacağı Aralık ayı sonrasına ertelemeyi düşünüyor. 
     Avrupa'da hiçbir gruba üye olmayarak bağımsız tutumunu sürdüren AKP, Kıbrıs süreciyle birlikte özellikle Avrupa'da partiler grubunun yoğun ilgisiyle karşılaştı. Türkiye'nin de içinde yer aldığı Avrupa Konseyi AK içindeki Hıristiyan Demokratların oluşturduğu Avrupa Halk Partisi, Liberal Reformcular ve Avrupa Halk Partisi, AKP'ye resmen üyelik teklifinde bulundu. 
     Daha önce ANAP'ın Türkiye'yi temsil ettiği başta Hıristiyan Demokratlar olmak üzere bu üç sağcı partiler grubunun üyelik daveti, AKP'de "AB sürecini nasıl etkileyeceği" açısından tartışma yarattı. AKP yönetimi, bir süredir Almanya'daki partiler başta olmak üzere bu 3 grupla temaslar yürütmesine karşın özellikle, "AB müzakere tarihinin verilip verilmeyeceğinin belli olacağı" Aralık ayına kısa bir süre kalması nedeniyle üyelik davetlerine temkinli yaklaştı. Halen Avrupa'daki organlar içinde "Türkiye'nin AB üyesi olmasına açıkça karşı çıkıyor olmaları" AKP'nin bu 3 grubun üyelik davetine yanıtı ertelemesine neden oldu. AKP'de, "Türkiye'nin AB üyeliğine ve müzakere tarihi alması sürecindeki ilişkilerine zarar vereceği" kaygısıyla, Avrupalı partneri konusundaki kararını Aralık ayı sonrasına bırakma görüşü oluştu. 
     AKP'yi üyelik kararını ertelemeye iten başka bir etkenin de, bu 3 sağ partiler grubunun tersine Türkiye'nin üyeliğine destek veren Avrupa Konseyi'ndeki AK Avrupa Birleşik Solu ve Sosyalistler ile Aralık ayına kadar iyi ilişkiler yürütme isteği olduğu öğrenildi. 
     
</TEXT>
</DOC>
