<DOC>
<DOCNO> 239404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo01.html </URL>
<DATE> 2004/05/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fikret Orman BJK İnönü Stadı'nı yıkıp, yeniden yapacağız... 
</HEADLINE>
<TEXT>

     Beşiktaş Kulübü başkan adaylarından Fikret Orman, her yönüyle Avrupa takımı kurmayı hedeflediklerini ifade ederek, ''Avrupa futbolu gibi kolektif, Latin futbolu gibi keyifli oyun oynayan bir takım kuracağız'' dedi. 
     Orman, Ceylan İntercontinental Otel'de düzenlediği basın toplantısında, projeleri hakkında bilgi verdi. Önümüzdeki sezon şampiyonluğu kovalayacak bir takım yaratmak için çalışacaklarını belirten Fikret Orman, ''3 yabancı, 4-5 yerli oyuncu almayı düşünüyoruz. Teknik direktör konusunu seçim malzemesi yapmak istemiyoruz. Yerli veya yabancı olabilir. Projelerimizi götürebilecek bir antrenör olması lazım. Mircea Lucescu'nun çok yıprandığını düşünüyoruz. Geldiğimiz ilk gün, futbolcu tarama izleme komitesi kuracak ve bunun için 1 milyon dolar bütçe ayıracağız. Son 10-15 yılda transferde kulübün 100-150 milyon ABD Dolar zararı oldu. Bunları önleyeceğiz'' diye konuştu. 
     Tesis yatırımı konusuna da değinen Orman, şunları kaydetti 
     ''İnönü Stadı'nı yıkıp, 35 bin kişilik yeni bir stat yapacağız. Stat tarihi eser değil ama sit alanı. Zorlanılacak bir proje. Ancak biz dışarıdaki formu bozmadan içeriyi yıkarak yapmak istiyoruz. Fulya'da alışveriş merkezi yapacağız. Akat Tesisleri bir an önce bitirilecek. Çilekli Tesisleri'nin yanında bir de sosyal tesis yapacağız.'' Beşiktaş'ta altyapıya ağırlık vermek istediklerini anlatan Orman, İkinci Lig A Kategorisi'nde bir pilot takım oluşturacaklarını ve bu takımın Beşiktaş için futbolcu yetiştireceğini söyledi. 
     Fikret Orman, Beşiktaş'ın kendi kaynaklarına dayanan bir yapısı olması gerektiğini vurgulayarak, ''Güçlü ve sürekliliği bulunan dengeli bir mali yapı olacak. Hedeflenen mali yapı ve gelirler için, gayrimenkul yatırım ortaklığı ve holdingleşme düşünüyoruz'' şeklinde konuştu. 
     Beşiktaş'ın üye ve taraftar ilişkilerinde bir bölünmüşlük olduğunu, göreve geldiklerinde bu bölünmüşlüğü ortadan kaldıracaklarını ifade eden Orman, yönetimin şeffaf olacağını, komiteler yerine profesyonel departmanlar kuracaklarını, ayrıca İtalya'nın Milan kulübü gibi sağlık ekibi oluşturacaklarını sözlerine ekledi. 
     
</TEXT>
</DOC>
