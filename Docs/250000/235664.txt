<DOC>
<DOCNO> 235664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur14.html </URL>
<DATE> 2004/04/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
78'lik adam boşanmak için karısını arıyor .. 
</HEADLINE>
<TEXT>

     Konya'da yaklaşık bir yıl önce evlendiği kadının kendisini terk etmesi üzerine boşanmak için harekete geçen Ramazan Şahin 78 , hukuk mücadelesini sürdürüyor. 
     AA muhabirinin edindiği bilgiye göre, Konya'nın Lalebahçe Mahallesi'nde yaşayan ve eşini 10 yıl önce kalp krizi sonucu kaybeden Ramazan Şahin, 2 oğlunun yurtdışında, bir oğlunun da İzmir'de yaşaması nedeniyle yalnızlıktan bunalarak evlenmeye karar verdi. 
     Komşusunun tavsiyesi üzerine İstanbul'da yaşayan Gülbeyaz Şahin 68 ile evlenen Ramazan Şahin, nikah töreninden birkaç gün sonra eşi tarafından terk edildi. 
     Ramazan Şahin, AA muhabirine yaptığı açıklamada, bu evliliği çocuklarının ve akrabalarının itirazlarına rağmen yaptığını belirterek ''Yalnız yaşamanın ne demek olduğunu iyi bilirim. Benim gibi tek başına yaşayan komşum, öldükten ancak 10 gün sonra bulundu. Benim tek şansızlığım kötü niyetli birine rastlamış olmam. Onun benimle, öldükten sonra mallarımı alabilmek için evlendiğini anladım. Bunun üzerine boşanmak için dava açtım'' diye konuştu. 
     Konya 2. Aile Mahkemesi'ne açtığı davanın duruşmalarını ilerleyen yaşı nedeniyle takip etmekte zorlandığını ifade eden Şahin, şunları kaydetti 
     ''Mahkeme, Gülbeyaz Şahin'in İstanbul'da 4 farklı adreste yakalanarak duruşmaya getirilmesi için karar çıkarttı ancak başarılı olunamadı. Avukatım, davanın sonuna yaklaştığımızı söyledi. Gülbeyaz Şahin, kendisine karşı açılan dava sonuçlanıncaya kadar öleceğimi, bütün mallarımın ona kalacağını düşünmüş olabilir. Ancak yaklaşık bir yıldır devam eden davayı büyük bir kararlılıkla takip ediyorum. Ben böyle bir tuzağa düştüm, benim durumumdaki kişileri, aynı hatayı yapmamaları konusunda uyarıyorum. Yalnızlıktan kurtulmak için iyi tanımadıkları kişilerle evlenmesinler.'' 
     
</TEXT>
</DOC>
