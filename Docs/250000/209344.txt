<DOC>
<DOCNO> 209344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/ekonomi/eko02.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen yıl kredi kartıyla 40 katrilyon lira harcadık 
</HEADLINE>
<TEXT>

   Krizin etkilerinden kurtulmaya çalışan tüketici, geçen yıl kredi kartlarıyla toplam 40.3 katrilyon liralık harcama yaptı. Kredi kartı sayısı da 20 milyona yaklaştı 
   EKONOMİ SERVİSİ 
   
   Faizlerde hızlı düşüşün yarattığı iç tüketimdeki canlanma, kredi kartıyla yapılan harcamalarda ve kullanılan nakit avans tutarında patlamaya yol açtı. Enflasyonun yüzde 20'lerin altına indiği geçen yıl kredi kartıyla yapılan harcamalar ve nakit avans kullanımları yüzde 57 artarak 40 katrilyon lirayı, kredi kartı sayısı ise yüzde 26 artarak 19.9 milyon adedi aştı. 2003 yılında yabancıların Türkiye'deki kredi kartıyla yaptıkları harcama ve nakit avans çekimleri 1.9 milyar dolarlık döviz girdisi sağlanmasına yol açtı. 
   Bankalararası Kart Merkezi BKM , kartlı ödeme sistemlerinin 2003 yılı dördüncü çeyrek ve yıllık verilerini açıkladı. 
   
   Kartlı alışveriş yüzde 57 arttı 
   Geçen yılın tümünde ise turistlerin de kullanımı dahil olmak üzere Türkiye'de kredi kartıyla yapılan alışveriş ve nakit avans harcamalarının toplam cirosu yüzde 57 artış gösterdi. 2002'de 25 katrilyon 661 trilyon lira olan alışveriş ve nakit avans harcamalarının toplamı, 2003'te 40 katrilyon 316 trilyon lira olarak gerçekleşti. Bu tutarın 36 katrilyon 46 trilyonu alış-veriş, 4 katrilyon 270 trilyonu nakit avans kullanımı şeklinde oldu. 
   2003'ün tümünde kredi kartlarıyla Türkiye'de 788 milyon adedi alışveriş, 465 milyonu nakit avans kullanımı için olmak üzere toplam 833 milyon işlem yapıldı. İşlem sayısı 2002'e göre yüzde 30.5 artış kaydetti. 2002'de 978 milyon dolar olan yabancı bankaların kartlarıyla yapılan alışveriş harcamaları, 2003'te 1 milyar 38 milyon dolara yükseldi. 2002'de 647 milyon dolar olan nakit avans kullanımı da 863 milyon dolara çıktı. 2002'de 1 milyar 625 milyon dolar olan döviz girdisi, 2003'te 1 milyar 901 milyon dolara yükseldi. 
   
   Kart sayısı 19.8 milyon adet 
   Bankalarca verilen kredi kartlarının sayısı da geçen yıl yüzde 26 artarak 19 milyon 863 bin 167'ye kadar çıktı. 
   
   
</TEXT>
</DOC>
