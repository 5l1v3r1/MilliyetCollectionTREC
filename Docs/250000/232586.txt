<DOC>
<DOCNO> 232586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo24.html </URL>
<DATE> 2004/04/18/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ergin Destek çıkılmazsa takımın İkinci Lig'de yaşaması mümkün değil 
</HEADLINE>
<TEXT>

     Adanaspor Kulübü Başkanı Çağdaş Ergin, kulüp olarak çok zor durumda olduklarını belirterek, ''Kulübe destek çıkılmazsa takımın ikinci ligde de yaşaması mümkün değil'' dedi. 
     Ergin, 1-0 kaybettikleri Çaykur Rizespor maçı sonrası yaptığı açıklamada, karşılaşmayla ilgili fazla yorum yapmanın bir anlamı olmadığını söyledi. 
     Kulübün içinde bulunduğu sıkıntılardan dolayı futbolcuların ilk yarıdaki alacaklarını ödeyemediklerini, buna rağmen mesleklerine saygılarından dolayı sahaya çıkarak mücadele ettiklerini belirten Ergin, ''Futbolcularımız büyük bir özveriyle para problemi yapmadan onur mücadelesi yapıyorlar'' diye konuştu. 
     Ergin, sezon başından beri yapılan hakem hatalarının yanı sıra bağlı bulundukları grubun başına gelenlerden dolayı Adanaspor'un buralara geldiğini ifade ederek, şunları söyledi 
     ''Adanalılar çok umursamasalar da yönetim olarak sezon sonuna kadar kulübü taşıyacağız. Adanalıların takıma sahip çıkması şart. Şehir sahip çıkmazsa yapılacak bir şey yok. İkinci Lig'de de gelir olmadan mücadele etmek çok zor. Destek gelmezse takımın ikinci ligde yaşaması mümkün değil. Bu şartlar içerisinde devam edilirse Adanaspor 10 yıl süper ligi göremez. Sportif faaliyetlerin devam etmesi için Adanalıların ellerini taşın altına koyması lazım.'' Ergin, bir gazetecinin yeni sezonda ikinci lige katılıp katılmayacaklarını sorması üzerine, ''Şu an bilemiyorum'' dedi. 
     Adanaspor teknik sorumlusu Ahmet Ziya Yüce de hiçbir nedenleri olmamasına karşın 3.5 aydır aslanlar gibi mücadele ettiklerini belirterek, şöyle konuştu 
     ''Matematiksel olarak ligden düştük. Futbolcularım para almamalarına karşın profesyonelce mücadele ediyorlar. Çaykur Rizespor'u da aldıkları 3 puandan dolayı tebrik ediyorum. Ümit Ozan'ın, oyundan alınışı sırasında gösterdiği tepkiyi normal karşılıyorum. Sarı kartı bulunuyordu ve agresif oynamaya başlamıştı. Kendisini kart görmesin diye oyundan aldım.'' 
     
     ÇAYKUR RİZESPOR TEKNİK DİREKTÖRÜ VURAL 
     Çaykur Rizespor Teknik Direktörü Yılmaz Vural ise konuşmasına sezon başında Adanaspor'da görev yaptığını hatırlatarak, ''Adanaspor'dan istekli ayrılmamıştım, ekonomik nedenlerden dolayı 7 oyuncu takımdan ayrılmıştı. Yöneticilerle oturup anlaşarak istemeye istemeye Adanaspor'dan ayrıldım'' dedi. 
     Adanaspor, karşısında buruk bir galibiyet aldıklarını ifade eden Vural, ''Adanaspor'un içinde bulunduğu duruma üzülüyorum. Her maç kaybettiklerinde ciğerim yanıyor. Ne var ki, desteği olmayan ve ekonomik gücü bulunmayan takımlar bu sıkıntıyı yaşar. İnşallah, Adanalılar yeni sezonda takımına sahip çıkar'' diye konuştu. 
     Vural, karşılaşmanın keyifli olmadığını, ancak aldıkları galibiyetin çok önemli olduğunu belirterek, ''39 puana yükselerek ligde sıkıntısız bir noktaya geldik'' dedi. 
     
</TEXT>
</DOC>
