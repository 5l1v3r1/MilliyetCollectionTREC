<DOC>
<DOCNO> 206806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko22.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Connan Irak'ta asıl büyük para inşaatta olacak 
</HEADLINE>
<TEXT>

     Irak Geçici Koalisyon Yönetimi Baş Ticaret Müsteşarı Robert Connan, Irak'ta her şeyin düzeleceğine inandığını belirterek, ''Irak için tünelin ucunda ışık görüyorum'' dedi. 
     ABD'nin Ankara Büyükelçiliği Ticaret Servisi ile Ankara Sanayi Odası ASO tarafından ortaklaşa düzenlenen ''Irak'ta İş Yapmak'' konulu seminerde konuşan Connan, Irak'taki sektörler, sorunlar ve iş fırsatları konusunda bilgi verdi. 
     Şu anda Irak'ta çok yoğun güvenlik problemleri ile karşılaşıldığına işaret eden Connan, bunun da iş dünyası için bir takım ters etkiler yarattığını söyledi. 
     Irak'ta elektrik konusunda sorunlar olmasına rağmen, endüstrinin artık tekerleği çevirme noktasına gelmeye başladığını kaydeden Connan, ''Irak'ta tünelin ucunda ışık görüyorum, olaylara son derece optimistik bakıyorum. Her şeyin düzeleceğine inanıyorum'' diye konuştu. 
     Petrol, doğalgaz, kükürt rezervleri ve su kaynağı bulunan Irak'ta, atık su konusunda da çalışmalar yapıldığını anlatan Connan, nüfusun önceki yaptırımlara rağmen eğitim konusunda da iyi olduğuna dikkat çekti. 
     Gerek ABD hükümeti olarak gerekse koalisyon olarak kalıcı bir hükümetin iş başına gelmesini taahhüt ettiklerine işaret eden Connan, ''2004 yılı için ABD'nin Irak'ın yeniden yapılandırılmasında 87.5 milyar dolarlık bir taahhüdü söz konusu'' dedi. 
     
     IRAK'TA YAPILACAK İHALELER 
     Irak'ın yeniden yapılandırılması çerçevesinde 15 Ocak tarihinde ihale çağrılarının yapılacağını ve ihalelerle ilgili bilgiler aktarılacağını bildiren Connan, 15 Şubat'ın ise ana yükleniciler için son teklif verme tarihi olduğunu söyledi. 
     Connan, 1 Mart tarihinde ihaleyi kazanan firmaların açıklanacağını kaydederken, taşeron firmalara görev verilmeye de bu tarihten itibaren başlanacağını bildirdi. 
     İhale süreci, teklif talepleri ile ilgili devlet ihalelerine ilişkin ABD hükümetinin tam bir şeffaflık içinde bulunduğunu vurgulayan Connan, bunun son derece katı bir süreç olduğunu kaydetti. 
     
     PROJE YÖNETİM OFİSİ 
     Daha önce Irak'ta bir Proje Yönetim Ofisi kurulduğunu hatırlatan Connan, 18.6 milyar dolarlık bir meblağın nasıl dağıtılacağı konusunun da ABD kongresinde belirlendiğini söyledi. 
     Proje Yönetim Ofisi'nin sadece ekonominin yeniden yapılandırılmasına değil, Iraklı şirketlerin de yeniden yapılandırılmasını amaçladığını ifade eden Connan, Iraklı bir partner ile ülkede iş yapmanın önemini vurguladı. 
     Söz konusu ülkedeki çeşitli sektörler hakkında da değerlendirmelerde bulunan Connan, sadece 6 sektörle ilgili toplam 2 bin 300 projenin saptanmış bulunduğunu, bu konuda 17 ana sözleşme yapılacağını sözlerine ekledi. 
     
     EN BÜYÜK FIRSATLAR ALTYAPIDA 
     Connan, Irak'ta en büyük ihtiyacın elektrik olduğunu söyledi. 
     İletişim ve haberleşme konularda da çok büyük sorunlar yaşandığını dile getiren Connan, gümrük ve tarifeler ile limanları geliştirme konusunda çalışmaların devam ettiğini kaydetti. 
     Irak'taki en büyük fırsatın altyapıda olduğuna işaret eden Connan, ''Asıl büyük para inşaatta olacak, yeniden yapılanma ihalelerinde olacak'' değerlendirmesini yaptı. 
     Devlet ihalelerinde tarıma ayrılmış bir pay olmadığına dikkat çeken Connan, Irak'ta iş yapmak için esnek, sabırlı ve en önemlisi yaratıcı olmak gerektiğini kaydetti. 
     
     DİĞER KONUŞMACILAR 
     ABD Büyükelçiliği Ticaret Müsteşarı Amer Kayani ise Türkiye ile Amerika arasındaki ticareti geliştirerek, elektronik ortamda faaliyetleri yaymak istediklerini söyledi. 
     ABD Büyükelçiliği Maslahatgüzarı Robert Deutsh da Irak'ın Türk firmaları için yatırım potansiyeli açısından büyük önem taşıdığını vurgularken, özel yatırımların Irak'ın kalkınmasında önemi olduğunu kaydetti. 
     ''Toprak bütünleşmesi için güvenli Irak'ın gelişmesi bizim için önemli'' diyen Deutsh, Türkiye ve Amerika'nın ticari işbirliği içinde fırsatları değerlendirmesi gerektiğini ifade etti. 
     ABD Ticareti Kalkındırma Ajansı TDA İş Geliştirme Direktörü Jennifer Synder da Irak'taki fizibilite etütleri ve çalışmaları hakkında bilgi verdi. 
     
</TEXT>
</DOC>
