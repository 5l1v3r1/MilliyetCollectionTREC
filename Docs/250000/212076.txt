<DOC>
<DOCNO> 212076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy07.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakerelere hemen başlansın' 
</HEADLINE>
<TEXT>

   Rum Yönetimi lideri Papadopulos, bir araya geldiği BM Genel Sekreteri Annan'a Kıbrıs'la ilgili görüşmeleri yakın zamanda başlatabileceğini belirtti 
      GÜVEN ÖZALP Brüksel 

   
   Güney Kıbrıs Rum Yönetimi lideri Tassos Papadopulos, Bireşmiş Milletler Genel Sekreteri Kofi Annan'a, çok yakın bir zaman dilimi içerisinde Kıbrıs'la ilgili görüşmeleri başlatabileceğini söyledi. 
   Davos'ta Başbakan Recep Tayyip Erdoğan'la görüştükten sonra Kıbrıs konusunda mekik diplomasisine başlayan Annan, dün Papadopulos'la bir araya geldi. Annan'a müzakere sürecine ve bu sürecin nasıl işlemesi gerektiğine dair Rum tarafının görüşlerini aktardıklarını ifade eden Papadopulos, görüşmelerin sonuç amaçlı olması gerektiğine vurgu yaptı. Papadopulos, 1 Mayıs'ta birleşmiş bir Kıbrıs'ın Avrupa Birliği'ne AB üye olabilmesi için görüşmelerin hemen başlaması gerektiğini söyledi. Referanduma karşı olmadıklarını belirten Papadopulos, ancak bunun zamanlamasının kendileri açısından önem taşıdığını belirtti. 
   KKTC'deki seçim süreci ve yeni hükümet oluşumu nedeniyle sonuca ilişkin süreçte zaman kaybedildiğini söyleyen Rum lider, önceki gün Annan tarafından gündeme getirilen takvime destek verdiklerini söyledi. AB yetkilileri de, Papadopulos'un açıklamalarını olumlu olarak gördüklerini, ancak artık tüm taraflardan sonuca yönelik somut adımlar beklediklerini ifade ettiler. 
   
   Yunanistan'ta endişe 
   Bu arada, ABD'nin Erdoğan'ın Kıbrıs sorunuyla ilgili tavrından memnuniyetini dile getirmesi, Dışişleri Bakanı Colin Powell'ı devreye sokması ve Rum tarafına "Siz de mutabık kalın" çağrısında bulunması, Yunanistan ve Güney Kıbrıs'ta kaygıyla karşılandı. Atina ve Rum Yönetimi'nde "baskı görme endişesi" doruğa çıkarken, Yunan ve Rum gazeteleri de, Erdoğan - Bush görüşmesinden sonraki endişeyi sayfalarına yansıttı. 
   
   
   
</TEXT>
</DOC>
