<DOC>
<DOCNO> 215088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/spor/spo03.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
50 milyon dolar hazır 
</HEADLINE>
<TEXT>

   Seçimde Canaydın'a rakip olmaya hazırlanan Cansun, Vakıfbank ile görüştü, stat için gerekli olan kredi konusunda garantiyi aldı. Eski başkanın, mali genel kurul öncesinde adaylığını açıklayacağı belirtiliyor 
   EROL DEMİRKOL 

   
   Başkent çıkarması 
   MART ayında yapılacak Galatasaray kongresi için hazırlanan muhalefet, yönetime gelmeleri durumunda alınacak krediyi bile hazırladı. İlk etapta Özhan Canaydın'ın karşısına aday olarak çıkmayı düşünen Mehmet Cansun ile Turgay Kıran ikilisinin de stat kredisi için çalışmalarını sürdürdüğü vurgulandı. Cansun'un çarşamba gecesi Ankara'ya gidip, Vakıfbank Genel Müdürlüğü'nde bir dizi temaslarda bulunduğu, 50 milyon dolarlık krediyi garantilediği öğrenildi. 
   
   Kıran da açıklayacak 
   KONGRE öncesinde böylece çok önemli bir hamle yapan Mehmet Cansun'un, mali genel kuruldan evvel adaylığını açıklayarak bir adım öne geçeceği vurgulandı. Aday olacağını belirten Turgay Kıran da, daha önce yaptığı açıklamada kredisinin hazır olduğunu vurgulamıştı. Kıran, "Göreve geldiğimiz takdirde Ali Sami Yen Stadı'na kazmayı vuracağız" iddiasında bulunmuştu. Kıran da 18 Şubat'ta adaylığını resmen açıklayacak. 
   
   AİG 'tamam' dedi    GALATASARAY uzun süredir sorun yaşadığı AİG ile prensip anlaşmasına vardı. Başkan Özhan Canaydın ve Refik Arkan İsviçre'de masaya oturdukları Amerikan Şirketi'nin yöneticileri ile uzun süren pazarlıklar sonucu el sıkıştı. AİG'e ödenecek kesin rakamın daha sonra açıklanacağı ve borsaya bildirileceği belirtildi. Bu arada AİG'in bugüne kadar yatırdığı 20 milyon doların yarısından fazlasını geri aldığı ve bu ortaklıktan büyük k r elde ettiği öğrenildi. 
   
   Gençler üzdü    İTALYA'DA düzenlenen Carnevale Kupası'na katılan Galatasaray PAF Takımı, Roma'nın ardından önceki gün de Brezilya temsilcisine de 1-0 mağlup oldu. Camboruiense karşısında tutunamayan Sarı - Kırmızılılar'ın grubunda yer alan Roma, diğer İtalyan ekibi Livorno'yu 2-0 yenerek liderliğe yükseldi. 
   
   Sular durulmadı    LEVENT Yücel'in, tüzüğe aykırı olarak 365 kişiyi kulübe üye alan yönetimi ve Sicil Kurulu'nu Disiplin Kurulu'na vermesi Sarı - Kırmızılı camiaya bomba gibi düştü. Yücel'in başvurusunu seçim sonrasına bırakması bile ortamı yumuşatmadı. Canaydın ile yönetimi bu kez başka tehlikelerle başbaşa kaldı. Eğer Mali Kongre'de herhangi bir üye bu konuda önerge verirse ortalık yine karışacak. Bütçe ibra edilse bile bir kişi red oyu verirse o kişinin idari mahkemeye gitme hakkı doğacak. Bu durum karşısında yöneticilerin ceza almasının yanısıra üyelerden usulsüz olarak toplanan 3 milyon doların geri ödenmesi gündeme gelecek. 
   
      Volkan'a 11 yolu    CİM - BOM, Gençlerbirliği karşısında acı bir sürprizle karşılaşmamak için temkinli davranıyor. Bu maçtan galibiyetle ayrılıp, Avrupa şansını iyice zayıflatmak istemeyen Sarı - Kırmızılılar'da sakatlığı süren Hasan Şaş'ın Başkent ekibi karşısında oynamasının zor olduğu ifade edildi. Barda sabahladıkları için geçen hafta kadro dışı bırakılan futbolculardan Volkan'ın ilk 11'de oynamasına kesin gözüyle bakılıyor. Ancak bağırsak enfeksiyonu geçiren Ümit Karan'ın durumu netlik kazanmadı. Bu arada Galatasaray, kötü hava koşulları nedeniyle dün salonda çalıştı. Antrenmana Batista ve Hakan katılmadı. Cim - Bom bugün yapacağı antrenmanın ardından öğleden sonra Ankara'ya gidecek. 
   
   'Bize kim teşekkür edecek '    2005 Şampiyonlar Ligi finalinin Olimpiyat Stadı'na alınmasında teşekkür bekleyen Galatasaray Başkanı Özhan Canaydın'a taraftardan yanıt geldi. Taraftarlar "www.galatasaray.com"da Canaydın'a cevap vererek şu ifadeleri kullandı "Esas bize teşekkür edilmeli. Ağustos ayında bile açık tribünde üşüyoruz. Stada iki kilometre varken sıkışan trafik yüzünden perişan oluyoruz." 
   
   
</TEXT>
</DOC>
