<DOC>
<DOCNO> 206100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/ekonomi/aeko.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MERKEZ'DEN SEÇİM UYARISI 
</HEADLINE>
<TEXT>

   2004'e yüzde 12 enflasyon hedefiyle giren Merkez Bankası, yerel seçimler öncesinde 'ücret ve gelir politikası program hedefiyle uyumlu olmalı' uyarısında bulundu 
      ANKARA Milliyet 
   
   Merkez Bankası 2004'te uygulanacak para ve kur politikasına ilişkin açıklamasında, seçim uyarısında bulundu. 
   "Geçmiş deneyimler nedeniyle yerel seçimler öncesi, ekonomik aktörlerin bazı şüpheleri gündeme getirme riski var" denilen Merkez Bankası açıklamasında, bu şüpheleri ortadan kaldırmanın tek yolunun ücret ve gelirler politikasının program hedefiyle uyumlu yürütülmesi olduğu belirtildi. Bu konuda gelebilecek olumsuz bir sinyalin, başta enflasyon ve cari açık olmak üzere genel makroekonomik dengeler konusundaki bekleyişleri olumsuz etkileyeceği kaydedilen açıklamada, şöyle denildi "Makroekonomik hedeflerle uyumlu olarak algılanmayan bir ücret ve gelirler politikası, sonradan bu etkilerin telafi edilmesine yönelik tedbirler alınsa bile, belirsizlik ve risk algılamasının artmasına neden olarak bekleyişlerde bozulmaya yol açacak ve enflasyon üzerinde olumsuz etki yaratabilecektir." 
   Ekonomik istikrarın, siyasi istikrardan bağımsız düşünülemeyeceği vurgulanan açıklamada, kalıcı fiyat istikrarına giden yolun yapısal reformlardan geçtiği belirtildi. 
   Banka, 2004'te yüzde 12 olarak belirlenen enflasyon hedefine ulaşmanın önündeki diğer riskleri de şöyle sıraladı 
   
   Başlıca riskler 
   Kamu borcunun milli gelire oranı henüz arzu edilen düzeylere inmedi. Ekonomik programla uyumlu bir maliye ve para politikası uygulanması ve yapısal reformlarda süreklilik sağlanması durumunda döviz kurlarında enflasyon hedefini tehlikeye sokacak bir gelişme beklenmemekle beraber, kamu mali disiplininin kalitesini orta ve uzun dönemde daha da sağlamlaştıracak yapısal reformlar gerçekleşmedikçe döviz kurundaki dalgalanmalar bir risk unsuru olmaya devam edecektir.Tarım fiyatlarında arz yönlü şoklar yaşanması enflasyon açısından risk oluşturabilir.Geçmiş enflasyona endeksli fiyatlama davranışlarının tam olarak kırılamadığı görülmektedir. Bu noktada, ekonomik birimlerin 2004'e ilişkin fiyatlama kararlarını verirken enflasyon hedefine uygun davranmaları büyük önem taşımaktadır. 
   
   Destan gibi başarı    Merkez Bankası'nın açıklamasında, 2003 için yüzde 20 hedefinin de altında çıkması beklenen enflasyon konusunda çeyrek asırdır görülmemiş bir kırılma yaşandığı vurgulandı. 
   Açıklamada, enflasyonla mücadelede gelinen noktanın Türkiye'nin son 25 yıllık tarihi içinde bir başarı hikayesi olduğu belirtildi. Ancak zafer havasına girmek için de erken olduğu kaydedilen açıklamada, "Enflasyonda kısa sürede büyük düşüşler gösteren ülkelerde genelde tek haneli rakamlara doğru gidildiğinde erken zafer havasına girilebilmekte ve rehavet başlamaktadır" uyarısında bulunuldu. 
   
   Büyüme yakalandı 
   Fiyat istikrarına tam olarak ulaşılabilmesi için alınması gereken daha çok mesafe bulunduğu belirtilen açıklamada, 'fiyat istikrarı' ekonomik aktörlerin karar verme süreçlerinde enflasyon riskinin ihmal edilebilir bir düzeyde kalması olarak tarif edildi. 
   Açıklamada, enflasyon düşerken, büyümenin de yakalandığına vurgu yapıldı. 
   
   10 milyar dolar aldı    Merkez Bankası, 2004'te de dalgalı kur rejimi altında örtük enflasyon hedeflemesini sürdüreceğini açıkladı. Bu çerçevede parasal büyüklüklere de dikkat edileceği ancak, önceliğin gerçekleşecek olan enflasyonun hedeflenen düzeye yakınsamasına verileceği belirtildi. 
   2003 sonu itibariyle piyasadaki fazla likiditenin 8.3 katrilyon lira düzeyinde oluştuğu kaydedilen açıklamada, Merkez Bankası'nın geçen yıl müdahalelerle 4.2 milyar ve ihale yöntemiyle 5.7 milyar olmak üzere, toplam 9.9 milyar dolarlık döviz alımı yaptığı bildirildi. Bu döviz miktarı, şimdiye kadar Merkez Bankası'nca bir yılda alınan en yüksek tutar oldu. 
   
   Açık pozisyon riski 
   Açıklamada, fazla döviz pozisyonu taşımanın riskine de dikkat çekilerek, şöyle denildi "Açık ya da fazla döviz pozisyonu tutma eğilimi dalgalanmaların şiddetini daha da artırmaktadır. Bu nedenle, ekonomik birimlerin döviz pozisyon riski almamaları, ve döviz pozisyonlarını vadeli işlemlerle dengelemeleri önem kazanmaktadır." 
   
   
</TEXT>
</DOC>
