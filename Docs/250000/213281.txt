<DOC>
<DOCNO> 213281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun37.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'un sorgusu sona erdi... 
</HEADLINE>
<TEXT>

     İsrail Başbakanı Ariel Şaron, İsrail polisi tarafından yaklaşık 2 saat süreyle sorgulandı. 
     Rüşvet yüzünden 3 ayda ikinci kez sorgulanan Şaron'u evinde ziyaret eden 4 polisten oluşan soruşturma ekibi, sorgulamadan sonra bir açıklamada bulunmadan Başbakan'ın evinden ayrıldı. 
     Polis kaynakları, Şaron'un sessiz kalma hakkını kullanmadığını ve kendisine yöneltilen sorulara yanıt verdiğini kaydetti. 
     Şaron, 1990'lı yıllarda bir emlakçının rüşvetini oğlu aracılığıyla kabul etme iddiasından dolayı sorgulandı. Soruşturma temelinde rüşvet kanıtlanırsa ''ağır suçtan'' Başbakan'ın istifasının bile ihtimal dahilinde olabileceği belirtiliyor. 
     Bazı İsrailli gözlemciler, Şaron'un, Gazze Şeridi'ndeki Musevi yerleşkelerini halkoylaması eşliğinde boşaltma planını açıklamasının, ''dikkatleri rüşvet iddiasından dağıtma amacına yönelik olabileceğini'' belirtiyor. 
     
</TEXT>
</DOC>
