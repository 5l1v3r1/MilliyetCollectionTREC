<DOC>
<DOCNO> 241724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo08.html </URL>
<DATE> 2004/05/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sporcu annesinin hayali... 
</HEADLINE>
<TEXT>

     Adana'da, kızı Milli Tekvando Takımı'nda olan anne Ayşegül Sallakoğlu, parasızlığa rağmen tüm gücüyle destek verdiği kızının, uluslararası karşılaşmalarda Türk bayrağını göndere çekeceği günün hayaliyle yaşıyor. 
     Anne Sallakoğlu, AA muhabirine, 63 kilo gençlerde üst üste 3 yıl Türkiye birincisi olan ve Almanya'da ''en teknik sporcu'' seçilen 17 yaşındaki kızının Milli Takım'a alındığını söyledi. 
     Kızının spordaki başarısını okula yansıtamadığı için lise birinci sınıfta iki kez devamsızlıktan sınıfta kaldığını anlatan Sallakoğlu, şunları söyledi 
     ''Başlangıçta en büyük idealim, kızımın iyi bir öğrenim görmesiydi. Ancak milli takım kampları nedeniyle okula gidemeyince başarısız oldu. Şimdi tamamen spora odaklandı. Antrenörleri de Burcu'nun geleceğiyle ilgili çok güzel ifadelerde bulunuyorlar. Diğer çocuklarımla birlikte, dişimizden tırnağımızdan artırdığımızı kızıma yatırıp, O'nun başarısı için dua ediyoruz.'' 
     
     SPONSOR ARIYORLAR 
     Sallakoğlu, 4 yıl önce eşini kaybettiğini ve maddi zorluklar içinde olduklarını belirterek, şöyle devam etti 
     ''Kızımın uluslararası müsabakaya gidebilmesi için altınımı satarak pasaport çıkarttım. Ama O bunlara değiyor. Çünkü milli formayı taşımanın gururuyla yaşıyor. Artık en büyük hayalim, birincilik kürsüsündeki kızımın uluslararası karşılaşmalarda Türk bayrağını göndere çekeceği gün. Bu aşamada, hayırsever kişi ve kuruluşlardan da kızıma sponsor olmalarını istiyorum.'' Burcu Sallakoğlu'nun 4 yıldır antrenörlüğünü yapan Rıdvan Kurt da henüz 17 yaşındaki Burcu'nun çok yetenekli olduğunu ve ondan, bu yıl Güney Kore'de yapılacak Dünya Şampiyonası'nda altın madalya beklediklerini söyledi. 
     Burcu'nun Milli Takım'a en az 10 yıl hizmet edeceğine inandığını belirten Kurt, konuşmasını şöyle sürdürdü 
     ''Burcu, çok hırslı, zeki, ahlaklı, çabuk ve teknik bir sporcu. Yaşından daha büyük başarılara imza atıyor. Şayet hakem oyunları ve hastalık gibi beklenmedik olaylar yaşanmazsa, Burcu'dan Seul'da mutlaka altın madalya bekliyoruz. Burcu, kendi geleceği, ailesi ve ülkesi adına madalya kazanmak için şimdiden tüm gücüyle çalışıyor.'' 
     
</TEXT>
</DOC>
