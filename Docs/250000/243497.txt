<DOC>
<DOCNO> 243497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun22.html </URL>
<DATE> 2004/05/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İKÖ Sekreteri Belkeziz KKTC'de... 
</HEADLINE>
<TEXT>

     KKTC Başbakanı Mehmet Ali Talat, resmi ziyaret için KKTC'ye gelen İslam Konferansı Örgütü İKÖ Genel Sekreteri Abdulvahid Belkeziz'i makamında kabul etti. 
     Başbakan Talat, kabulde yaptığı açıklamada, Kıbrıs Türkünün dünyanın birçok örgütünden dışlandığını ama İKÖ'de her zaman bir yer bulduğunu belirterek, bundan sonraki süreçte daha iyi bir statüye sahip olmak istediklerini söyledi. 
     Talat, hedeflerinin İKÖ'ye tam üyelik olduğunu vurgulayarak, Kıbrıs sorununun çözümüyle AB üyesi bir ülkenin İKÖ üyesi olmasını da sağlayacaklarını kaydetti. 
     İKÖ Genel Sekreteri Belkeziz de ''1.5 milyar Müslümanın selam ve sevgilerini getirdiğini'' belirterek, adaya gelmekten mutlu olduğunu söyledi. 
     KKTC'nin İKÖ'de gözlemci statüsünde bulunduğuna işaret eden Belkeziz, ''Eğer KKTC asli üye olmayı hedef olarak koymuşsa talep etsin biz elimizden geleni yapmaya hazırız'' dedi. 
     Belkeziz, Kıbrıs Türk devletinin uluslararası tüm çalışmalarına destek vereceklerini bildirdi. 
     
</TEXT>
</DOC>
