<DOC>
<DOCNO> 241497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur23.html </URL>
<DATE> 2004/05/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bakırköy'de polis-şüpheli kovalamacası .. 
</HEADLINE>
<TEXT>

     Bakırköy'de polis kontrolünden kaçarak tabancayla havaya ateş açan bir kişi, kovalamacanın ardından etkisiz hale getirilerek gözaltına alındı. 
     AA muhabirinin aldığı bilgiye göre, İstanbul Caddesi üzerinde uygulama yapan polis, 34 BR 493 plakalı otomobilin sürücüsüne ''dur'' ihtarında bulundu. 
     İhtara aldırmayarak kaçmaya çalışan sürücü ile polis arasında kovalamaca başladı. 
     Polisten kaçarken girdiği Havlucular Sokak'ın sonundaki merdiveni otomobille geçemeyen sürücü, araçtan inerek yaya olarak kaçmaya çalıştı. Beraberindeki kız arkadaşını otomobilin yanında bırakan bu kişi, yaklaşan polislerden kurtulmak için havaya ateş açtı. 
     Yaya devam eden kovalamaca sonucu Bakırköy Sahili'ndeki parka ulaşan söz konusu kişi, polisleri uzak tutmak için yine havaya ateş etti. Polisler çevresini sarınca da silahı başına dayayan saldırgan, daha sonra etkisiz hale getirilerek gözaltına alındı. 
     Kız arkadaşıyla Bakırköy İlçe Emniyet Müdürlüğü Asayiş Büro Amirliği'ne götürülen ve üzerinden kimlik çıkmayan kişi adının Muammer Saray 24 olduğunu beyan etti. 
     Saldırgan, 3 ay önce bir yaralama olayına karıştığı için arandığını ve bu nedenle polisten kaçmaya çalıştığını öne sürdü. 
     Polisin, olayla ilgili başlattığı soruşturma sürüyor. 
     
</TEXT>
</DOC>
