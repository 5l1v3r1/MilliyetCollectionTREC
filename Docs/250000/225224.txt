<DOC>
<DOCNO> 225224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo08.html </URL>
<DATE> 2004/03/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konyaspor, A. Sebatspor maçında sahaya sürpriz oyun düzeniyle çıkacak 
</HEADLINE>
<TEXT>

     Konyaspor, hafta sonu deplasmanda yapacağı Akçaabat Sebatspor maçında sahaya sürpriz bir oyun düzeniyle çıkacak. Geçen hafta Adanaspor'u kendi sahasında 4-1 gibi net skorla yenen yeşil-beyazlı ekip, üzerindeki stresi atmasından sonra Akçaabat Sebatspor maçına daha rahat hazırlanıyor. 
     Özellikle son haftalardaki yükselen form grafiği nedeniyle dikkatleri üzerine çeken gol krallığının iddialı ismi Zafer Biryol'a özel önlem alınacağını düşünen Konyaspor'un teknik heyeti, deplasmandaki maçta sürpriz bir oyun düzeniyle sahaya çıkmaya hazırlanıyor. 
     Bu hafta şut çalışmasına ağırlık veren yeşil-beyazlı ekip, defans futbolcuları iyi adam markajı yapabilen Akçaabat Sebatspor'u, Zafer Biryol ve Altan'ın dışında öne çıkacak farklı oyuncularla yenmeyi planlıyor. 
     Teknik Direktör Tevfik Lav, rakibin kendi sahasında iyi futbol ortaya koyduğunu ve etkili olduklarını çok iyi bildiklerini kaydetti. 
     Bu nedenle hafta için yapılan çalışmalarda değişik oyun düzeni üzerinde çalıştıklarını bildiren Lav, ''Öncelikle rakibin adam markajından sıyrılmalıyız. Bunu istediğimiz düzeyde başarırsak galibiyete ulaşabiliriz. Sadece Zafer Biryol değil, bu maçta her futbolcumuz gol atabilir'' dedi. 
     Lav, ligde hedefledikleri noktaya ulaşmaları için bu maçta da galip gelmeleri gerektiğini, böylece son haftalara daha rahat gireceklerini söyledi. 
     
</TEXT>
</DOC>
