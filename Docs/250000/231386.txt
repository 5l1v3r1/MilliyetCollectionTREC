<DOC>
<DOCNO> 231386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo30.html </URL>
<DATE> 2004/04/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Cem Papila eskiden koyu bir Beşiktaş taraftarıymış... 
</HEADLINE>
<TEXT>

     Zonguldak TED Koleji'nce düzenlenen söyleşiye katılan Birinci Süper Lig hakemlerinden Cem Papila'nın, lise yıllığında koyu bir Beşiktaş taraftarı yazdığı ortaya çıktı. 
     ''Kariyer Günleri'' kapsamında mezun olduğu Zonguldak TED Koleji'nde söyleşiye katılan Cem Papila, 1984 yılı lise yıllığında kendisi hakkında yazılanların okunmasının ardından öğrencilerin sorularını yanıtladı. 
     Bir öğrencinin, ''Ali Aydın hakemliği bıraktı, siz olsaydınız ne yapardınız'' sorusu üzerine Papila, buna yanıt vermesinin doğru olmayacağını ve Aydın'ın aldığı karara saygı duyduğunu söyledi. 
     Papila, ''Hakemlikteki hedefiniz nedir, kararlarınız hakkında televizyonda yapılan yorumlar hakkında ne düşünüyorsunuz ve tarafsız mısınız '' biçimindeki sorular üzerine şöyle konuştu 
     ''Hakemlikte yapılan hatalar en çok kişinin kendisinin canını sıkar. İnsanlara karşı duyduğu sorumluluktan dolayı yanlış kararlar hakemleri daha fazla üzmekte. Bu nedenle işe duygularınızı karıştırmamalısınız. Bir maçta çok kısa zamanda 400-500 civarında karar veriyorsunuz ve bunları tekrar izleme şansına o an için sahip değilsiniz. Televizyonda yapılan yorumlara sinirlenmiyorum. Herkes işini yapıyor. Ancak, bazen yanlış yorumlarda da bulunulabiliyor. Maç yönetirken kesinlikle tarafsızım. Hakemlikteki hedefim birçok kişi gibi FIFA hakemliğidir. Dünya ya da Avrupa Şampiyonası'nda maç yönetmek en büyük hayallerimden biri. Hakemliği bıraktıktan sonra ise medyada yorumcu olarak görev almayı ya da siyaset yapmayı düşünüyorum.'' Bir öğrencinin, ''lise yıllığında Beşiktaşlı olduğunuz yazıyor, bu nedenle aldığınız kötü eleştiriler sizi üzüyor mu '' sorusunu da Papila, ''Bir hakem asla takım tutmaz, tarafsızım. Sahaya çıktığınız zaman tek önemli şey, maçı en iyi şekilde tamamlamaktır. Ben işimi yapıyorum. Fanatizme karşıyım. Futbola ilgisi olan herkes bir takıma sempati duyar. Ama bu, hakemlikten farklı birşey. Mesleğimiz böyle bir ortamı engeller. Tek takımımız vardır, o da hakem takımı'' diye yanıtladı. 
     Papila, hakemliği süresince başına gelen en ilginç olay olarak da, ''Tamamlanmayan tek maçım var, 85. dakikada biten. Daha ilginç olay yaşamadım'' dedi. 
     Bu arada Papila'ya, okulunun gümüş rozeti ile kendi el yazısıyla yıllığı için yazdığı yazı çerçeveletilerek armağan edildi. 

     
</TEXT>
</DOC>
