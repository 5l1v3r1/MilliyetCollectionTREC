<DOC>
<DOCNO> 241433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy19.html </URL>
<DATE> 2004/05/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Öğretmenlikte "ünvan" dönemi... Yasa tasarısı TBMM'ye sunuldu 
</HEADLINE>
<TEXT>

     Öğretmenlerin, ''öğretmen'', ''uzman öğretmen'' ve ''başöğretmen'' unvanı almasını sağlayacak yasa tasarısı, TBMM Başkanlığı'na sunuldu. 
     Milli Eğitim Temel Kanunu ve Devlet Memurları Kanunu'nda değişiklik yapılmasına ilişkin tasarı, öğretmenlik mesleğini, adaylık döneminden sonra ''öğretmen'', ''uzman öğretmen'' ve ''başöğretmen'' olmak üzere üç kariyer basamağına ayırıyor. 
     Adaylık dönemini başarı ile tamamlayanlar mesleğe öğretmen olarak atanacaklar. Basamaklar arasında geçişler, her yıl bir defa olmak üzere sınavla belirlenecek. Sınava katılacaklarda aranacak şartlar, sınav, basamakların her birinde geçirilmesi gereken en az çalışma süresi, basamaklar yükselme ve her yıl kullanılabilecek başöğretmen ve uzman öğretmen sayılarının tespitine ilişkin usul ve esaslar Maliye Bakanlığı ve Devlet Personel Başkanlığı'nın uygun görüşleri alınarak Milli Eğitim Bakanlığı'nca çıkarılacak yönetmelikle düzenlenecek. 
     Toplam serbest öğretmen kadro sayısı içinde, başöğretmen sayısı yüzde 10, uzman öğretmen sayısı ise yüzde 20'yi geçemeyecek. 
     
     EK TAZMİNAT 
     Başöğretmen unvanı kazananlara en yüksek devlet aylığının yüzde 40'ını, uzman öğretmenlere ise yüzde 20'sini aşamayacak şekilde ilave Eğitim Öğretim tazminatı ödenecek. 
     
</TEXT>
</DOC>
