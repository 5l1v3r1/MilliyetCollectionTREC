<DOC>
<DOCNO> 243983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonsiy06.html </URL>
<DATE> 2004/05/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP, 11 AKP'linin peşinde... 
</HEADLINE>
<TEXT>

     CHP Genel Başkanı Deniz Baykal'ın talimatıyla Adana Milletvekili Ziya Yergök'ün hazırladığı yasama dokunulmazlığının sınırlandırılmasına ilişkin Anayasa değişikliği teklifini TBMM Başkanlığı'na sunabilmek için, 11 milletvekilinin imzasına ihtiyaç duyuyor. 
     CHP yasama dokunulmazlığının sınırlandırılmasına ilişkin hazırladığı Anayasa değişikliği teklifini imzaya açıyor. Teklifin TBMM Başkanlığı'na sunulabilmesi için 184 imzaya ihtiyacı bulunan CHP'nin 11 imza eksiği bulunuyor. CHP bu nedenle DYP, bağımsız milletvekilleri ve AKP içinde konuya duyarlı milletvekillerinin teklifi imzalamasını bekliyor. Yeterli imzaya ulaşması durumunda TBMM Başkanlığı'na sunulacak olan teklifte, milletvekillerinin Meclis çalışmalarındaki oy ve sözlerinden, Meclis'te ileri sürdükleri düşüncelerden, bunları Meclis dışında tekrarlamak ve açığa vurmaktan sorumlu tutulamayacakları öngörülerek yasama dokunulmazlıkları korunuyor. Seçimden önce veya sonra bir suç işlediği ileri sürülen milletvekilinin Yargıtay'da sorgulanacağı ve yargılanacağı öngörülen teklifte, ağır cezayı gerektiren suçüstü haller dışında milletvekilinin tutulamayacağı ve tutuklanamayacağı, bu durumda da yetkili makamların, durumu hemen ve doğrudan TBMM Başkanlığı'na bildirmek zorunda olduğu düzenleniyor. Teklifte, bir milletvekili hakkında seçimden önce veya sonra verilmiş olan ve milletvekili sıfatının düşmesini gerektirmeyen bir ceza hükmünün yerine getirilmesinin milletvekilliği sıfatının sona ermesi sonrasına bırakılacağı öngörülürken, Anayasa'nın 76. Maddesinde düzenlenen milletvekili seçilmeye engel bir suçtan mahkumiyetin kesinleşmesi halinde ise, TBMM kararı aranmaksızın ve dönem sonu beklenmeden üyelik sıfatının sona ermiş sayılacağı ve hükmün infazına başlanacağı hükme bağlanıyor. Teklifte dokunulmazlık süresince dava ve ceza zamanaşımının işlemeyeceği de öngörülüyor. 

ANKA 
     
</TEXT>
</DOC>
