<DOC>
<DOCNO> 241204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonspo13.html </URL>
<DATE> 2004/05/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Demirören, Matheaus'ta kararlı... 
</HEADLINE>
<TEXT>

     Beşiktaş Kulübü başkan adaylarından Yıldırım Demirören, Beşiktaş'a başkan olmak için hayali projeler vaat edilmesinin doğru olmadığını söyledi. 
     Yıldırım Demirören, 30 Mayıs'ta yapılacak olağanüstü kongre öncesinde ekibiyle birlikte Konya Beşiktaşlılar Derneği'ne yaptığı ziyarette, sezon başında rakiplerinin çok önünde olan Beşiktaş'ın, şu an içinde bulunduğu durumun taraftarları küstürdüğünü ve endişelendirdiğini ifade etti. 
     Beşiktaş'ın yaşadığı sıkıntılardan tek vücut olarak çıkacağına inandığını belirten Demirören, ''Ortak aday çıkarılması için adaylığımı açıklamadan önce diğer adaylarla görüşerek büyük çaba harcadım. Tüm uğraşlarıma karşın ortaya uzlaşma çıkmadığı için adaylığımı açıkladım'' dedi. 
     Kendisiyle birlikte yola çıkan ekibine çok güvendiğini vurgulayan Demirören, şunları kaydetti 
     ''Bugün hayali proje söylemek çok yanlıştır. Olağanüstü kongre öncesi seçimi kazanmak ve Beşiktaş'a başkan olmak için hayali projeler vaat etmek doğru değildir. Çünkü Beşiktaş'ın gerçekleri ortadadır. Biz, önceden başlatılan projeleri aynen uygulayacağız. Fulya'da 100 bin metrekarelik inşaat alanı için 45-50 milyon dolar harcarsak, senede 20-25 milyon dolar gelir elde ederiz. İnönü Stadı'nın zemini 3-4 metre aşağı inecek, seyirci kapasitesi 10 bin kişi artacak. Bunların hepsini İnönü'de maçımızı oynarken yapacağız. Çünkü, İnönü Stadı'nı yıkıp Beşiktaş'ı dışarıda oynatma lüksümüz yok.'' Demirören, uzun yıllardır Beşiktaş'ta Ali, Metin, Rıza ve Feyyaz gibi yıldızların yetişmediğini belirterek, ''Başkanlığı kazanmamız durumunda altyapıya büyük önem vereceğiz. Beşiktaş armasını taşıyan her branş şampiyon olacak ya da şampiyonluğa oynacak. Beşiktaş ruhunu yeniden oluşturmak, genç nesle anlatmak zorundayız. Eğer 100. yılda Beşiktaş'ın şampiyonluğunda emeğim geçtiyse bu takımı yine şampiyon yaparız diye çok iddialı konuşuyorum'' dedi. 
     
     DEMİRÖREN, MATHEAUS'TA KARARLI 
     Demirören, teknik direktörlük için düşünülen Lotthar Matheaus'un yeterince deneyimli olup olmadığına ilişkin bir soruya ''Gordon Milne için de tecrübesiz diyorlardı ancak Beşiktaş'ı şampiyonluktan şapiyonluğa koşturdu'' şeklinde yanıtladı. 
     Diğer başkan adaylarından Fikret Orman'ın Zafer Biryol'u transfer etmek için yaptığı girişimlerin hatırlatılması üzerine ise Demirören, şu açıklamayı yaptı 
     ''Zafer Biryol, gol kralı olmuş, kalitesi ortada bir futbolcudur. Tüm başkan adayları takıma en iyi futbolcuları transfer etmek için çaba harcamaktadır. Sayın Orman, Ben bu futbolcuyu aldım, takıma veriyorum derse birşey demeyiz. Sayın Orman, Zafer Biryol ile anlaştıysa, bu durum kongreden sonra oturulup konuşulur. Ancak, başkan adaylarının olağanüstü kongre öncesinde transfer peşinde koşmaları doğru değil. Beşiktaş'a seçilecek başkanı, yapılacak bir transferin belirleyeceğine de inanmıyorum.'' Tüm delegeleri 30 Mayıs tarihinde yapılacak olağanüstü kongreye katılmaya çağıran Demirören, Konya Beşiktaşlılar Derneği üyeleriyle basına kapalı olarak bir süre görüştü. 
     
</TEXT>
</DOC>
