<DOC>
<DOCNO> 246671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/dunya/adun.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazara kadar seçim 
</HEADLINE>
<TEXT>


732 koltuklu yeni Avrupa Parlamentosu'nun üyelerinin belirlenmesi için önce İngiltere ve Hollanda sandık başına gidiyor. 25 ülkedeki seçim maratonu 4 gün sürecek 

Güven Özalp Brüksel 


Avrupa Birliği'nin üyeleri halkın içinden ve halk tarafından seçilen tek kurumu olma özelliğini taşıyan Avrupa Parlamentosu, tarihinin en büyük seçimine hazırlanıyor. Bugün başlayacak ve pazar gününe kadar devam edecek olan seçim sürecinde 25 AB üyesi ülkeden yaklaşık 9 bin aday Birlik'in gelecek 5 yılına damgasını vuracak 732 koltuk için yarışacak. Sandık başına çağrılan yaklaşık 350 milyon seçmenin sonucunu belirleyeceği yarışta 8 ülkeden 28 Türk asıllı aday da şansını deneyecek. 13 Haziran sonrası ortaya çıkacak yeni siyasi tablo, AB - Türkiye ilişkilerinin seyri açısından da önem taşıyor. 

Kıbrıs sıkıntısı 
"AB halklarını temsil etmesine karşın" Birlik vatandaşlarının en az tanışık olduğu kurumlardan biri olan AP, çalışma saatlerinden kozmetik ürünlere ilişkin testlere, uçak yolcularının haklarından gıda güvenliğine kadar günlük yaşamı doğrudan etkileyen düzenlemelere imza atan bir kurum niteliğinde. 
Görevi yasa çıkarmak ya da değiştirmek olan ve bu görevini AB bakanlarından oluşan Konsey'le paylaşan AP'de en fazla üyeye sahip olacak ülke ise 99 koltukla Almanya. AP'ye en az aday gönderecek ülke ise 5 koltuk hakkına sahip olan Malta. Koltukları sorunlu olan tek ülke ise Kıbrıs. Kendisine ayrılan 6 koltuktan 2'si Kıbrıslı Türklere ait olan ancak adanın bölünmüşlüğü devam ettiği için tüm koltukları Rumlar tarafından doldurulacak olan Kıbrıs'ın durumu sıkıntı yaratıyor. 

Bugün iki ülkede... 
Bugün Hollanda ve İngiltere'de yapılacak seçimler pazara dek sürecek. Belirlenen takvim çerçevesinde yarın İrlanda ve Çek Cumhuriyeti'nde sandık başına gidilecek. Cumartesi günü ise İtalya, Malta ve Letonya, AP'nin yeni üyelerini seçmek üzere oy kullanacaklar. Seçimlerin son günü olan 13 Haziran'da ise İspanya, Portekiz, Slovenya, Belçika, Lüksemburg, Fransa, Yunanistan, Kıbrıs, Finlandiya, İsveç, Danimarka, Estonya, Almanya, Polonya, Slovakya, Litvanya, Avusturya ve Macaristan'da oy kullanılacak. 

Oy kapmak için ne yaptılar 

Siyasi partiler, seçmenin ilgisini çekebilmek için kampanya süresince yaratıcı yöntemler geliştirdiler. İşte siyasi partilerin seçmeni motive etme çabalarına bazı örnekler 
Durakta kahve servisi Estonya'da bir parti sabahın erken saatlerinde ve iş çıkış saatlerinde otobüs duraklarında ve alışveriş merkezlerinin önünde kahve servisi yaparak halkı seçimlerde oy kullanma konusunda teşvik etmeye çalıştı. 
Bira altlığı İngiltere'de 400 bin bira altlığı çeşitli barlara dağıtıldı. Bira altlıklarında verilen mesaj ise "Avrupa'da bir oyuncu ol" oldu. 
Çizgi roman Çizgi romanları ve halkın bunlara ilgisiyle tanınan Belçika'da bir gazete Avrupa Parlamentosu'nun işleyişini çizgi roman halinde okuyucularına aktarmaya çalıştı. 
Futbolcu desteği Seçimlerin Avrupa Futbol Şampiyonası'nın başlangıcıyla aynı hafta sonuna gelmesi Danimarka'da futbolcuların kullanılması sonucunu doğurdu. Danimarka futbolunun tanınmış isimlerinin posterlerinde verilen mesajlar, "Kime oy attığın değil, oy atman önemli" şeklinde belirginleşti. 
Saray süslendi Viyana'da ise Hofburg Sarayı'nın cephesi ışıklandırılarak seçim tarihi halka anımsatılmaya çalışıldı. Benzer bir yöntem Kıbrıs Rum Kesimi'nde de uygulandı. 


</TEXT>
</DOC>
