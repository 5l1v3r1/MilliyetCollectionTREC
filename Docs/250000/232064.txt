<DOC>
<DOCNO> 232064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo10.html </URL>
<DATE> 2004/04/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kartal'ın unutulmaz ismi "Baba Hakkı" anıldı 
</HEADLINE>
<TEXT>

     Beşiktaş Kulübü'nün unutulmaz futbolcusu, takım kaptanı ve eski başkanlarından ''Baba'' lakaplı Hakkı Yeten, ölümünün 15. yıldönümünde kabri başında anıldı. 
     Hakkı Yeten'in Zincirlikuyu Mezarlığı'ndaki kabri başında düzenlenen törene Beşiktaş Kulübü Başkanı Serdar Bilgili, kulüp yönetim kurulu üyeleri Cem Bilge ve Erol Obdan, divan kurulu başkanı Şeref Nasır, Beşiktaş Belediye Başkanı İsmail Ünal, Beşiktaş Kulübü Onursal Başkanı Süleyman Seba, kongre üyesi Nevzat Demir, Yeten'in ailesi, yakınları ve kongre üyeleri katıldı. 
     Duaların okunduğu törende kısa bir konuşma yapan Şeref Nasır, Hakkı Yeten'in Türk futbolunda simge isim olduğunu belirterek, ''Oyuncu olarak takım arkadaşlarının yanısıra rakip takım oyuncuları ve hakemler bile O'na saygı duymuştur. Böyle günler Beşiktaş'ın kenetlenmesini sağlıyor'' dedi. 
     Tören sonrası basın mensuplarının sorularını yanıtlayan Süleyman Seba, Hakkı Yeten'i anmak için biraraya geldiklerini söyledi. Seba, Beşiktaş'ın ligdeki durumu konusundaki soruya ise, ''Beşiktaş'ı yorumlamayın. Bunlar her takımın başına gelebilir. Ayrıca camia şimdi mi kenetlendi. Her zaman kenetlenmeli'' diye yanıt verdi. 
     Bu arada anma töreninde kulüp başkanı Serdar Bilgili ile onursal başkan Süleyman Seba'nın yanyana gelmemesi dikkati çekti. 
     
</TEXT>
</DOC>
