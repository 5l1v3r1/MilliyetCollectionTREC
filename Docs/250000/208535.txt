<DOC>
<DOCNO> 208535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun03.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın karada, suda ve havada gidebilen ilk otomobili .. 
</HEADLINE>
<TEXT>

     Dünyanın karada, havada ve suda gidebilen ilk otomobilinin bir İsviçre firması tarafından yapıldığı ve Mart ayında Cenevre Otomobil Fuarı'nda sergileneceği bildirildi. 
     Amerikan FORBES dergisinin haberine göre, ''Splash'' adı verilen otomobil, Rinspeed firması tarafından üretildi. Otomobilin, yüksek teknolojiyle çalışan özel katlanabilir bir kanat sisteminin araçtaki özel hidrolik sistemi ve elektronik cihazlar aracılığıyla çalıştığı kaydedildi. 
     Sadece 825 kilogram ağırlığındaki otomobilin, karada ve suda rahatlıkla hareket ettiği, ayrıca su yüzeyinde uçabileceği belirtildi. Çevre dostu olduğu kaydedilen aracın doğal gazla çalışan 0.8 litrelik bir motoru bulunuyor. Turbo motorun, aslında çok hafif olan otomobili 6 saniyede 90 kilometre hıza eriştirdiği belirtildi. 
     Habere göre, araç karada 180, denizde 50, havada ise 75 kilometre hız yapabiliyor. 
     FORBES dergisinin haberinde, resmen açıklanmamakla birlikte aracın çok pahalı olduğu ve ancak milyoner playboylar ya da ''gizli ajanlar'' tarafından kullanılabileceği kaydedildi. 
     
</TEXT>
</DOC>
