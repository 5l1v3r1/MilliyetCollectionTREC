<DOC>
<DOCNO> 230035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas11.html </URL>
<DATE> 2004/04/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İnternet Türkiye'ye geleli tam 11 yıl oldu... 
</HEADLINE>
<TEXT>

     Türkiye interneti 11 yaşında... İnternetin Türkiye'ye gelişinin 11. yılı, İnternet Haftası adı altında 12-25 Nisan tarihleri arasında düzenlenecek etkinliklerle kutlanacak. 
     Ulaştırma Bakanlığı bünyesindeki İnternet Kurulu tarafından organize edilen İnternet Haftası etkinlikleri, internetin Türkiye'ye gelişinin yıldönümü olan 12 Nisan'ı da kapsayacak şekilde başlıyor. Bu yılki kutlamalar, 12-25 Nisan tarihleri arasında gerçekleştirilecek. İnternet Kurulu Üyesi ve Bilkent Üniversitesi Öğretim Üyesi Doç. Dr. Mustafa Akgül, A.A muhabirine yaptığı açıklamada, 12 Nisan 1993'te internetin halka açık olarak Türkiye'de kullanılmaya başlandığını, bu tarihin internetin Türkiye'ye gelişinin yıldönümü olarak da kabul edildiğini anımsattı. 
     İnternet Haftası'nın, Türkiye internetini büyütmek, yeni projeler başlatmak, interneti geniş kitlelere tanıtmak, yaymak, toplumun gündemine yerleştirmek ve ivme verecek etkinliklerin yapılması amacıyla düzenlendiğini belirten Akgül üniversiteler, ticaret ve sanayi odaları, yerel yönetimler, internet kafeler, okullar, internet şirketleri ve sivil toplum örgütlerinden bu haftayı ''İnternet Şenliği''ne dönüştürmek üzere katkı beklediklerini ifade etti. 
     Kutlamaların, 12 Nisan'da TÜBİTAK'ta düzenlenecek ''Doğum Günü Etkinliği''yle başlayacağını kaydeden Akgül Aksaray, Kars, Van, Elazığ, Denizli, Isparta, Eskişehir, İzmir, Tekirdağ, Kayseri, Kahramanmaraş, Yozgat, Afyon, Malatya, Artvin, Çanakkale, İstanbul Samsun'un yanı sıra birçok merkezde internetin ele alınacağı toplantılarla süreceğini belirtti. 
     
     TÜRKİYE'DE İNTERNETİN 11 YILI 
     Türkiye'ye internetinin 11 yılını da değerlendiren Akgül, 1993'te 64 kilobit hızla internete bağlanılırken, bugün bağlantı hızının gigabit düzeylerine yükseldiğini kaydetti. 
     İnternetin insanların yaşamını değiştirdiğini ancak ülke yöneticilerinin internetin önemini kavrayıp rotasında gelişmesine imkan sağlayamadıklarını kaydeden Akgül, Türkiye'de henüz internet kullanımı konusunda ölçme bile yapılamadığını vurguladı. 
     İnternetin bankacılık işlemlerinde kullanımının son yıllarda arttığını, kamuya da şeffaflık getirdiğini anlatan Akgül, kamunun elektronik devlet uygulamalarında ise henüz istenilen düzeyde interneti kullanamadığını vurguladı. 
     Türkiye'de halen ABD ve AB ülkelerine göre internet erişim ücretleri ve bilgisayar ücretlerinin yüksek olduğunu da kaydeden Akgül, bilgisayar sahipliği imkanlarının artırılması, bağlantı ücretlerinin de aşağıya çekilmesi gerektiğini dile getirdi. 
     Akgül, Türkiye'nin internet uygulamalarında bugüne kadar çok az şey yapabildiğini ancak genç neslin bu konudaki ilgisinin ülkenin geleceğinde internetin daha etkin olabilmesi açısından umut verici olduğunu sözlerine ekledi. 
     
</TEXT>
</DOC>
