<DOC>
<DOCNO> 227270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy16.html </URL>
<DATE> 2004/03/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Aşkale Kaymakamı'nın iddiaları... Taraflar konuştu... 
</HEADLINE>
<TEXT>

     Aşkale İlçesi Kaymakamı Mustafa Özsoy'un, ''Siyasetçiler beni yolsuzluğa zorluyor'' diyerek istifa ettiği yolundaki iddialarla ilgili olarak, Erzurum Valisi Mustafa Malay, kendilerine istifa dilekçesi gelmediğini söyledi. 
     Vali Malay, AA muhabirine yaptığı açıklamada, Aşkale Kaymakamı Mustafa Özsoy ile AK Parti İlçe Başkanı Enver Başaran arasındaki sürtüşme nedeniyle Kaymakam Özsoy'un istifa ettiği iddiasının gerçeği yansıtmadığını ve Kaymakam Özsoy'un, kendilerine resmi bir dilekçeyle istifa isteğinin bulunmadığını bildirdi. 
     İlçe Başkanı Başaran ve aralarında AK Parti Erzurum Milletvekili Ilıcalı'nın da bulunduğu bir heyetin 18 Mart'ta Kaymakamlığı ziyaret ettiğini belirten Malay, şunları kaydetti 
     ''Kaymakam Özsoy, ilçe başkanının ziyaret çıkışında bir vatandaşa, Bu vatandaşa yeşil kart vereceksin şeklinde bir ifadesinin bulunduğunu ileri sürmekte. Ben AK Parti İlçe Başkanı Başaran'ı çağırttım. Kendisiyle görüşeceğim. Ayrıca şu an deprem bölgesinde çalışan Kaymakam arkadaşımıza da haber gönderdim.'' Vali Malay, Kaymakam Özsoy'un kendilerine resmi bir yolla istifa talebinde bulunmadığının altını çizerek, ''Valiliğimize herhangi bir istifa dilekçesi gelmedi. Gazetelere demeç vermekle, istifa edilmiş olunmaz. Her şeyin resmi bir yolu var'' diye konuştu. 
     Bir sorun varsa içeriden halledilmesi gerektiğine dikkati çeken Malay, Kaymakam Özsoy'un çalışkan bir karakterde olduğunu ve başarılı çalışmalar yaptığını, ancak zaman zaman bu tip fevri çıkışlarının bulunduğunu söyledi. 
     
     ''KONU, KİŞİSEL BİR SORUNDUR'' 
     Vali Malay, ildeki tüm kaymakamlarla her ay toplantı yaptığını belirterek, onlara gerekli uyarılarda bulunduğunu ve bu tip kişisel olayları nasıl çözüme kavuşturacaklarını anlattığını bildirdi. 
     Herkesin mevzuata uygun davranması gerektiğine dikkati çeken Malay, ''Konuyu araştırmaya devam ediyoruz. Bu kişisel bir sorundur. Mevzuat neyi gerektiriyorsa, öyle davranmalıdır. Ancak bir gerçek var ki, Kaymakam Özsoy'un bize resmi yolla başvurmadan basına konuşması etik bir davranış değildir.'' 
     
     KAYMAKAM ''KARARIMI YENİDEN GÖZDEN GEÇİRECEĞİM'' 
     Aşkale Kaymakamı Mustafa Özsoy, kaymakamlık göreviyle birlikte memuriyetten de istifa ettiğini, ancak halkın yoğun isteği karşısında bu kararını yeniden gözden geçireceğini söyledi. 
     Kaymakam Özsoy, AA muhabirine yaptığı açıklamada, 2002 yılında ilçede göreve başladığını belirterek, ilk işinin yolsuzlukları açığa çıkarmak olduğunu söyledi. Görev süresince Telekom, özel idare, doğrudan gelir desteği, yeşil kart ve semt sahalarının yapımlarında yapılan yaklaşık 15 trilyon liralık bir yolsuzluğu açığa çıkardığını ifade eden Özsoy, ''Bu yolsuzluklarla mücadelenin bedelini şimdi ödüyorum'' dedi. 
     18 Mart'ta AK Parti İlçe Başkanı Enver Başaran ile arasında ''belgesiz bir kişiye yeşil kart verilmesi'' konusunda tartışma yaşandığını ifade eden Özsoy, bu kişinin, kendisi hakkında ''Sen kimsin lan, şerefsiz'' gibi ifadeler kullandığını ileri sürerek, şunları söyledi 
     ''Ben şerefli bir devletin, şerefli bir kaymakamıyım. Benim maaşımı Ermenistan, İran, Arabistan ödemiyor. Bu ülkeye 15 yıl boyunca hizmet verdim. Ölümden korkan bir adam değilim. Benim 2 büyük dedem de bu ülke için şehit olmuşlardır. Allah bana, bu millete ihanet edeyim diye kaymakamlık görevini nasip etmedi. Ölüm hepimizin başına gelecektir. Öksüzün hakkını yedirirsem, yarın hesap günü bunun hesabını AK Parti İlçe Başkanı vermez. Ben yolsuzluk olaylarını ortaya çıkardığım zaman birçok yerden tebrik telefonları aldım. Helal olsun, Tayyip Bey devletin ücra köşelerinde yolsuzluğun üzerine gidiyor şeklinde tebrik telefonları aldım. Ancak bunun bedelini şimdi haksız bir şekilde ödüyorum.'' 
     
     YEŞİL KART TARTIŞMASI 
     Meclis'in çıkardığı kararları uyguladığını belirten Özsoy, belgesiz kimseye yeşil kart veremeyeceğini, ancak AK Parti İlçe Başkanı'nın, kendisine, belgesi olmayan bir vatandaşa yeşil kart verilmesi konusunda baskı yaptığını iddia ederek şöyle devam etti 
     '' Eğer o vatandaşın ihtiyacı vardıysa, ben maaşımı vereyim dedim. Ancak bunu kabul etmediler. Benim parada pulda gözüm yok. Bana yeşil kart konusunda komplo kurmaya çalıştılar. Eğer ben bunların sözünü dinlemiş olsaydım. Belgesiz yeşil kart çıkartmak istedikleri kişinin yarın ihtiyaç sahibi olmadığı, kamuoyuna duyurulacaktı. Ancak ben bunu erken fark ettim ve o komploya düşmedim. Ardından bana hakaret ettiler. O hakaret, şahsıma değil devlete yapılmış hakarettir. Çünkü ben burada devleti temsil ediyorum. Bizi emir uşağı gibi görüyorlar. Ben devletin temsilcisiyim, kimsenin uşağı olmadım, olmayacağım da. 
     Ben AK Parti İlçe Başkanı değilim. Benim amirlerim bellidir. Burası bakkalhane değil, belgesiz kimseye yeşil kart verilmez. Bu şekildeki sistemde çalışamayacağımı anladım, bu nedenle kaymakamlık görevimden de memuriyetten de istifa ettim. Şimdi haksızlıkları kabul edecek birini getirsinler, çalıştırsınlar.'' Bu arada AK Parti İlçe Başkanı'nın 1985 yılında 12 yaşında bir kız çocuğuna tecavüz suçundan yargılandığını da ifade eden Özsoy, ''Halk bu kişinin ne tür bir insan olduğunu çok iyi biliyor. Bu nedenle şu an benim arkamdalar. Benim istifa etmemi istemiyorlar'' diye konuştu. 
     
     AK PARTİ İLÇE BAŞKANI 
     AK Parti Aşkale İlçe Başkanı Enver Başaran ise Aşkale Kaymakamı Mustafa Özsoy'un vali olamadığı için AK Parti'ye ve şahsına karşı cephe aldığını söyledi. 
     Başaran, AA muhabirine yaptığı açıklamada, ilçedeki yolsuzlukların ortaya çıkarılmasına öncülük ettiklerini ve kendi girişimleriyle sonuca ulaşmaya çalıştıklarını, ancak yolsuzluklarla mücadeledeki başarının Kaymakam Özsoy'a mal edildiğini ileri sürdü. 
     AK Parti Erzurum Milletvekili Mustafa Ilıcalı ile 13 gün önce Kaymakam Özsoy'u ziyarete gittiklerini belirten Başaran, ziyaret çıkışında kendilerinden yardım talep eden işsiz bir vatandaşın, ''çocuğunun 7 aydır küvezde yaşadığını, bunun masraflarını ödeme gücü olmadığı için yeşil kartının değiştirilmesi amacıyla Kaymakam'ın imzasının gerektiği'' talebini iletti. 
     Bu talebi ilettiği Kaymakam Özsoy'un kendisine hakaretlerde bulunmaya başladığını ileri süren Başaran, şunları söyledi 
     ''Milletvekili, daire müdürleri, muhtarlar ve çok sayıda vatandaşların yanında Kaymakam bana Yeşil kartla ilgili soruşturma başlatmışım. Kimseye yeşil kart veremem gibi sözler sarf ederek azarlamaya başladı. Ben de ailemden aldığım terbiye nedeniyle Kaymakamlık makamına ve Kaymakam'ın şahsına herhangi bir hakarette bulunmadım. Milletvekili Ilıcalı, Kaymakam'a sinirlenmemesi gerektiğini, sakin olması gerektiğini söyleyip oradan ayrıldık. Aramızda geçen tartışma bundan ibarettir. Beni kurum müdürleri, vatandaşlar ve vekilimin yanında azarlayarak küçük düşürdüğü için dava açacağım.'' 
     
     ''YOLSUZLUKLARIN ORTAYA ÇIKARILMASINA BİZ ÖNCÜLÜK ETTİK'' 
     Muhtarların yolsuzluğuyla ilgili ilk incelemenin, Kaymakam Özsoy tarafından kapatıldığını ileri süren Başaran, Valiliğe müracaat ederek yolsuzluk olduğunu ve bunun için ikinci bir komisyon kurulmasını sağladıklarını, bu komisyonun da yolsuzluğu ortaya çıkardığını kaydetti. 
     İlçedeki doğrudan gelir desteği ödemeleri ve Telekom'da yapılan yolsuzlukların ortaya çıkarılmasında öncülük yaptıklarını anlatan Başaran, ''Yolsuzluklarla mücadele yapılması, tamamen bizim başarımızdır. Bu yolsuzlukların tespit edilmesi için Kaymakamlığa öncülük edip, mücadeleye teşvik ettik. Ancak buna rağmen Kaymakam Özsoy'u yolsuzluklarla mücadele kapsamında ön plana çıkardık'' diye konuştu. 
     
     AK PARTİ ERZURUM MİLLETVEKİLİ ILICALI 
     AK Parti Erzurum Milletvekili Mustafa Ilıcalı da ''Kaymakama herhangi bir siyasi baskı yapmam söz konusu değil. Böyle bir iddiası var ve bunu da ispatlarsa, ben milletvekilliğinden istifa ederim'' dedi. 
     Ilıcalı, AA muhabirine yaptığı açıklamada, 18 Mart'ta ilçe başkanı Enver Başaran ile Aşkale Kaymakamı Özsoy'u makamında ziyaret ettiklerini, ziyaret sonrası, basında iddia edildiği gibi kendi yanında hakaretvari bir tartışma yaşanmadığını söyledi. 
     Milletvekili Ilıcalı, ''Olaylar, basında yer aldığı gibi değil. Eğer ilçe başkanımız kaymakama şerefsiz diye laf etseydi, hemen parti nezdinde soruşturmayı açtırır ve gereğini de bizzat yaptırırdım'' dedi. 
     Kaymakam Özsoy'u, yolsuzlukla mücadelede başarısından dolayı desteklemek amacıyla gittiklerini belirten Ilıcalı, şunları söyledi 
     ''Basında iddialar farklı aktarılmış. Bunun düzeltilmesini umuyorum. İlçe başkanımız ile Kaymakam Bey arasında farklı zaman ve şekillerde diyaloglar varsa, konu hukuki açıdan bir sürece girmiştir. Gereği de yapılacaktır. Ancak bu tür iddialarla kimsenin, ismimizi ve partimizi yıpratmaya hakkı yoktur.'' 
     
</TEXT>
</DOC>
