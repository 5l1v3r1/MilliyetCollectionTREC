<DOC>
<DOCNO> 247551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko09.html </URL>
<DATE> 2004/06/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Nemada ikinci taksit, yarından itibaren ödenmeye başlanacak... 
</HEADLINE>
<TEXT>

     Zorunlu tasarruf nemalarının ikinci taksiti, yarından itibaren Ziraat Bankası Şubeleri aracılığıyla ödenmeye başlanacak. 
     İkinci taksit ödemeleri, daha önce anapara ve birinci taksit nema ödemelerinde olduğu gibi, işveren veya kişisel başvuru şeklinde yapılabilecek. 
     Hak sahipleri, halen çalıştıkları ve tasarrufu teşvik işyeri sicil numarası ve elektronik posta adresi uzantıları -.k12.tr, -.edu.tr, -.com tr, -.gov.tr -.mil.tr -.pol.tr ve - .bel.tr olan kurum ve işyerleri aracılığı ile ikinci taksit tutarlarını alabilecek. 
     
     KİŞİSEL BAŞVURULARDA NEMA NE ZAMAN ALINACAK 
     Kişisel başvurularda ödemeler, belirlenen plan çerçevesinde, tasarrufu teşvik hesap numarasının son hanesine göre sırayla yapılacak. 
     Buna göre son numarası 9 olan hak sahiplerine yarın, 8 olan hak sahiplerine 15 Haziran 2004, 7 olan hak sahiplerine 16 Haziran 2004, 6 olan hak sahiplerine 17 Haziran 2004, 5 olan hak sahiplerine 18 Haziran 2004, 4 olan hak sahiplerine 21 Haziran 2004, 3 olan hak sahiplerine 22 Haziran 2004, 2 olan hak sahiplerine 23 Haziran 2004, 1 olan hak sahiplerine 24 Haziran 2004 tarihlerinde ödeme yapılacak. 
     Ancak 25 Haziran 2004 tarihinden itibaren, bu sıralama aranmayacak. Başvuruda gününü geçirenler, daha sonraki günlerde de başvurabilecek. 
     Taksit tutarları, tahakkuk eden ayda sabitlenecek. Tasarrufu teşvik anaparalarından, sehven fazla veya eksik ödenen tutarların geri alınmasında ödenmesinde, gerekli mahsuplaşmanın ikinci taksit ödeme tarihine kadar yapılmamış olması durumunda, ikinci taksit ödemelerinde bu tutarların ve söz konusu tutarlar üzerinden hesaplanarak fazla eksik ödenen nema miktarlarının düşülmesi eklenmesi şeklinde işlem yapılacak. 
     Mahsup edilecek tutarın ikinci taksitten yüksek olması durumunda ise fark, takip eden taksitlere yansıtılacak. Geriye dönük anapara tesisinde oluşacak anapara ve taksit farkı, bir sonraki taksit dönemi beklenmeden ödenecek. 
     
</TEXT>
</DOC>
