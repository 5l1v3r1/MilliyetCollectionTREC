<DOC>
<DOCNO> 226407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sontur13.html </URL>
<DATE> 2004/03/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
"Sarsıntılar bölgede başka depreme yol açarsa sürpriz olmaz" 
</HEADLINE>
<TEXT>

     Boğaziçi Üniversitesi Öğretim Üyesi Prof. Dr. Niyazi Türkelli, Erzurum'da meydana gelen depremlerle ilgili olarak, ''Sarsıntılar kendi içinde bağımsız olarak da kalabilir, bölgede başka depremlere de yol açarsa sürpriz olmaz'' dedi. 
     Türkelli, Erzurum'daki sarsıntılardan sonra artçı şokların bir süre daha devam edeceğini, ancak bölgede olası depremler konusunda büyüklük olarak rakam, yer ve zaman vermenin bilimsel olarak doğru olmadığını söyledi. 
     Erzincan-Karlıova ve Varto'ya uzanan Kuzey Anadolu Fay Hattı ile Karlıova-Bingöl-Palu'ya uzanan Doğu Anadolu Fay Hattı ve Erzurum'un doğusunda Pasinler-Narman-Horasan-Gaziler kırık hatlarının büyük deprem üretme potansiyeline sahip olduğunu anlatan Türkelli, bütün bunlarla birlikte bölgenin büyük depremlere gebe olduğunu belirtti. 
     Türkelli, söz konusu gerçekler ışığında önemli olan unsurun yapılaşma olduğuna dikkati çekerek, şunları söyledi 
     ''Bu sayılanlar deprem üretebilir. Bunu her zaman söylüyoruz. Ancak bölgedeki binaların depreme dayanıklılığı yok. Yapılaşmada tedbir alınmazsa hep üzüleceğiz. Kent merkezlerinde dikine gidiyoruz, yayılmıyoruz. Bölgede arazi sonunu mu var ki '' Türkelli, konuyla ilgili sürekli aynı şeylerin konuşulduğunu, ancak bunların kağıt üzerinde kaldığını, uygulamanın olmadığını sözlerine ekledi. 
     
     ATATÜRK ÜNİVERSİTESİ DEPREM ARAŞTIRMA MERKEZİ'NİN YORUMU 
     Atatürk Üniversitesi Deprem Araştırma Merkezi Uzmanı Mükerrem Yılmaz da Erzurum'da yaşanan depremlerin yöresel deprem olduğunu, sarsıntıların en fazla büyüklüğünün 5.5 olabileceğini kaydetti. 
     ''Vatandaşlarımızın tedirgin olmasına gerek yok, Erzurum'da her yıl 4 ila 5.5 arasında depremler oluyor'' diyen Yılmaz, ''Bu depremlerin artçı sarsıntıları bir müddet daha devam eder. Yöresel faylar yüzeye yakın faylardır, bunların etkisi büyük faylar kadar olmaz. Ancak, vatandaşlarımıza hasarlı evlerde oturmamalarını tavsiye ediyoruz. Sağlam olmayan evlerde hasar olması kaçınılmazdır'' diye konuştu. 
     
</TEXT>
</DOC>
