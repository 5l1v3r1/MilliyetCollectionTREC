<DOC>
<DOCNO> 212887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sondun20.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen kadın intihar eylemcisi "Bilerek yakalandım" 
</HEADLINE>
<TEXT>

     Moskova'daki bir restoranda geçen yaz şüpheli hareketleriyle dikkati çekerek yakalanan Çeçen kadın intihar eylemcisi 23 yaşındaki Zarema Muzakhoyeva, intihar etme iradesini kaybettiği için kendisini kasıtlı olarak yakalattığını söyledi. 
     İzvestiya gazetesinde bugün yer alan haberde, şüpheli hareketleriyle Moskova'daki Mon Cafe'nin güvenlik görevlilerinin dikkatini çeken Muzakhoyeva'nın geçen yıl Temmuz ayında yakalandığı belirtilerek, Muzakhoyeva'nın kaldırıma bıraktığı bombayı etkisiz hale getirmek isteyen bomba uzmanının yaşamını kaybettiği hatırlatıldı. 
     Muzakhoyeva'nın terörizm, iki veya daha fazla kişinin ölümüne neden olmak ve yasa dışı silah transferi suçlarından yargılandığını belirten İzvestiya, Muzakhoyeva'nın 25 yıl hapis cezasına çarptırılabileceğini kaydetti. 
     İzvestiya'ya verdiği demeçte insanları terörist saldırı veya terörist saldırı hazırlığından dolayı uyarması nedeniyle beraat etmeyi umduğunu kaydeden Muzakhoyeva, ''Üzerimdeki bombayı uzaktan kumanda ile patlatmak için beni izleyenlere fark ettirmeden dikkati üzerime çekmek için elimden gelen her şeyi yaptım'' dedi. 
     ''Kısaca bombayla birlikte teslim olup cezaevinde izimi kaybettirmeyi planladım. Kaldı ki, beni cezaevinde bile bulabilirlerdi'' diyen Muzakhoyeva, kocasının iş yüzünden çıkan bir anlaşmazlık sonucu öldürülmesinden ardından dul kaldığını ve utanç verici durumdan kurtulmak için terörü kendine tek seçenek olarak gördüğünü ifade etti. 
     Kocasının öldürülmesinden sonra büyükbabası ve büyükannesinin mücevherlerini kızıyla yeni bir yaşama başlamak için çaldığını belirten Muzakhoyeva, ''Daha sonra intihar eylemcilerinin ailelerine bin dolar ödül verildiğini duydum ve onlara yöneldim'' dedi. 
     Çeçenistan'ın güneyindeki eğitim kamplarında kaldığını ve Rus askeri karargahının bulunduğu Mozdok'ta bir otobüsü havaya uçurmakla görevlendirildiğini kaydetti. 
     Otobüs yaklaştığında üzerindeki patlayıcıların bağlantılarını birleştiremediğini belirten Muzakhoyeva, şunları söyledi 
     ''O an kendimi havaya uçuramayacağımı anladım. Buna rağmen beni Moskova'ya gönderdiler ve Moskova dışındaki bir hücre evinde erkek bir korumayla birlikte yaşamaya başladık. Bu adam bomba yapımı konusunda uzmandı. Evde bulunan iki kadın da ben geldikten kısa bir süre sonra Moskova'daki rock konserinde intihar saldırısında bulundular.'' Kendisinin yapacağı saldırının planlandığı gün de 2 erkek tarafından Kızıl Meydan'ın sonundaki St. Basil Katedrali'nin önüne getirildiğini belirten Muzakhoyeva, ''Beni getirenler oturdukları arabadan indirerek kafeden içeri girmem için talimat verdi. Dikiz aynasından şoföre bakarak kurandan ayetler mırıldandım. Böylelikle beni polise ihbar edeceğini umdum ama benim yanımdan hızla uzaklaştı'' dedi. 
     Muzakhoyeva, cafenin önündeki bir adamın boğazını tutarak gülümsediğini kaydederek, ''3 adam yanıma geldi, pasaportumu istedi ve çantamın içinde ne olduğunu sordular. Ben de patlayıcı dedim. Birkaç dakika içinde poliste gözaltındaydım'' diye konuştu. 
     
</TEXT>
</DOC>
