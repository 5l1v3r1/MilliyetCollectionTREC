<DOC>
<DOCNO> 233996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/ekonomi/aeko.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar soruşturmasında BDDK üyesine gözaltı 
</HEADLINE>
<TEXT>

   İmar Bankası operasyonu kapsamında ilk kez bir BDDK üyesi ve dört gazeteci gözaltına alındı. BDDK üyesi Kemal Çevik'in rüşvet almak iddiası ile gözaltına alındığı öğrenildi 
      ANKARA Milliyet 
   
   İmar Bankası operasyonu, ilk kez bir Bankacılık Düzenleme ve Denetleme Kurulu BDDK üyesinin "rüşvet" iddiasıyla gözaltına alınmasına, bağlantısı ve bilgisi olduğu düşünülen gazetecilerin de sorgulanmasına uzandı. Uzan operasyonu kapsamında BDDK üyesi Prof. Dr. Kemal Çevik, rüşvet aldığı iddiasıyla dün sabah gözaltına alındı. Star Grubu'nda çalışmış dört gazeteci ve bir şirket görevlisi de sorgulanırken, Kemal ve Hakan Uzan hakkında bu dosya kapsamında da "arama" kararı çıktı. 
   İstanbul Şişli Cumhuriyet Başsavcılığı ile birlikte Uzan operasyonunu yürüten Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı ilk operasyonda ele geçirilen belgeler ve bilgisayar disketlerinde yaptığı inceleme sonucunda önemli ipuçlarına ulaştı. Florya'daki bilgisayar üssünde bulunan bir bilgisayar ana belleğindeki teknik araştırmada Uzan ailesinden gönderilmiş bir "e - mail" bulundu. Uzman ekibin e - mailin izini sürmesi, operasyonda önemli bir aşamayı oluşturdu. 
   
   Şener soruşturma izni verdi 
   Bu arada mahkeme kararıyla telefon dinlemeleri yapıldı. Takip ve dinlemelerde para bağlantısı bulgusu sayılabilecek bilgilere ulaşıldı. 
   Kaçakçılık Daire Başkanlığı, elde edilen bilgilerden bir dosya oluşturarak Adalet Bakanlığı'na başvurdu. Bu arada, BDDK ile ilgili hükümet üyesi olan Başbakan Yardımcısı Abdüllatif Şener de yapılan başvuru üzerine soruşturma izni verdi. 
   Bakanlığın uygun görüşü üzerine BDDK'nın merkezinin Ankara'da olması nedeniyle Ankara Cumhuriyet Başsavcılığı'yla birlikte operasyon hazırlandı. Ankara Emniyet Müdürlüğü ekipleri dün sabah Savcı Abdullah Ayhan Şan'ın "gözaltı" talimatı üzerine harekete geçti. 
   Başta Çevik olmak üzere, Star gazetesinin eski Ankara Temsilcisi ve Dünden Bugüne Tercüman Gazetesi yazarı Murat Çelik, Star gazetesi eski muhabiri ve TV 5 muhabiri Erdoğan Süzer, Star gazetesi eski yazarı ve Dünden Bugüne Tercüman yazarı Sırrı Çağlar, Uzanlar'a ait Rumeli Holding'in Ankara Koordinatörü Orhan Uğuroğlu ile üst düzey yönetici sekreteri Hülya Ayşe Arsel gözaltına alındı. 
   
   Rüşvete aracılık iddiası 
   Operasyonun, gazeteci Murat Çelik'in Başbakan Tayyip Erdoğan'la birlikte Saraybosna gezisi için yurtdışında bulunması ve önceki gece ülkeye dönmesi nedeniyle dün sabah başlatıldığı öğrenildi. Operasyonda gözaltına alınan gazetecilerden bazılarının rüşvete aracılık etmek iddiasıyla, diğer isimlerin ise bilgisine başvurulmak üzere gözaltına alındıkları bildirildi. 
   Akşam saatlerinde Murat Çelik, Erdoğan Süzer, Sırrı Çağlar ve Orhan Uğuroğlu serbest bırakılırken Kemal Çevik ile Hülya Ayşe Arsel'in gözaltında tutulmaya devam edildiği öğrenildi. 
   
   Kemal Çevik kimdir    Prof. Dr. Kemal Çevik, 1945'de Sivas Yıldızeli'nde doğdu. Doktorasını Ankara Üniversitesi Hukuk Fakültesi'nde yaptı. Uzun süre Gazi Üniversitesi Özel Hukuk Bölüm Başkanlığı'nı yürüttü. Türkiye Milli Prodüktivite Merkezi Yönetim Kurulu Başkanlığı'nın yanı sıra Vakıflar Genel Müdürlüğü Meclis Üyeliği'nde bulundu, Ziraat Bankası'nda da hukuk danışmanı olarak çalıştı. Başbakanlık Sosyal Hizmetler ve Çocuk Esirgeme Kurumu Genel Müdürlüğü görevinde de bulunan Çevik, Bülent Ecevit'in Başbakan olduğu DSP - MHP - ANAP koalisyonu döneminde BDDK üyesi olarak atandı. MHP Genel Başkanı Devlet Bahçeli'nin isteği üzerine bu göreve önerildiği belirtiliyor. 
   
   Polis ilk kez BDDK'da    Ankara'daki tüm zanlılar evlerinden alınarak Ankara Emniyet Müdürlüğü'ne getirildi. Polis, talimat üzerine Çevik'in BDDK'daki ofisi ve evinde arama yaptı, ancak suç unsuruna rastlamadı. Çevik'in ofisinde el konulan dizüstü bilgisayarı da incelemeye alındı. Bu arada gözaltındaki zanlılara kebap ve dondurma getirtildiği öğrenildi. 
   Çağlar ve Arsel, dün akşam saatlerinde uçakla İstanbul'dan Ankara'ya getirildi. Dosyada adı geçen ve yakalama kararı çıkartılan holding yöneticisi Enis Zaimoğlu ise telefonla polise ulaştı ve teslim olacağını bildirdi. 
   Savcılık, yurtdışında oldukları bilinen Kemal Uzan ve Hakan Uzan hakkında "arama" kararı çıkardı. Baba - oğul Uzanlar, böylece, eski dosyaların yanı sıra yeni dosyayla ilgili de aranmaya başladı. 
   
   1 milyon dolar iddiası    Operasyon konusunda, dün akşama kadar resmi bir açıklama yapılmadı. Resmen teyid edilmeyen iddialara göre, rüşvet için telaffuz edilen rakamlar 1 milyon doları buluyor. 
   Sırrı Çağlar'ın gözaltına alındığını öğrenen, Star Medya Grubu eski Başkanı Can Ataklı, İstanbul Mali Şube Müdürlüğü'ne geldi. Çağlar'ın durumunu öğrenmek için geldiğini belirten Ataklı, "Çağlar bildiğim kadarıyla yaklaşık 28 yıllık gazeteci ve hiçbir soruşturma geçirmedi. Bunlar nereden çıkarılıyor anlamıyorum. Ankara'daki gözaltılar hakkında bilgim yok" dedi. 
   
   
</TEXT>
</DOC>
