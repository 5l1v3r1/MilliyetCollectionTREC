<DOC>
<DOCNO> 238250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/dunya/adun.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlk açılım siyasi olacak' 
</HEADLINE>
<TEXT>


KKTC Başbakanı Talat, ABD'nin Kuzey Kıbrıs'taki temsil düzeyinin yükseltilmesini beklediklerini, ayrıca Washington'un doğrudan uçuşlar için çalışma başlattığını ve USAID aracılığıyla yardım yapacağını açıkladı 

YASEMİN ÇONGAR Washington 


KKTC Başbakanı Mehmet Ali Talat, Kuzey Kıbrıs'ın tecridine son verilmesine yönelik girişimlerde ABD'den "öncülük" istediklerini ve ilk aşamada alınacak sonucun iktisadi değil, "siyasi nitelikli" olacağını tahmin ettiklerini açıkladı. 
Talat, Washington'a ilettikleri talepler arasında, ABD'nin Kuzey Kıbrıs'taki temsil düzeyinin yükseltilmesi ve buna siyasi ve resmi nitelik kazandırılmasının bulunduğunu söyledi. Amerikan kaynakları ise, bu talebin değerlendirildiğini ve ABD'nin konsolosluk işlemlerini düzenli yürütmenin yanı sıra yeni açılım adımlarının koordinasyonunu da üstlenmek üzere Kuzey Kıbrıs'ta düzenli bir temsilci bulundurmasının "olasılık dahilinde" olduğunu bildirdiler. Mevcut durumda, ABD'nin Kuzey Kıbrıs'taki temsili, haftada bir Güney'den geçen bir konsolosun vize ve benzeri başvurularla ilgilenmesi ile sınırlı bulunuyor. 

'Statümüz yükseldi' 
New York'ta BM Genel Sekreteri Kofi Annan ve ABD Dışişleri Bakanı Colin Powell ile görüşen, Washington'da ise CSIS adlı fikir kuruluşundaki konferansının yanı sıra ABD Dışişleri ve Beyaz Saray yetkilileri, Kongre üyeleri, IMF ve Dünya Bankası ile temaslarda bulunan Talat, dün ABD'den ayrıldı. Talat, Washington'da düzenlediği basın toplantısında, Powell ile "KKTC Başbakanı" sıfatıyla görüşmesinin önemli olduğunu vurgulayarak, "Bu bir sinyaldir. Tanıma değil. Hiç kimse şu an itibariyle o hayale kapılmamalı. Ama bu bir statü yükselmesidir" dedi. 
Talat, ABD'nin direkt uçuşlar için çalışma yürüttüğünü, ayrıca USAID adlı resmi yardım kurluşunun da Kuzey Kıbrıs'a yonelik girişim başlatacağını açıkladı. 

Güvenlik Konseyi kararı 
Başbakan Talat, BM Genel Sekreteri Kofi Annan'in Güvenlik Konseyi'ne sunacağı raporda. Kuzey Kıbrıs'ın tecridine son verilmesi yönünde tavsiyede bulunacağını belirtti. Direkt uçuşların başlatılması ve benzeri konularda ilgili uluslararası kuruluşlar nezdindeki bürokratik güçlüklerin aşılabilmesi için Annan'in raporunun önemli olacağını kaydeden Talat, "Güvenlik Konseyi kararı da çok yararlı olur" dedi, ancak şu an için Rusya'nın böyle bir karar önünde engel göründüğünü kaydetti. 

'Talat'a bilerek başbakan dedik' 

ABD Dışişleri Bakanı Colin Powell'ın 4 Mayıs'ta BM merkezinde karşılaştığı Mehmet Ali Talat'a "Sayın Başbakan" diye hitap etmesi Güney Kıbrıs'ta büyük kızgınlığa yol açarken, Washington, bu nitelendirmenin bilinçli kullanıldığını vurguladı. Önceki gün ABD Dışişleri Bakanlığı'ndaki basın toplantısında, bu ifadenin ne anlama geldiğini, yanlışlık yapılıp yapılmadığını soran Yunanlı gazeteciye, Bakanlık Sözcüsü Richard Boucher, "Yanlışlık yok, bilerek kullandık. Bu bir tariftir. Kullanılan terimler, durumu tanımlıyor" karşılığını verdi. 


</TEXT>
</DOC>
