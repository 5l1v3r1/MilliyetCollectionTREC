<DOC>
<DOCNO> 212033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur27.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Tuğba Özay, mahkemede ifade verdi 
</HEADLINE>
<TEXT>

     Manken Tuğba Özay hakkındaki gıyabi tutuklama kararı, Adnan Menderes Havalimanı'nda polislere hakaret ettiği iddiasına ilişkin mahkemede ifade verince kaldırıldı. 
     İstanbul Adalet Sarayı'na avukatı Edip Önder'le gelen Tuğba Özay'ın, İzmir 7. Asliye Ceza Mahkemesi'nin talimatı uyarınca İstanbul 12. Asliye Ceza Mahkemesi'nde ifadesi alındı. 
     Mahkemedeki ifadesinde, olay günü erken saatlerde havalimanına geldiğini ve ilk güvenlik noktasından geçerken x-ray cihazının sinyal verdiğini belirten Özay, noktada görevli polislerin buna kemerinin neden olacağını söylediklerini, şakalaştıklarını ve içeri geçtiğini anlattı. 
     Kendisinden imza isteyenlerle ilgilenirken uçağa geç kaldığını ve son yolcu olarak adının anons edildiğini belirten Özay, şöyle konuştu 
     ''Bunun üzerine aceleyle ikinci güvenlik noktasından geçmeye çalıştım. Kemerim yine cihazın sinyal vermesine neden oldu. Kemerimi çıkartmamı söylediler. Ben de kemeri çıkarıp takmanın zor olduğunu, uçağa geç kaldığımı anlatmak istedim. Sert bir tavırla karşılaştım. Bunun üzerine aramızda tartışma çıktı. Bu arada komiser geldi. O da bana sert bir tavır gösterdi. Zaten o gelince kemerimi çıkardım. Birbirimizi tanıdığımızı filan söyledim. Sonra o anki psikolojiyle 'sizi şikayet edebileceğim neresi varsa, oraya şikayet edeceğim' dedim. Komiser de beni uçağa bindirmedi.'' Kalp rahatsızlığı bulunduğunu, olay sırasında fenalık geçirdiğini ve önemli bir işini kaçırdığını anlatan Özay, iddianamede belirtildiği şekilde hakarete varan konuşmasının olmadığını öne sürdü. 
     
     GIYABİ TUTUKLAMA KARARI KALDIRILDI 
     Sanık hakkındaki gıyabi tutuklama kararının ifadesinin alınması amacıyla çıkartıldığını belirten hakim, ifadesi alındığı için Özay hakkında 27 Ocak 2004 tarihindeki duruşmada çıkartılan gıyabi tutuklama kararını kaldırdı. 
     Duruşma sonrası basın mensuplarının sorularını cevaplandıran Özay, hakkında açılan davaya ilişkin kendisine herhangi bir tebligat yapılmadığını belirterek, bu nedenle duruşmaya katılmadığı için gıyaben tutuklandığını bildirdi. 
     Özay'ın görüntülemek isteyen basın mensupları arasında, arbede yaşandı. Bu sırada bir basın mensubunun telefonu çalındı. 
     İzmir Cumhuriyet Başsavcılığı'nca hazırlanan iddianamede, Tuğba Özay'ın 9 Eylül 2003 tarihinde Adnan Menderes Havalimanı'nın güvenlik noktasından geçerken kemerini çıkarmasını isteyen polis memuruna ''Ben bomba mı taşıyorum Terbiyesizlik yapıyorsunuz'', komisere de ''Polislere bedava konser veriyorum. Allah çoluğunuzdan çocuğunuzdan çıkarsın'' diyerek hakaret ettiği belirtiliyor. 
     İddianamede, Özay'ın ''görevli memura hakaret etmek'' suçundan 3 ay ile 2 yıl arasında hapis cezasına çarptırılması isteniyor. 
     
</TEXT>
</DOC>
