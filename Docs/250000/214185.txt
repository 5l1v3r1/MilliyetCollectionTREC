<DOC>
<DOCNO> 214185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/spo01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta mutlu son 
</HEADLINE>
<TEXT>

   Beşiktaş, Giunti'nin kiralanması konusunda Brescia'yı ikna etti. İtalyan oyuncunun bir yıl daha uzatılan yeni sözleşmesi de, Futbol Federasyonu'na teslim edildi 
      ORHAN YILDIRIM 

   
   Nefes aldılar 
   KARTAL, bir sıkıntısından daha kurtuldu. Sözleşmesi sezon sonunda bitecek olan futbolcularıyla birer birer anlaşma sağlayan Beşiktaş, Brescia'nın Giunti'yi kiralık vermeye yanaşmaması nedeniyle problem yaşıyordu. İtalyan kulübü, bu futbolcunun bonservisini 2.5 milyon dolara kadar indirmiş, Siyah - Beyazlılar'ın satın alması konusunda ısrar ediyordu. Ancak Kartal, buna yanaşmayıp, kiralanması konusunda İtalyan kulübünü ikna etti. 
   
   1 Şubat'a kadar 
   ÇİZME ekibinin yöneticileriyle sıkı bir pazarlığa giren Siyah - Beyazlılar, Federico Giunti'yi bir yıl daha kiraladı. Bu süre için ödenecek paranın, Valencia maçından sonra yapılacak görüşmede belli olacağı açıklandı. Öte yandan Brescia ile anlaşma sağlayan Beşiktaş da bu futbolcunun yenilenmiş sözleşmesini Futbol Federasyonu'na teslim etti. İtalyan futbolcunun, 1 Şubat 2005'e kadar sözleşmesi bulunuyor. 
   
   Gözler PFDK'da    CEMAL ERSEN 

   Kapama yüksek olasılık 
   SAMSUNSPOR maçında çıkan olaylar nedeniyle Disiplin Kurulu'na PFDK sevk edilen Beşiktaş için karar bugün açıklanacak. Kartal'ın, hakem Cem Papila'nın sahaya atılan tehlikeli maddeler ve ardından yüzüne isabet eden kartopu nedeniyle yaptırdığı 3 ve 4 nolu anonslar gereği, yüksek olasılıkla saha kapatma ve 2.5 milyar lira para cezası alacağı bildirildi. 
   
   Seyircisiz de olabilir 
   GÖZLEMCİ Sadık Deda ve Sabri Çelik'in raporlarında dikkat çekilen bir konu ise cezayı artırabilecek. Deda ve Çelik, hakem tarafından 2 nolu anons istenmesine karşın, stat görevlilerinin bunu yerine getirmediğini belirtmişti. Bu gözönüne alındığında cezanın seyircisiz oynamaya dönebileceği kaydedildi. Eğer kapama cezası gelirse Denizli maçı için İzmir Atatürk Stadı hazırlanacak. 
   
   Zago tehlikesi    BEŞİKTAŞ, Denizli maçının hazırlıklarına dün başladı. Feyyaz Uçar yönetimindeki çalışmaya sakat olan Giunti, Zago ve bugün İstanbul'a gelecek Ahmed Hassan katılmadı. Kulüp doktoru Ayhan Optur, Zago'nun Ankaragücü maçında düşmesinden sonra belinde bir zedelenme olduğunu belirterek, "MR'ını çektirdik ve zedelenme bulgusu olduğunu tespit ettik. Şiddetli ağrıları var. İki günlük tedavinin ardından Denizli maçında oynayıp oynamayacağına karar vereceğiz" dedi. Valencia'yı uçak sorunu nedeniyle izleyemeyen Lucescu, rakiplerinin hafta sonu Real Mardid ile yapacağı maçı takip edecek. 
   
   'Mansız Japonya'da uslanacaktır'    SİNAN SANATER 

   Hasek çok mutlu 
   İLHAN Mansız'ın forma giyeceği Vissel Kobe'nin Teknik Direktörü Ivan Hasek, golcünün Japonya'da agresif yapısından kurtulabileceğini söyledi. Almanca'yı çok iyi bilmesi nedeniyle İlhan ile bu şekilde anlaşacağını belirten Çek Teknik Direktör, çok kart görmesine ise şu yorumu yaptı "Burası Japonya ve Türkiye'den çok farklı. Her şey farklı gelişecektir." 
   
   'İlhan tartışılmaz' 
   KOBE'NİN Halkla İlişkiler Sorumlusu Rina İwamoto ise yurt dışından gelen her futbolcu gibi İlhan'ın da sıkı bir sağlık kontrolünden geçeceğini ifade etti. Crimson şirketinin ve Vissel Kobe'nin sahibi Hiroshi Mikitani de, "İlhan'ın ünü ve yeteneği tartışılmaz bir gerçek'' diyerek umutlu olduğunu belirtti. 
   
   'Hoşgeldin İlhan'    JAPONYA'NIN Vissel Kobe takımına transfer olan İlhan Mansız, bugün Tokyo'ya gidiyor. Münih'ten Japonya'ya geçecek olan yıldız futbolcu önce sağlık kontrolünden geçip, ardından da imzayı atarak bir basın toplantısı düzenleyecek. Mansız'ın kontratının iki yıllık olacağı, 31 Ocak 2006 tarihine kadar devam edeceği öğrenildi. Yıldız için ayrıca yarın Kobe'de Wing Stadyumu'nda "Hoşgeldin İlhan" toplantısı düzenlenecek. 
   
   
</TEXT>
</DOC>
