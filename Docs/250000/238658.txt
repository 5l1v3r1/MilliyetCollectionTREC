<DOC>
<DOCNO> 238658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonyas01.html </URL>
<DATE> 2004/05/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türkiye'de prezervatif kullanımı son 5 yıl içinde iki kat arttı... 
</HEADLINE>
<TEXT>

     Anne ölümlerinde istenmeyen gebeliklerin çok önemli rolü olmasına karşın, yapılan araştırmalar, Türkiye'de hala kadınların yarısının doğum kontrol yöntemi kullanmadığını veya riskli geleneksel yöntemleri tercih ettiğini gösteriyor. 
     Bir Alman ilaç firması tarafından, ''Türkiye Aile Planlaması Bilinci ve Korunma Yöntemleri Kullanımı Araştırması'' yapıldı. 
     Sosyo-ekonomik sınıf, yaş, bölge, kır-kent dağılımı açısından Türkiye temsili örneklem kullanılarak yapılan araştırmada, 19 ilde, 18-45 yaş arası toplam 2 bin 44 kadın ile yüz yüze görüşüldü. 
     Araştırmada yer alan AB üye ve aday ülkelerindeki nüfus artışı ve bebek ölümleri oranlarına göre, Türkiye yüzde 1.'lük nüfus artış hızıyla tüm ülkeleri geride bıraktı. 
     Nüfus artış hızı, Almanya'da yüzde 0.07, Avusturya'da yüzde 0.05, Hollanda'da yüzde 0.55, Çek Cumhuriyeti'nde yüzde -0.1, Yunanistan'da yüzde 0.14, Polonya'da yüzde -0.08, İtalya'da -0.10 olarak belirlendi. 
     Türkiye bu ülkeler arasında binde 38.3'lük bebek ölüm oranı ile yine ilk sırayı aldı. 
     Bebek ölüm oranı, Almanya'da yüzde 4.7, Avusturya'da yüzde 4.4, Hollanda'da yüzde 4.3, Çek Cumhuriyeti'nde yüzde 5.5, Yunanistan'da yüzde 6.3, Polonya'da yüzde 9.3, İtalya'da ise yüzde 5.8 olarak tespit edildi. 
     
     KARADENİZLİLER ''PREZERVATİF'' DİYOR 
     Araştırmaya katılan kadınlara, ''ilk akla gelen doğum kontrol yöntemi'' soruldu. 
     Kadınların büyük çoğunluğu doğum kontrol haplarını söylerken, hapların bilinilirliği kentsel alanlarda, özellikle Marmara Bölgesi'nde daha yüksek çıktı. 
     İç Anadolu bölgesinden araştırmaya katılan kadınlar büyük oranda ilk akla gelen yöntem olarak spirali söylerken, Karadeniz Bölgesi'ndeki kadınların aklına ilk olarak kondom prezervatif geldi. 
     
     YAKLAŞIK YARISI MODERN YÖNTEM KULLANMIYOR 
     Araştırmaya katılan kadınların yüzde 51.2'si hap, spiral gibi modern doğum kontrol yöntemlerini kullanırken, yüzde 48.8'i, ya geleneksel yöntemleri kullanıyor ya da hiç korunmuyor. 
     Kadınların, yüzde 22.5'i geri çekme, takvim metodu gibi geleneksel yöntemleri tercih ediyor, yüzde 26.3'ü ise hiçbir yöntemi kullanmıyor. 
     Modern doğum kontrol yöntemi kullanan kadınların yüzde 8'i hap, yüzde 22'si spirali seçiyor. 
     Kadınların yüzde 16'sı, doğum kontrol yöntemi olarak eşlerinin prezervatifi tercih ettiğini belirtiyor. 
     Kadınların yüzde 3'ü tüplerin bağlatılması yöntemini kullanıyor, yüzde 2'si ise diğer yöntemleri tercih ediyor. 
     
     SON 5 YILDA MODERN YÖNTEM KULLANIMI ARTTI 
     Araştırmaya göre, Türkiye'de modern doğum kontrol yöntemlerinin kullanımı, 1998 yılına göre yüzde 37.7'den yüzde 51.2'ye yükseldi. 
     Doğum kontrol haplarını kullanım oranı son 5 yılda yüzde 4.4'ten yüzde 8'e çıktı. 
     En sık kullanılan yöntem olan spiralin oranı son 5 yılda yüzde 19.8'den yüzde 22'ye yükseldi. 
     
     PREZERVATİF KULLANIMI 2 KAT ARTTI 
     Türkiye'de prezervatif kullanımı da son 5 yıl içinde yüzde 8.2'den yüzde 16.1'e çıktı. 
     Riskli geleneksel yöntemler ise 5 yılda yüzde 26.1'den, yüzde 22.4'e geriledi. İstenmeyen gebelikler de en çok bu gruptan çıktı. 
     Türkiye'de yüzde 51 olan modern yöntem kullanımı, Almanya'da yüzde 72, İngiltere'de yüzde 78, ABD'de yüzde 67, Fransa'da yüzde 70, Hollanda da ise yüzde 76 olarak belirlendi. 
     
     KADINLARIN YÜZDE 26'SI KÜRTAJ OLUYOR 
     Araştırmaya göre, Türkiye'de her yıl 1.9 milyon gebelik oluşuyor. Bunların 550 bini, yani yaklaşık yüzde 30'u istenmeyen gebelikler. Bunların da 285 bini kürtajla sonuçlanıyor. 
     Dünyada her yıl 80 bin kadın kürtaj nedeniyle hayatını kaybediyor. 
     İstenmeyen sağlık problemlerine de neden olan kürtajın Türkiye'de gerçekleşme oranı, 18-45 yaş arasındaki tüm kadınlarda yüzde 26. Bu oran, 34-45 yaş grubunda, Marmara Bölgesi'nde ve kentsel alanlarda daha yüksek. 
     
     YÖNTEM KULLANIMINA KİM KARAR VERİYOR 
     Araştırmaya katılan kadınlara, doğum kontrol yöntemi kullanmaya kimin karar verdiği de soruldu. 
     Kadınların yaklaşık yarısı eşiyle veya erkek arkadaşıyla birlikte bu kararı verdiğini söylerken, yüzde 42'si bu kararı kendisinin verdiğini belirtti. 
     Yöntemsel farklılıklara bakıldığında spiral kullanım kararını kadınlar kendileri verirken, erkeklerin karara etkisi prezervatif ve geri çekilme yöntemlerinde daha çok ön plana çıktı. 
     Bilgi eksikliğinin en fazla gözlendiği kırsal alanda yöntem kullanım kararını erkeklerin verdiği belirlendi. 
     
</TEXT>
</DOC>
