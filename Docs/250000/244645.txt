<DOC>
<DOCNO> 244645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/spo15.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ligler bugün tescil ediliyor 
FUTBOL Federasyonu Yönetim Kurulu, bugün İstanbul'da toplanacak. 2003-2004 sezonunun tesciliyle yeni sezonun transfer döneminin belirlenmesini görüşecek olan yönetimin, transfer sezonunu 15 Haziran - 1 Eylül tarihleri arasında yapacağı öğrenildi. 

Doğan Havuzu kimse bozamaz 
GAZİANTEPSPOR Başkanı Celal Doğan, seçimi kazandıktan sonra "Bırakıp gitti" denmemesi için göreve devam ettiğini söyledi. Doğan, "Süper Lig'in asıl sahibi Kulüpler Birliği'dir. Havuz sistemi kanunla belirlenmiştir, sağlıklı işlemediği, adaletli dağıtılmadığı doğrudur. Ama bizler doğrusunu bulacağız" diye konuştu. 

Olimpiyat biletleri elde kaldı 
ATİNA Olimpiyatları'na 10 hafta kala beklenenin tersine biletlerin yüzde 60'ından daha fazlasının satılmaması Yunanistan'da hayal kırıklığına neden oldu. Bilet satışlarını organize eden yetkililerin verdiği bilgiye göre, düne kadar 5.3 milyon biletin sadece yüzde 34'ü satılabildi, bundan da 137 milyon 51 bin 21 euro'luk bütçenin yüzde 75'ini oluşturan bir gelir elde edildi. 

Aybaba Ankara'da 
SÜPER Ligin yeni ekiplerinden Ankaraspor, bir süredir temasta olduğu Samet Aybaba ile anlaştı. Ankara'da dün Lacivert - Beyazlı kulübün Asbaşkanı Mehmet Emin Katipoğlu ile uzun bir görüşme yapan Aybaba her konuda anlaşma sağlayarak Başkent ekibi el sıkıştı. Tecrübeli teknik adam bugün saat 11.00'de Ankaraspor ile sözleşme imzalayacak. 

Kaptan Kürşat'ın otomobili çalındı 
LİGİN bitiminin ardından tatil için Kuşadası'na giden Çaykur Rizespor Kaptanı Kürşat'ın Mercedes CLK 200 marka otomobili çalındı. Başarılı oyuncu hemen emniyet güçlerine başvurdu. Öte yandan Yeşil - Mavililer ile prensip anlaşmasına varan Teknik Direktör Rıza Çalımbay'ın Avusturya'da kamp yeri araştırmasına başladığı öğrenildi. 

Okan Çevik nik h tazeledi 
ERKEKLER Basketbol Ligi'nde yer alan Darüşşafaka, Antrenör Okan Çevik'in sözleşmesini bir yıl uzattı. Çevik, "Yabancılarımızla yeniden görüşeceğiz, anlaşırsak kalacaklar" dedi. 

Başpehlivana 12.5 milyar 
EDİRNE Belediyesi, 25-27 Haziran tarihleri arasında bu yıl 643'üncüsü yapılacak Tarihi Kırkpınar Yağlı Güreşleri'nde verilecek ödülleri belirledi. Buna göre baş pehlivana 12,5 milyar lira, en iyi peşrev çeken güreşçiye ise 1 milyar 250 milyon lira verilecek. 

Voleybolcular bugün Bursa'da 
ERKEKLER Voleybol Avrupa Ligi'nde mücadele eden Voleybol A Milli Takımı, Rusya ile oynayacağı maçlar için bugün Bursa'da kampa girecek. Grup lideri karşısında iki maçı da kazanmak isteyen Ay - Yıldızlılar, puanını 10'a çıkarmayı hedefliyor. 



</TEXT>
</DOC>
