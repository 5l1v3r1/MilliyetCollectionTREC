<DOC>
<DOCNO> 218993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo02.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 90 hafta sonra lider... 
</HEADLINE>
<TEXT>

     Fenerbahçe, ezeli rakibi Galatasaray'ı Fenerbahçe Şükrü Saracoğlu Stadı'nda 2-1 yenerek, Birinci Süper Futbol Ligi'nde 90 hafta sonra liderlik koltuğuna oturdu. 
     Ligde en son, şampiyon olduğu 2000-2001 sezonun son haftasını lider olarak geride bırakan sarı-lacivertliler, 2001-2002 ve 2002-2003 sezonlarında yaşayamadığı liderlik sevincini bu sezonun 23. haftasında yeniden tattı. 
     Sarı-lacivertliler, Beşiktaş'ın İstanbulspor karşısında yenilmesiyle rakibiyle puanlarını eşitleyip gol averajıyla da zirveye oturdu. 
     Fenerbahçe'nin ligde liderliğe yükselmesi ve Galatasaray karşısında alınan 2-1'lik galibiyet, Fenerbahçe Şükrü Saracoğlu Stadı'ndaki taraftarlara büyük sevinç yaşattı. 
     Maçın sona ermesiyle birlikte tribünlerde büyük bir coşkuyla tezahüratlar yapıp şarkı söyleyen taraftarlar, uzun bir süre stadı terketmedi. 
     Futbolcular da tribünlere giderek 3 puan sevincini taraftarlarıyla paylaştı. 
     
     SEZONUN İLK DERBİ GALİBİYETİ FENERBAHÇE'DEN 
     Galatasaray'ı 2-1 yenen Fenerbahçe, Birinci Süper Lig'de 2003-2004 sezonunun ilk derbi galibiyetinin de sahibi oldu. 
     Ligde bu sezon yapılan derbi karşılaşmalarında Galatasaray- Fenerbahçe 2-2, Fenerbahçe-Beşiktaş 2-2, Beşiktaş-Galatasaray maçı da 0-0'lık sonuçlarla berabere tamamlanmıştı. 
     Teknik direktör Christoph Daum da Fenerbahçe'nin başında çıktığı derbi maçlardaki ilk galibiyetini elde etmiş oldu. 
     Bu sezon kendi sahasında tek yenilgisini ilk maçta İstanbulspor'a karşı 3-0'lık skorla alan Fenerbahçe, 10 Ağustos 2003 tarihinde yaptığı bu maçın ardından sahasında yenilmezliğini, Galatasaray'ı da yenerek sürdürdü. 
     
</TEXT>
</DOC>
