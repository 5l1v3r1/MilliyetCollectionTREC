<DOC>
<DOCNO> 233505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko38.html </URL>
<DATE> 2004/04/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
BDI Başkanı Rogowski Her zaman Türkiye'nin üyeliğini destekledik 
</HEADLINE>
<TEXT>

     Alman Sanayi Federasyonu BDI Başkanı Dr. Michael Rogowski, Avrupa Birliği'nin AB Türkiye ile ilgili bakış açısını iyileştirmenin, kendileri için çok önemli bir çıkar arzettiğini bildirdi. 
     Türk Sanayicileri ve İşadamları Derneği TÜSİAD ile BDI heyetinin İstanbul'daki toplantısında konuşan Rogowski, şimdiye kadar yaptıkları çalışmalar için TÜSİAD üyelerine teşekkür etti. 
     Rogowski, Koç Holding Şeref Başkanı Rahmi Koç ile oğlu Koç Holding Yönetim Kurulu Başkanı Mustafa Koç'a hitaben ''Sayın büyük Koç, aslında bu küçük Koç'un sadece ağabeyi gibi görünüyor. Bizi müzeye davet ettiğiniz için teşekkür ederiz. Gerçekten çok çekici bir yer. Aslında bu arabalardan birini Erdoğan Gönül Galerisi'ndeki antika otomobiller almayı o kadar çok isterdim ki... Alırdım, İstanbul'da gezerdim, herhalde herkes bana bakardı'' diye konuştu. 
     Rogowski, burada Koç ve diğer ailelerin girişimci başarısının kendisini çok şaşırttığını ve etkilediğini ifade ederek, şunları söyledi 
     ''Umarım bu yapıyı uzun süre devam ettirebilirsiniz. Çünkü ben kesinlikle aynı aile grubu içinde fazla iş koluna dağılınmasını tercih ediyorum. Bu sadece tek bir noktaya odaklanmaktan çok daha iyi. Çünkü bir gün çıkışta olursunuz, bir gün de iniştesinizdir. 
     Eğer aile şirketi sadece bir sektörde çalışırsa sürekli olarak temettüyü eşit tutmak ya da sabit tutmak zor olacaktır. Dolayısıyla aile şirketleri bir noktaya kadar çeşitlendirilmelidir. İş mekaniği ise benzer olmalıdır. Yani sizin içinde bulunduğunuz girişimler ve şirketlerde bir aile içinde tabii ki iş anlayışı aynı olmalıdır. Çünkü iş yapmanın mekaniği değiştiği zaman bütün bu çalışma daha çok zorlanacaktır.'' 
     
     ''TÜRKİYE'NİN ÜYELİĞİNİ HER ZAMAN DESTEKLİYORUZ'' 
     BDI ve TÜSİAD'ın çok yakın ortaklar olduğunu da belirten Rogowski, her zaman Türkiye'nin AB'ye üye olmasını desteklediklerini söyledi. 
     Michael Rogowski, gerekli değişimler konusundaki tavır ve AB üyesi olmak için nasıl davranıldığını gördüğünü ifade ederek, Türkiye'nin geleceğinin AB ile çok yakından ilişkili olduğunu vurguladı. 
     Türk ve Alman şirketlerin çok açık seçik bir çerçeveye ihtiyaç duyduğunu ve bu şirketler için istikrarlı ekonomik koşulların çok önemli olduğunu anlatan Rogowski, Türkiye ile Almanya arasındaki çok yakın ekonomik ortaklığa işaret ederek, geçen yıl karşılıklı ticari hacmin 16 milyar Euro'ya ulaştığını bildirdi. 
     
     ''EKONOMİDEKİ GÖSTERGELER GERÇEKTEN ÇOK İYİ'' 
     Almanya'nın Türkiye'deki en önemli yatırımcı olduğunu belirten Rogowski, konuşmasını şöyle sürdürdü 
     ''Bin 200'den farklı ortak girişim var. Bizde de 16 bin kadar Türk girişimci var. Bunlar genelde çok küçük girişimciler ama bu da çok önemlidir. İnanıyorum ki Türkiye'deki siyasi ve ekonomik reformlar bundan sonra da iş, ticari ilişkilerimizi geliştirebilmek açısından çok sağlam bir temel olacaktır. 
     OECD ya da IMF gibi öncü kuruluşlar Türkiye'nin ekonomik ve mali politikalar açısından doğru yolda olduğunu kabul etmektedir. Türkiye ekonomisindeki göstergeler gerçekten çok iyi. Büyüme çok önemli, enflasyon şimdiye kadar nesiller boyunca çok büyük bir tehditti, artık gerilemekte. 
     Dış ticaret gerçekten çok dinamik. Bu pozitif gelişmeleri devam ettirme konusunda hepimizin bir çıkarı var ve AB'nin Türkiye ile ilgili bakış açısını iyileştirmek de bizim için çok önemli bir çıkar arzediyor. Buradaki ekonomik ve siyasi reformların sürdürülebilir olması gerekiyor ve zamanında uygulanması gerekiyor.'' 1999'da Türkiye'ye resmi aday ülke statüsü verildiğini, Aralık 2002'de Avrupa devlet ve hükümet başkanlarının koşullar karşılandığında müzakerelerin başlatılabileceğini söylediğini aktaran Alman Sanayi Federasyonu BDI Başkanı Dr. Michael Rogowski, ''Şunu çok açık bir şekilde ifade edeyim, eğer bu koşullar yerine getirilirse ve her potansiyel kriter için bütün gerekenler yerine getirilirse, süreç aynı şekilde, başarı devam ederse ve burada vizyonerler öncü olarak karşımıza çıkarsa, yani temel olarak prensip olarak bu kriterler, koşullar yerine getirilirse, AB Bakanlar Konseyi sözünü tutmalıdır'' diye konuştu. 
     
</TEXT>
</DOC>
