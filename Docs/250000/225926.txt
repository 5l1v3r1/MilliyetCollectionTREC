<DOC>
<DOCNO> 225926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur20.html </URL>
<DATE> 2004/03/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
THY'nin VİP helikopteri 3.75 milyon dolara El Sabah'a satıldı 
</HEADLINE>
<TEXT>

     THY'nin 2 yıldır alıcı bekleyen ''Bell 430'' tipi VIP helikopteri, Kuveyt Başbakanı'nın oğlu Hamad El Sabah'ın sahibi olduğu Boston'daki Gulf Management şirketine 3 milyon 750 bin dolara satıldı. 
     Helikopter, THY Bakım Hangarı'nda düzenlenen törenle, THY Genel Müdürü Abdurrahman Gündoğdu tarafından şirket temsilcisi Samir Khanachet'a teslim edildi. 
     Gündoğdu, basın mensuplarına yaptığı açıklamada, helikopterin 5 yıl önce 5.5 milyon dolara VIP hizmeti vermek üzere satın alındığını, ancak ekonomik kriz nedeniyle fazla kullanılamadığını söyledi. 
     ''Helikopterin satın alma maliyetinin kredilerle birlikte 7 milyon doları geçtiğini ve her yıl 300-400 bin doları bulan bir gideri bulunduğunu, yaşlandığı için de her geçen gün değerinin düştüğünü'' kaydeden Gündoğdu, şöyle dedi 
     ''Yılda 300-400 bin dolar maliyet oluşturan bir konu. Bunun karşılığında şu anda saati 1500 dolar olan kiralama bedelini ekonomik kriz nedeniyle ödeyecek işadamı kalmadığı için, daha fazla zarar etmemek amacıyla 3 milyon 750 bin dolara Boston'daki Amerikalı bir şirkete sattık. Asıl sahibi Kuveyt Başbakanı'nın oğlu. 
     Helikopter, aslında çok yeni bir helikopter. 5 yaşında olmasına rağmen 1-2 yaşında helikopter kullanımında. O yüzden oldukça yüksek fiyata satılmış oldu. Para, banka hesabımıza geçmiş durumda. Şu anda aldığımız en iyi teklif buydu. Türkiye'den hiçbir teklif gelmedi. Teklifler, Avrupa ve ABD'den geldi.'' Gündoğdu, helikopterin Kuveyt'e İran üzerinden uçarak gideceğini anlatarak, '''performansı ve motor gücü oldukça yüksek'' diye konuştu. 
     Şirket temsilcisi Samir Khanachet de, ''THY ile iş yapmak bizim için mutluluk vericiydi. THY ile çok iyi bir iş yaptık'' dedi. 
     Daha sonra Gündoğdu, helikopterin anahtarını Khanachet'e teslim etti. 
     Bu arada helikopterin, Hamad El Sabah'ın ailesi tarafından kullanılacağı öğrenildi. 
     
</TEXT>
</DOC>
