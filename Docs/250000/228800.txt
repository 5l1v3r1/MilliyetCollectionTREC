<DOC>
<DOCNO> 228800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/ekonomi/eko07.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beton yolda ilk deneme 
</HEADLINE>
<TEXT>

   İscehisar'da yan yana yapılacak asfalt ve beton yolları karşılaştıracak olan Bayındırlık Bakanlığı, başarılı olursa beton yolları sürdürecek 
   
   Bayındırlık ve İskan Bakanlığı Müsteşarı Sabri Özkan Erbakan, bu yıl Afyon - İscehisar yolu İscehisar geçidinde 3 kilometre uzunluğundaki yolun üstünün beton plaka ile kaplanmasının planladığını bildirdi. 
   Erbakan, Avrupa Çimento Birliği CEMBEAR Yol Kongreleri Daimi Uluslararası Birliği PIARC ve Türkiye Çimento Müstahsilleri Birliği'nin TÇMB düzenlediği "9. Uluslararası Beton Yollar Sempozyumu"na katıldı. 
   
   Belçika örnek 
   Erbakan, İscehisar'da beton ve asfalt olmak üzere iki yolun yan yana yapılacağını ve aradaki farkı yakından izleyeceklerini bildirdi. Beş yıllık bekleme süresi olduğunu kaydeden Erbakan, "Başarılı olursa beton yola devam edilecek. Kendi planlamamız içerisinde olan yollara beton yol olarak devam ederiz" dedi. 
   TÇMB Yönetim Kurulu Başkanı Adnan İğnebekçili ise asfalt yollardaki bakım ve onarım çalışmalarının kaynak sıkıntısına, ulaşımın aksamasına ve akaryakıt sarfiyatının artmasına neden olduğunu söyledi. 
   Belçika Ulaştırma Bakanlığı Müsteşarı Karayollarından Sorumlu Müsteşar Marc Lemlin de, ülkesindeki 1.800 kilometrelik otoyolun yüzde 60'ının beton olduğunu belirtti. Lemlin, yapımından 14 yıl sonra beton yolun asfalt yoldan daha ekonomik olduğunu gördüklerini söyledi. 
   
   
</TEXT>
</DOC>
