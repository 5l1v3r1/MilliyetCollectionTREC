<DOC>
<DOCNO> 225676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy01.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
NEREDEN NEREYE 
</HEADLINE>
<TEXT>

   
   Yılmaz yüzleşmede...       NEZİH GÜROL İstanbul 

   Türkbank İhalesi Davası'nda Korkmaz Yiğit'le yüzleşen dönemin başbakanı Mesut Yılmaz'a sadece iki soru yöneltildi. İstanbul 7. Ağır Ceza Mahkemesi'ndeki duruşmaya sanıklardan Yiğit katılırken, Yılmaz 'tanık' olarak hazır bulundu. Adliyeye koruma ordusuyla gelen Yılmaz, dava konusunu, Meclis Soruşturma ve Araştırma Komisyonu'na ve medyaya açıkladığını belirterek, "Beyanlarım doğrudur. Bunlara ilave edebileceğim bir açıklamam yoktur" dedi. 
   İhaleye fesat karıştırıldığı hakkında bilgi sahibi olmadığını kaydeden Yılmaz, "Gerekli tedbirler alınmıştı. Ancak, bilgimizin dışında bir şey olmuşsa bu konuda bir şey söyleyemem" diye konuştu. 
   İfadesinde Alaattin Çakıcı'dan "o şahıs" diye söz eden Yılmaz, "Yiğit görüşmemde, bu şahsın yapmış olduğu müdahale ve baskılarının kendisine bir tuzak olduğunu söyledi" dedi. Yılmaz, tarafların soracak sorularının olmadığı anlaşılınca duruşma salonundan ayrıldı. 
   Eski Merkez Bankası Başkanı Gazi Erçel'in de aralarında bulunduğu diğer tanıkların dinlenmesi için duruşma ertelendi. 
   
   Çiller çok değişmiş...       DENİZ ALTUNTAŞ 

   Oya Başar, Perihan Savaş ve Atacan Arseven'in başrollerini paylaştığı "Yedi Kocalı Hürmüz" adlı oyunun ilk gösterimi Harbiye Muhsin Ertuğrul Sahnesi'nde yapıldı. Oya Başar'ın "Hürmüz"ü canlandırdığı tiyatroyu seyretmeye gelenler arasında 3 Kasım seçimlerinin siyaset dışına ittiği Tansu Çiller de vardı. Partisinin barajı aşamadığı seçimden sonra DYP Genel Başkanlığı'ndan istifa ederek aktif siyaset defterini kapatan Çiller, "Yedi Kocalı Hürmüz"ün galasına eşi Özer Çiller'le geldi. 
   Oyun bitiminde oyuncuları uzun süre alkışlayan Tansu Çiller'in yüzündeki şişlikler dikkat çekti. Daha önce botoks yaptırdığı şeklindeki haberleri yalanlayan Çiller'in, kısa bir süre önce yine yanaklarına ve göz çevresine botoks yaptırdığı iddia edildi. Çiller'in yüzündeki şişliklere karşın, estetikçilerin henüz botoks modası başlatmadığı boğaz bölgesindeki kırışıklıklar da dikkatlerden kaçmadı. Estetik haberleriyle gündeme gelmekten kaçınan ve bu nedenle bu tür operasyonlar için yurtdışını seçtiği ileri sürülen Çiller, soruları yanıtlamadan 7 koruma eşliğinde tiyatrodan ayrıldı. 
   
   
</TEXT>
</DOC>
