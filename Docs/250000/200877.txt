<DOC>
<DOCNO> 200877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko26.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK Grev hakkı yasaklanmıştır 
</HEADLINE>
<TEXT>

     Kristal-İş sendikasının Şişecam'a bağlı 13 işyerinde bugün başlatacağı grevin Bakanlar Kurulu'nca ertelenmesi tepkilere neden oldu. 
     DİSK Genel Başkanı Süleyman Çelebi, yaptığı yazılı açıklamada, Kristal-İş sendikası tarafından Şişecam işletmelerinde başlatılacak grevin Bakanlar Kurulu'nca 60 gün ertelenmesinin ''hak ve özgürlüklerin yok edilmesi girişimi'' olduğunu savundu. 
     Çelebi, ''Her ne kadar karar erteleme olarak alınsa da yapılan grev hakkının yasaklanmasıdır'' dedi. 
     Sınıfsal saldırıya karşı en iyi yanıtın sınıfsal mücadelenin ve dayanışmanın yükseltilmesi olduğunu da dile getiren Çelebi, ''Yaşanan bu olay açık biçimde göstermiştir ki, emekçiler zaman yitirmeden 12 Eylül karanlığından kalmış yasalardan kurtulmalıdır'' dedi. 
     Çelebi, DİSK'in, grev hakları elinden alınan Kristal-İş üyelerinin mücadelesinin yanında yerini alacağını bildirdi. 
     
     ÖTEKİ AÇIKLAMALAR 

     Türkiye Motorlu Taşıt İşçileri Sendikası TÜMTİS Merkez Yönetim Kurulu'nca yapılan yazılı açıklamada da ertelemenin ''grev hakkına saldırı'' olduğu kaydedildi. 
     Açıklamada, yapılanın erteleme değil ''grev yasaklamak'' olduğu savunuldu. 
     Türkiye Deri-İş Sendikası Yönetim Kurulu'nca da, siyasi iktidarın grev ertelemekle ''Anayasa'yı çiğnediği'' öne sürülerek, ''İktidarı bu yasa tanımaz icraatından dolayı şiddetle kınıyoruz'' denildi. 
     Birleşik Metal-İş Sendikası Genel Yönetim Kurulu'nca da, ''grev yasağı'' uygulamasının protesto edildiği belirtilerek, uygulamaya son verilmesi istendi. 
     Emeğin Partisi Genel Başkan Yardımcısı Memet Kılınçaslan da hükümetin bu kararla kimlerin hizmetinde olduğunu gösterdiğini ifade ederek, ''AKP hükümeti grev kırıcı tutumundan bir an önce vazgeçmelidir'' dedi. 
     ÖDP Genel Başkan Yardımcısı Alper Taş da alınan erteleme kararının, ''Türkiye'de grev hakkının olmadığının açık kanıtı'' olduğunu savunarak, grevin işverenlerin talebi doğrultusunda ertelenmesinin, sendikal mücadelenin önündeki engelleri de gösterdiğini belirtti. 

     
</TEXT>
</DOC>
