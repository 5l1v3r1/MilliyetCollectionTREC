<DOC>
<DOCNO> 239591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/yasam/axyas01.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika göklerini UFO sürüsü bastı 
</HEADLINE>
<TEXT>


UFO'lar, Meksika'da takım halinde ortaya çıktı. Meksika Hava Kuvvetleri pilotları, tam 11 UFO'yu videoya böyle kaydetti 

DIŞ HABERLER SERVİSİ 

Associated Press'in AP haberine göre, Meksika Savunma Bakanlığı, UFO'ların bir video kasede kaydedildiğini doğrularken, basına dağıtılan kasette, UFO'ların çok parlak ışık şeklindeki yansımaları görülüyor. 
Pilotlar tarafından ülkenin güneyindeki Campeche eyaletinde 5 Mart'ta filme alındığı belirtilen UFO'ların irtifalarının 3500 metre civarında olduğu ve rutin uçuşunu yapan Hava Kuvvetleri'ne ait jetin çevresini sardıkları ifade edildi. UFO'lardan yalnızca üçünün uçağın radarında görüldüğü de kaydedildi. 

'Asker yalan söylemez' 
Uçağın pilotu Binbaşı Magdaleno Castanon, askeri uçağın, parlak bir ışık halinde görünen UFO'ları takip ettiğini, takibi durdurduklarında ışıkların ortadan kaybolduğunu söyledi. 
10 yıldır UFO'lar üzerinde çalışan Meksikalı Müfettiş Jaime Maussan da şunları söyledi "Bu tarihi bir haber. UFO'larla ilgili yüzlerce kayıt var ancak hiçbiri bir ülkenin silahlı kuvvetlerinden destek almamıştı. Silahlı kuvvetler dolandırıcılıkları doğrulamaz..." 


</TEXT>
</DOC>
