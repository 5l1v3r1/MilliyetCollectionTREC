<DOC>
<DOCNO> 229148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/siyaset/siy05.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çektiği çile sona erdi 
</HEADLINE>
<TEXT>

      MUSTAFA BAĞDİKEN DHA 

   
   Karamürsel Belediyesi'nde Hesap İşleri Müdürü iken, bir belgeye imza atmadığı gerekçesiyle eski Başkan Sadettin Özalay tarafından önce bir kulübede, sonra da mezbahada görevlendirilen Nezahat Aydınlı'nın iki yıllık çilesi seçimlerle birlikte bitti. DYP'li yeni Başkan İsmail Yıldırım, Aydınlı'yı asli görevi olan Başkan Yardımcılığı görevine getirdi. 
   Önce belediye binası girişindeki bir kulübede hiç iş yaptırmadan oturtulan, yazın sıcakta, kışın da soğukta bu kulübede çile çeken Aydınlı, yaklaşık altı ay önce mezbahada görevlendirildi. 
   Karamürsel'in yeni Belediye Başkanı olan Yıldırım, göreve gelir gelmez Aydınlı'yı Başkan Yardımcılığı görevine iade etti. Aydınlı da, "İki yıldır akılalmaz çileler çektim. Sağlığım bozuldu. Ne görev verilirse yaparım" diye konuştu. 
   
   
</TEXT>
</DOC>
