<DOC>
<DOCNO> 248441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy30.html </URL>
<DATE> 2004/06/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Azerbaycan Sağlık Bakanı'nın ilginç isteği... 
</HEADLINE>
<TEXT>

     Azerbaycan Sağlık Bakanı Ali İnsanov, Sivas Valisi Hasan Canpolat'tan, ülkelerinde bir hastane inşaatı sırasında mezarı ortaya çıkan Sivaslının köyünü bulmak için yardım istedi. 
     Konuk Bakan İhsanov, Atatürk Kültür Merkezi'nde düzenlenen 8. Türk Tıp Tarihi Kongresi'nin açılış törenine katıldıktan sonra, Vali Canpolat'ı makamında ziyaret etti. 
     Bakü'de yapılan bir hastanenin inşaatı sırasında bir mezara rastlandığını, incelemeleri sonucunda da mezarın, ''Sivas vilayetine tabi Zile'nin Ays Köyü'nden Halil oğlu Mehmet Ali isimli bir ere ait olduğunu, yaralandıktan sonra da 1918 yılında vefat ettiğini'' belirlediklerini söyledi. 
     Mezarı koruma altına alarak onardıklarını belirten Bakan İhsanov, Azerbaycan basınına yaptığı açıklamalarda da defalarca ''Sivaslı Mehmet'i arıyorum'' dediğini ifade etti. ''Mehmet Ali''nin köyüne gitmek istediğini belirten İnsanov, Vali Canpolat'tan, köyün yerinin bulunması konusunda yardım istedi. 
     Vali Canpolat da odasında bulunan 150 yıllık Sivas haritasını göstererek, söz konusu köyün, artık Tokat'ın Zile İlçesi'nde bulunduğunu söyledi. Canpolat, isminin değişmiş olduğunu tahmin ettiği köyün tam yerinin belirlenmesi için talimat verdi. 
     Daha sonra Valilik şeref defterini imzalayan İnsanov, Canpolat'a, ''Azerbaycan Sehiyyesinin Tarihi'' adlı kitabı ile hastane bahçesindeki mezarın fotoğraflarını hediye etti. 
     Canpolat da İnsanov'a bazı hediyeler verdi. 
     
</TEXT>
</DOC>
