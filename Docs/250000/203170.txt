<DOC>
<DOCNO> 203170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun16.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Erdoğan yanıt ''Danışmanlarımdan şikayetim yok'' 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Recep Tayyip Erdoğan'ın ''görüşmeciyi ve uzmanları değiştirme niyetinde olduğunu anladığını'' ifade ederek, ''Biz burada bu konuya kendi aramızda konuşmaktayız. Cumhurbaşkanı olarak ben görüşmeci tayin etme hakkına sahibim. Türk hükümetinin beğeneceği bir görüşmeciyi bana söylesinler tayin edeyim. Bakalım bizi nereye kadar götürecek'' dedi. 
     Denktaş, 30. kuruluş yılını kutlayan Türk Ajansı-Kıbrıs TAK heyetini kabulü sırasında, gazetecilerin, Başbakan Erdoğan'ın, ''danışmanlarını gözden geçirmesi'' yönündeki açıklamasını anımsatarak, görüşlerini sorması üzerine şöyle konuştu 
     ''Bunu benimle konuşmasını tercih ederdim. Başbakanlara basın yoluyla cevap vermek benim adetim değildir. Kendisiyle herhalde görüşme fırsatını bulacağım. Danışmanlar bana danışmalık yapar, şimdiye kadar ben danışmanımdan şikayetçi olmadım. Hakikaten bu gibi konuları aramızda konuşacağımıza basın yoluyla açıklamasını yadırgadım.'' 
     
     ANNAN PLANI YANITI 

     Denktaş, Annan planına kötü niyetle yaklaşmadıklarını belirterek, Rum tarafıyla ne görüşeceklerinin dolaylı görüşmeler aracılığıyla belirlenmesi ve ortaya bir çerçeve çıkması gerektiğini bildirdi. 
     Denktaş, gazetecilerin, Başbakan Recep Tayyip Erdoğan'ın, ''Annan planına iyi niyetle yaklaşıyoruz'' sözlerini nasıl değerlendirdiğini sorması üzerine, ''Biz kötü niyetle yaklaşmadık. Değerlendirmemizde biz samimiyiz ve Annan planının görüşme yoluyla istediğimiz şekle dönüştürülebileceğine inanmıyoruz'' dedi. 
     Başbakan Erdoğan'ın ve Dışişleri Bakanlığı'nın uzmanlarıyla temasta bulunacaklarını kaydeden Denktaş, ''Ya biz onları ikna edeceğiz, ya onlar bizi ikna edecek. Bizi kurtaracak şekilde tadil edilebileceğine inanmıyoruz diyorum, çünkü felsefesi yanlıştır'' diye konuştu. 
     Denktaş, ''Başbakan Erdoğan'ın söylediği gerçekler üzerine bina edilecek bir hal çaresini, Annan planının felsefesine sığdırmanın mümkün olmadığını'' belirterek, planın felsefesi dahil bütün yönlerinin görüşmeye açılmasını istedi. 
     BM Genel Sekreteri Kofi Annan'ın ''Çerçevenin dışına çıkamazsınız. Rumlarla mutabık kalabileceğiniz konuları ancak değiştirebilirsiniz'' dediğine işaret ederek, bunun mümkün olmadığını belirten Denktaş, şöyle devam etti 
     ''Çünkü Rum, 1960 cumhuriyetinin varlığını esas alarak konuya bakıyor ve bunun daha da belirgin hale getirilmesini istiyor. Merkezi idareye verilmiş olan hak ve yetkilerin daha da yoğunlaşmasını istiyor. En önemlisi, eşitliği 1960'ta olduğu gibi iki milli varlığın, Türk ve Rum halklarının varlığı esasına değil, kurucu devlet dedikleri, ama hiçbir şey kurmayan devlet dedikleri, ama devlet olmayan, egemenliği eksik bir idari kuruluş olan kurucu devletler eşitliğine bağlamaktadırlar. Ve Türk tarafındaki kurucu devletin içine alabildiğince Rum yerleştirmektedirler. 1960 anlaşmasının milli ortaklığından kurucu devlet ortaklığına götürülüyoruz ve bu, zaman içerisinde milli bir halk olarak varlığımızın iflas etmesi demektir.'' 
     
     -DOLAYLI GÖRÜŞMELER- 

     ''Annan planıyla sunulan haritanın korkunç bir şey olduğunu'' söyleyen Denktaş, Türk hükümetinin zorluklarını ve üzerindeki baskıları da bildiğini belirtti. 
     Belirttiği hususların, dolaylı görüşmeler yoluyla iki taraf arasında değiştirilmesi gerektiğini ifade eden Denktaş, altını çizdikleri hususlarda değişiklik yapılmadan masaya oturulması halinde, Rumlara, Mayıs 2004 geldiğinde, ''İşte görüyorsunuz, Türkler Annan planının dışına çıkmaya çalışıyor ve onun için uzlaşma olmadı'' deme fırsatının verileceğini söyledi. 
     Denktaş şöyle konuştu 
     ''Sayın Başbakan'ın görüşmeciyi ve uzmanları değiştirmek niyetinde olduğunu anlıyorum. Biz burada bu konuyu kendi aramızda görüşmekteyiz. Cumhurbaşkanı olarak ben, görüşmeciyi tayin etme hakkına sahibim. Türk hükümetinin beğeneceği bir görüşmeciyi bana söylesinler tayin edeyim. Bakalım bizi nereye kadar götürecek. Sayın Başbakan'ın 'Kıbrıs meselesi gerçekler üzerine halledilir' önerisini biz gönülden kabul ediyoruz ve esasta Kıbrıs meselesi budur, halli de ancak bu çerçevede olabilir. Bu çerçeveyi Annan planına dolaylı görüşmeler yoluyla yerleştirebilirlerse, o zaman görüşmecinin kim olacağı hiç önemli değildir, sağlam bir zemine oturmuş oluruz. Ama bunu yapmadan Annan planını görüşmeye başlamak demek, Kıbrıs meselesini Rumların öngördüğü felsefe çerçevesinde halletmek ve zaman içerisinde Kıbrıs'ı kaybetmek anlamına gelir. Ben bunu yapamam.'' Denktaş, Annan planının felsefesini değiştirmeden bir yere varılamayacağını belirterek, ''basın yoluyla yapılan açıklamaya, basın yoluyla yanıt vermek zorunda kaldığı için üzgün olduğunu'' kaydetti. 
     Denktaş, hükümet kurulmasıyla ilgili bir soru üzerine, siyasi parti liderini salı günü yeniden kabul edeceğini bildirdi. 
     
</TEXT>
</DOC>
