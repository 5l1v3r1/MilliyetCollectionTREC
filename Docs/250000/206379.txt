<DOC>
<DOCNO> 206379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/soneko03.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
''İnsan Gücü Planlaması'' ile işgücü arzı şekillendirilecek... 
</HEADLINE>
<TEXT>

     Türkiye'de yıllardan beri tartışılan işgücü ile iş piyasası arasındaki uyumsuzluk gideriliyor. 
     Başlatılan ''İnsan Gücü Planlaması'' ile iş piyasasının hangi niteliklerde ne kadarlık bir istihdama ihtiyaç duyduğu belirlenirken, iş gücü arzının buna göre şekillendirilmesi hedefleniyor. 
     Ekonomi yönetiminden edinilen bilgiye göre, Plan ile iş gücü piyasasının iş piyasası ile örtüştürülmesi öngörülüyor. 
     İş piyasasının aradığı nitelikte insan bulamayıp bunları kendisi eğitme yoluna gittiği hatırlatılırken, eğitim kurumlarının iş piyasasının ihtiyaçları doğrultusundaki nitelik ve sayıda insan gücü yetiştirmesi gerektiği vurgulanıyor. 
     Bu çalışma için üniversite ve Milli Eğitim Bakanlığı ile işbirliği gerektiği de ifade edilirken, eğitim hayatının iş hayatı ile bütünleştiği bir yapının ortaya konulması gerektiği kaydediliyor. 
     
     AB PİYASASI DA DİKKATE ALINACAK 
     AB sürecinde belli sektörlerin de ön plana çıkacağı hatırlatılırken, AB iş piyasası, öne çıkacak sektörler ve Türkiye'nin uzun vadeli 2023 Planını dikkate alan bir çalışmanın ortaya konulacağı belirtiliyor. 
     Çalışma ayrıca, AB'ye tam üyelikle birlikte iş gücü ve insan gücü dolaşımın serbest hale gelişinden sonra ortaya çıkacak değişikliklere uyum sağlamayı da amaçlıyor. Bunun sağlanabilmesi için eğitim kuruluşlarının hazır hale gelmesi ile meslek standartlarının oluşturulması öngörülürken, AB iş gücü piyasasındaki açık ve fazlalık da Plan'ın oluşturulmasında göz önünde tutulacak. 
     
     KONTENJANLAR DEĞİŞEBİLİR 
     Çalışma sonucunda piyasanın ihtiyaçları dikkate alınarak, üniversite ve meslek liselerinin kontenjanlarında değişikliğe gidilebilecek. 
     Böylelikle bazı alanlarda iş gücü fazlalığı bazı alanlarda ise açık olan sektörler uzun vadede piyasanın talebine göre şekillenmiş olacak. Bu da ''üniversite mezunu işsizler'' deyiminin büyük oranda azalmasına neden olacak. 
     
     PROJE ÇALIŞMA BAKANLIĞININ KOORDİNASYONUNDA 
     Uzun vadeli ve dinamik bir süreç olacak İnsan Gücü Planlaması, Çalışma ve Sosyal Güvenlik Bakanlığı'nın koordinasyonunda ilgili diğer kuruluşların katılımı ile yürütülecek. 
     Şu anda Çalışma Bakanlığı'nda kurulan bir komisyon ile sağlık personeline yönelik bir çalışma başlatılırken, önümüzdeki günlerde bunun diğer kuruluşlara da yaygınlaştırılması planlanıyor. 
     
</TEXT>
</DOC>
