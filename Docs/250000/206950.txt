<DOC>
<DOCNO> 206950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/yasam/yas03.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyona 300 polis katıldı... 
</HEADLINE>
<TEXT>
   Gasp çetesi çökertildi 44 gözaltı 
   Hırsızlık, gasp, yaralama ve kurşunlama olayına karışan bir çeteye, Fatih, Eminönü ve Gaziosmanpaşa'da düzenlenen 'Bataklık Operasyonu'yla darbe vuruldu 
      ERDAL KILINÇ İstanbul 
   
   İstanbul'da hırsızlık, gasp, adam yaralama, kurşunlama olayına karıştıkları öne sürülen "Siirtli Naci" olarak tanınan Naci Yılmaz ve 43 adamı, 300 polisin katıldığı "Bataklık Operasyonu"yla yakalandı. 
   Aksaray'da bir gece kulübünün kurşunlanmasına ilişkin yürüttükleri çalışmada, hırsızlık, gasp, adam yaralama ve kurşunlama olaylarına karışan bir çetenin varlığını ortaya çıkaran polis, üç ay süren takip sonucu çete üyelerinin hareketleri ve bağlantılı kişileri tespit etti. 
   
   Çete lideri hastanede 
   Fatih Kadınlar Pazarı'ndaki esnafı tehdit ederek para aldıkları, alışveriş sırasında üzerinde fazla para taşıyan kişileri gasp ettikleri, Aksaray'daki bir gece kulübünü kurşunladıkları, çok sayıda ev ve işyerinden hırsızlık yaptıkları öne sürülen çeteye yönelik önceki gece Fatih, Eminönü ve Gaziosmanpaşa'da eşzamanlı olarak 300 polisin katıldığı operasyon başlatıldı. Operasyonlar sonucu, iki hafta önce çenesinden yaralanan Yılmaz 27 , Bayrampaşa'daki özel bir hastanede, adamları Enver Kaya, Durmaz Cin, Nihat Özer ve Kemal Akdağ ile birlikte yakalandı. Yılmaz'ın eski eşi ve sevgilisinin de aralarında bulunduğu 44 kişi gözaltına alınırken, ruhsatsız iki silah ele geçirildi. Yaralanma olayını polise iletmediği gerekçesiyle hastanenin başhekimi de gözaltına alındı. 
   
   Korunuyor izlenimi verdi 
   Hırsızlık şebekelerini çalıştırdığı öne sürülen çete lideri Yılmaz'ın, polis tarafından korunduğu izlenimini vererek rahat hareket ettiği, hatta bir dönem Fatih İlçe Emniyet Müdürlüğü yapan Organize Suçlar Şube Müdürü Ayhan Buran'ın adını kullandığı iddia edildi. 
   
   60 polis sürüldü 
   Gece kulübünün kurşunlanmasını soruşturan Aksaray Polis Merkezi'nin de kurşunlanmasının ardından İstanbul Emniyet Müdürü Celalettin Cerrah'ın, "yeterli müdahale edilmediği" gerekçesiyle burada görevli 60 polisi başka ilçelere gönderdiği öne sürüldü. 
   
   
</TEXT>
</DOC>
