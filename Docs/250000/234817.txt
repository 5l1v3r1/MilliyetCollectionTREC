<DOC>
<DOCNO> 234817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun17.html </URL>
<DATE> 2004/04/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Avusturya Dışişleri Bakanı Kıbrıs'ta Türkler ödüllendirilmeli 
</HEADLINE>
<TEXT>

     Avusturya Dışişleri Bakanı Benita Ferrero-Waldner, ''Kıbrıs'ın bölünmüşlüğünün sürekli olmaması için elimizden geleni yapmalıyız'' dedi. 
     Kıbrıslı Rumların referandumda ''hayır'' demesinin ''esef verici'' olduğunu belirten Ferrero-Waldner, ''Kıbrıslı Türklerin referandumda 'evet' oyu kullandıkları gerçeğinin gözardı edilemeyeceğini ve bu davranışın uluslararası toplum tarafından, hak ettiği şekilde ödüllendirilmesi gerektiğini'' söyledi. 
     BM Genel Sekreteri Kofi Annan ile Türk ve Yunan hükümetlerinin çabalarını takdirle karşıladığını kaydeden Ferrero-Waldner, ''Şu andan itibaren Kıbrıs'ın bölünmüşlüğünün sürekli olmaması için elimizden gelen her şeyi yapmalıyız. Kıbrıs'ta tarafları, gelecekteki çözümü baltalayabilecek tek taraflı girişimlerden uzak durmaya ve zamanı geldiğinde görüşmelere yeniden başlamaya davet ediyorum'' diye konuştu. 
     BM Genel Sekreteri Annan'ın çabaları sonucu ortaya çıkan planın hala masada olduğunu belirten ve tarafları uygun zamanda görüşmelere başlamaya çağıran Ferrero-Waldner, AB Komisyonu'nun Kıbrıslı Türklere ekonomik yardımda bulunmak için başlattığı girişimi ''takdirle karşıladığını'' söyledi. 
     
</TEXT>
</DOC>
