<DOC>
<DOCNO> 211045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/soneko09.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan "Yerel Seçim" araştırması... Kişi başı ne kadar harcanacak 
</HEADLINE>
<TEXT>

     Ankara Ticaret Odası ATO tarafından hazırlanan ''Sayılarla Yerel Seçim 2004'' raporuna göre, 28 Mart Yerel Seçimleri'nde 1 katrilyon lirayı aşkın paranın harcanacağı hesaplandı. 
     Buna seçimlerde seçmen başına 23 milyon, kişi başına ise 14 milyon lira harcanacak. 
     Rapora ilişkin ATO'dan yapılan yazılı açıklamada, 28 Mart seçimlerinde 22 siyasal partinin yarışacağı ve 43 milyon seçmenin oy kullanacağı belirtilirken, Türkiye'nin her tarafından kurulacak 172 bin 193 sandıkta 16 büyükşehir, 22 metropol ilçe, 65 il, 792 ilçe ve 2 bin 293 belde olmak üzere toplam 3 bin 184 belediye başkanlığı için, 70 bini aşkın adayın yarışacağı kaydedildi. 
     Rapora göre, bütün partilerin aday göstermesi halinde 818 bin 334 kişi, 3 bin 122 il genel meclisi, 34 bin 75 belediye meclis üyeliği için, 200 bini aşkın muhtar adayı da 52 bin 929 muhtarlık için kıyasıya yarışacak. 
     İster belediye başkanlığı, ister muhtarlık olsun, muhtemel aday sayıları alt alta toplandığında 1 milyonu aşan aday yerel yönetimlerde bir makam için uğraş verecek. Yani her 70 kişiden biri seçilmeye çalışacak. 
     
     PARALAR SANDIĞA 
     Rapora göre, seçimin devlete maliyeti 70 trilyon lirayı bulacak, partilerin adaylardan aldıkları başvuru paraları ise 100 trilyon lirayı aşacak. 
     Sayıları 70 bini bulacağı ve her bir adayın 10 milyar lira harcayacağı varsayılarak yapılan hesaplamaya göre, belediye başkan adaylarının ceplerinden harcayacakları para 700 trilyon lirayı bulacak. 
     52 bin muhtarlık için yaklaşık 200 bin kişinin yarışacağı ve her bir adayın 1 milyar lira harcayacağı varsayılan hesaplamalara göre, muhtar adayları da yaklaşık 200 trilyon lirayı seçimlerde harcayacak. 
     Bütün bunlar hesaba katıldığında seçimlerde 1 katrilyon lirayı aşkın bir paranın piyasaya akması bekleniyor. Buna göre, seçimlerde seçmen başına 23 milyon, kişi başına ise 14 milyon lira para harcanacak. 
     
     ADAYLARIN ALIŞVERİŞ LİSTESİ 
     Rapora göre, yerel seçim içi adayların alışveriş listesi hayli kabarık... 
     Adaya özel beste ve sözü ile 3 günde hazırlanan seçim şarkıları 2.5-5 milyar lira arasında değişiyor. 
     Profesyonel çekim ekiplerinin adayın seçim bölgesine giderek hazırladıkları özel tanıtım filmlerinin fiyatları 15-30 milyar lira arasında değişiyor. 
     Adayların seçim kampanyası boyunca kullanacakları 1.000-5.000 wat ses donanımlı seçim otobüsleri 15 miyar liraya kiralanıyor. Adaya özel internette web sayfası da 500 milyon lira ile 5 milyar lira arasında hazırlanıyor. 
     Yerel televizyonlara verilecek reklamlar için her adayın en az 5 milyar liralık bir bütçe ayırması gerekiyor. Adayın seçim bölgesinde bir tanıtım bürosu açması maliyeti 1 ile 5 milyar lira arasında değişiyor. 
     El ilanları, afişler, bayrak, kalem ve diğer baskılı tanıtım malzemeleri için ise adayı en az 2 milyar liralık bir bütçe bekliyor. 
     Çay, kahve, pide, ayran masrafları da adayın en çok para harcayacağı kalemler arasında önemli bir yer tutarken, bunlar için de en az 3 milyar lira ayırması gerekiyor. 
     
     NASİPLENECEK SEKTÖRLER 
     Seçimlerde bazı adaylar kazanacak bazıları kaybedecek ama 300 triyon liralık bütçeden bazı sektörler önemli bir pay alacak. 
     Raporda, yaklaşan yerel seçimler öncesinde canlanma beklenen sektörler şöyle sıralanıyor 
     ''Reklamcılar, davul-zurnacılar, lokanta, pasta ve kahvehaneler, matbaacılar, kamuoyu yoklaması yapan şirketler, oteller, taşıma şirketleri, kurye şirketleri, taksiciler, bayrakçılar, naylon baskıcılar, baloncular, çiçekçiler, ses tesisatçıları, telefon şirketleri, akaryakıt bayileri, seyyar satıcılar...'' 
     
     ATO BAŞKANI AYGÜN 
     Rapora ilişkin değerlendirmelerde bulanan ATO Başkanı Sinan Aygün, Türkiye'de çeşitli mevkilerde göre yapan 6 milyon 107 bin 108 başkanın bulunduğunu hatırlattı. 
     70 bini aşkın kişinin vekilleri ile birlikte 6 bin 368 başkanlık için yarışacağını belirten Aygün, hükümete, mevcut belediye başkanlarına ve adaylara ''ayağınızı yorganınıza göre uzatın'' çağrısında bulundu. 
     Aygün, açıklamasında şu görüşlere yer verdi 
     ''Türkiye ekonomisi zor bir dönemden geçiyor. Hükümet ve mevcut belediye başkanları seçim yatırımından kaçınmalıdır. Türkiye ekonomisine ek yük getirecek seçim yatırımları ile bir yere varmanın mümkün olmadığı görülmüştür. Diğer yandan adaylar, ev, arsa, araba satıp ekonomik durumlarını tehlikeye düşürecek harcamalar yapmamalıdır. Adaylar ayaklarını yorganına göre uzatmaları ve bütçelerini aşan harcama yapmamalıdır. Seçmen de işin tadını çıkarsın. Partileri değil, yönetecek olanı seçsin.'' 
     
</TEXT>
</DOC>
