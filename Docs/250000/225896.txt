<DOC>
<DOCNO> 225896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo30.html </URL>
<DATE> 2004/03/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gaziantepspor Zorlu Beşiktaş maçından 3 puan almak istiyoruz 
</HEADLINE>
<TEXT>

     Gaziantepspor, deplasmanda yapacağı zorlu Beşiktaş maçının hazırlıklarını tamamladı. 
     UEFA Kupası'na yeniden katılabilme hesapları yapan kırmızı-siyahlı ekip, hedefine ulaşabilmek için en zorlu engel olarak gördüğü Beşiktaş maçını kazanıp, hedefine bir adım daha yaklaşmak istiyor. 
     Teknik direktör Nurullah Sağlam, Beşiktaş maçına çok sıkı hazırlandıklarını ve bu zorlu maçtan 3 puan almak istediklerini söyledi. 
     Futbolcuların, hırslı ve istekli çalışarak Beşiktaş maçına çok iyi hazırlandığını ifade eden Sağlam, ''Deplasmanda karşılaşacak olmamız bizim için dezavantaj. Ancak bu zorlu maça çok iyi hazırlandık. Amacımız, kalan tüm maçlarımızı kazanıp hedefimize ulaşabilmek. Ligin bitimine 8 maç kaldı. Artık puan kaybetmek istemiyoruz.'' Sağlam, sakat olan İlhan ile cezalı olan Jaziri'nin Beşiktaş maçında forma giyemeyecek olmasının kendileri açısından dezavantaj olduğunu, cezası sona eren Yusuf'un ise takımdaki yerini alacağını da sözlerine ekledi. 
     
</TEXT>
</DOC>
