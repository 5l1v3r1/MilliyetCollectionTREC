<DOC>
<DOCNO> 206825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo05.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Efsane 13 numara"ydı, kulüp başkanı oldu... 
</HEADLINE>
<TEXT>

     Türkiye'nin gelmiş geçmiş en iyi basketbolcularından biri olarak gösterilen ve milli formayı 259 kez giyerek bu alanda ulaşılması zor bir rekora imza atan Efe Aydan'ın başarıya giden yoldaki sırrı, çalışmak. 
     Basketbol oynadığı dönemlerde giydiği 13 numaralı formasıyla adeta efsane olan Efe Aydan, herkes gibi kendisinin de çocukluk döneminde futbola merak sardığını söyledi. 
     Ortaokul sıralarında ''Gelecek vadeden bir kaleci'' olarak dikkat çekmeye başladığını belirten Aydan, lise ikinci sınıfta okurken, göze çarpan uzun boyu nedeniyle kaderinin değiştiğini ve basketbolcu olma yolunda ilerlemeye başladığını anlattı. 
     ''Eğer basketbolu tercih etmeseydim, iyi bir kaleci olabilirdim'' diyen Aydan, Galatasaray Basketbol Takımı'nın yıldız ve genç takımlarında 2 yıla yakın oynadıktan sonra, o dönem için iyi bir para sayılabilecek 25 bin lira karşılığında Karşıyaka'ya transfer olduğunu bildirdi. 
     Aydan, Karşıyaka'da oynarken Aydan Siyavuş ile çalışma olanağı bulduğunu ve meşhur ''Çengel'' atışlarını da Siyavuş'tan öğrendiğini belirterek, ''O zamanlar 2.03 boyunda 71 kiloda bir adamdım. Karşıyaka'da çok çalıştım. Aydan Siyavuş bana özel antrenmanlar yaptırırdı. Bu antrenmanlarda, 2.90 boyundaki maket adamların üzerinden çengel atışları yapardım'' dedi. 
     İzmir ekibinde 2 yıl kadar ter döken Aydan, daha sonra 7 senede 6 kez şampiyonluk yaşayacağı Eczacıbaşı'na transfer olduğunu, bu dönemde A Milli Takım'ın vazgeçilmez oyuncuları arasında yer aldığını ve 1975 yılında düzenlenen Avrupa Basketbol Şampiyonası'nda 9. olan takımın kadrosunda bulunduğunu kaydetti. 
     
     TOFAŞ'A TRANSFERİ 
     Aydan, Fenerbahçe'de 4, Beşiktaş ve Paşabahçe'de de 1'er yıl forma giydikten sonra basketbol yaşantısını noktalayacağı TOFAŞ'a geldiğini ve ilk yılında bu kulübün ikinci lige düştüğünü dile getirerek, şöyle konuştu 
     ''İkinci ligde yenilgisiz lider olduk. O dönemde federasyon, İkinci Lig'den şampiyon olarak çıkan takıma da play-off oynama şansı tanıdı. Finalde Fenerbahçe'ye 3-2 yenildik. Fenerbahçe'de 2 kez finalde yitirmiştim. TOFAŞ forması altında da bir final yitirmiş oldum. Bu da Fenerbahçe'nin ilk şampiyonluğu olmuştu.'' 1992 yılında muhteşem bir jübile yaparak aktif basketbol yaşantısına son veren Aydan, 1992-1994 yıllarında Basketbol Federasyonu'nda idari koordinatör yardımcılığı ve koordinatör olarak görev yaptıktan sonra, TOFAŞ'a yönetici olarak geldiğini, basamakları bir bir tırmanarak genel menajerliğe kadar yükseldiğini söyledi. 
     Aydan, bu dönemde Başkan Ersin Taş ile birlikte kulübün yapılanmasını gerçekleştirdiklerini ifade ederek, ''1998-99 sezonunda tüm kupaları toplamamız, ne kadar doğru bir iş yaptığımızı ortaya koydu'' dedi. 
     TOFAŞ'ın 3 yıl süren başarılı gidişinin ardından üst yönetimin profesyonel takımı ligden çekme kararı sonrası, Ersin Taş'ın ayrılmasıyla boşalan kulüp başkanlığına getirildiğini belirten Aydan, hayatının her döneminde önüne hedefler koyduğunu, bu çerçevede, Türk basketboluna yeni isimler kazandırmak için kolları sıvadıklarını vurguladı. 
     Aydan, bugüne kadar hiç hedefsiz kalmadığını, basketbol oynarken Avrupa'nın en iyi basketbolcularından birini kendine hedef olarak belirlediğini anlatarak, şunları kaydetti 
     ''Basketbolculuk ve yöneticilik hayatım boyunca her zaman çok çalıştım. Kendime hedefler belirlerdim ve bu doğrultuda var gücümle çalışırdım. TOFAŞ'taki görevim süresince de, başarılı bir takım yaratmak ve genç yetenekleri basketbola kazandırmak için ekibimle birlikte büyük uğraş verdim. Bana göre, başarıya giden yol belli bir disiplin altında çok çalışmaktan geçiyor.'' 
     
</TEXT>
</DOC>
