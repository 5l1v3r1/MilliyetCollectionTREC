<DOC>
<DOCNO> 246883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy30.html </URL>
<DATE> 2004/06/10/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Schwimmer, Gül'le görüştü... 
</HEADLINE>
<TEXT>

     Avrupa Konseyi Genel Sekreteri Walter Schwimmer, kapatılan DEP'in eski milletvekilleri Leyla Zana ve arkadaşlarının bağımsız mahkemenin kararıyla serbest bırakılmasının çok önemli olduğunu söyledi. 
     Dışişleri Bakanı ve Başbakan Yardımcısı Abdullah Gül ile Dışişleri Bakanlığı'nda 1 saatlik görüşme yapan Schwimmer, çıkışta gazetecilerin sorularını yanıtladı. 
     Görüşmede, son anayasa değişiklikleri, Zana'nın serbest bırakılması gibi gelişmelerden duyduğu takdiri dile getirdiğini belirten Schwimmer, ''Bağımsız mahkemenin kararının, Türkiye'de kabul edilen reformların uygulandığını ve onların değerini gösterdiğini'' kaydetti. 
     Ana dilde yayınların başlamasının da Avrupa Konseyi'nin standartları ve hedeflerine uygun doğrultuda olduğunu ifade eden Schwimmer, görüşmede Kıbrıs konusunu da ele aldıklarını aktardı. 
     Schwimmer, uluslararası toplumun Kıbrıslı Türklere yönelik izolasyonunun sona ermesi gerektiği, Avrupa Konseyi'nin sözleri hayata geçirmesi ve Kıbrıslı Türkleri Konseyi'in faaliyetlerine dahil etmesine ihtiyaç olduğu konusunda görüş birliğine vardıklarını söyledi. 
     KKTC Başbakanı Mehmet Ali Talat ile yarın Strasbourg'da bir araya gelerek somut eylemleri görüşeceklerini kaydeden Schwimmer, BM Genel Sekreteri Kofi Annan'ın Kıbrıs raporu doğrultusunda nasıl adımlar atılabileceği konusunda fikir üretmeye başladıklarını bildirdi. 
     Genel Sekreter Schwimmer, Avrupa Konseyi'nin Türkiye'yi izleme sürecinden çıkarıp çıkarmayacağına ilişkin bir soru üzerine, parlamenterler adına bir öngörüde bulunamayacağını, ancak anadilde yayın ve kursların başlaması, Zana'nın serbest bırakılması gibi ''çok önemli'' hususların parlamenterlerce takdir edileceğini tahmin ettiğini belirtti. 
     Türkiye'nin, AB'den müzakere tarihi almayı hak edip etmediğine ilişkin bir soru üzerine de Schwimmer, ''Tarihin verilmesinden yana olduğunu, Türkiye'nin reformlar, Avrupa Konseyi standartları, demokrasi, hukukun üstünlüğü, insan haklarına saygı gibi, aynı zamanda Kopenhag Kriterleri içinde yer alan hususlara bağlılığını açıkça gösterdiğini'' kaydetti. 
     Avrupa Konseyi'nin Türkiye'ye yönelik izleme sürecinin sona ermesinin, müzakere tarihi alma yolunda açık bir sinyal olacağını belirten Schwimmer, Türkiye'nin AB'ye üyeliğine yönelik bazı tereddütlerin de Avrupa Parlamentosu seçimlerinden sonra ortadan kalkacağını umduğunu ifade etti. 
     Schwimmer, bir soru üzerine, hala bazı alanlarda reformların sürmesi gerektiğine işaret ederek, dini azınlıkların mülkiyet haklarını buna örnek gösterdi. Schwimmer bununla birlikte, bunların ''aşılmayacak sorunlar olmadığını'', AB yolunda esas önemli unsurun, ekonomik koşulları AB standartlarına yükseltmek olduğunu belirtti. 
     Avrupa Konseyi Genel Sekreteri Walter Schwimmer, Kıbrıs'ın AKPM'de temsiline ilişkin bir soru üzerine de ''Uluslararası hukukta tek bir tanınma olduğunu'' kaydederek, Kıbrıs'ta bir ayrıma gidilmesinin birleşmeye engel olacağını, dolayısıyla bu ''hassas'' soruna bir çözüm bulunmasını umduğunu ifade etti. 
     
</TEXT>
</DOC>
