<DOC>
<DOCNO> 245484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/siyaset/asiy.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika, İncirlik'te kontrol istemiyor 
</HEADLINE>
<TEXT>


İncirlik Üssü'ne konuşlanacak uçakları için bildirim zorunluluğunun kaldırılmasını isteyen ABD, Türk komutanın yetkilerinin de sınırlandırılmasını istedi 

Barkın Şık Ankara 


Balkanlar, Kafkaslar ve Ortadoğu'daki askeri güçlerini yeniden yapılandıran ABD'nin, İncirlik Üssü için Savunma ve Ekonomik İşbirliği Anlaşması SEİA kapsamı dışına çıkan talepleri belli oldu. Taleplerin iki filoyla 48 adet F - 16 uçağı sınırlandırılan uçak sayısındaki tahditlerin kaldırılması, kara birliği olarak Ranger'larla uzun menzilli helikopterlerin konuşlandırılmasını istediği anlaşıldı. 
İncirlik ve Konya üslerinin kullanım kapsamının genişletilmesi için 18 Mart'ta Türkiye'ye mutabakat zaptı imzalamayı öneren ABD, SEİA'yla İncirlik Üssü için belirlenen tahditlerin kaldırılmasını istedi. İncirlik'e konuşlanacak uçakların iniş ve kalkışları için bildirim yükümlülüğünün kaldırılmasını talep eden Washington, İncirlik'te kule ve yer hizmetlerini sürdüren Türk olan 10. Tanker Üs Komutanı'nın yetkilerinin sınırlandırılması ve uçuş denetiminin kaldırılması isteğini Türk tarafına iletti. 

U-2 için talep 
Türkiye dışındaki üslerden kalkacak hava unsurları için de Türk hava sahasının açılmasını talep eden ABD, bu kapsamda istihbarat faaliyetleri için U - 2 casus uçaklarının Türkiye üzerinden geçişini planlıyor. 
ABD, İncirlik Üssü'ne ayrıca uzun menzilli helikopterler ve iki bölük seviyesinde de kara birliği konuşlandırmak istedi. Üsse 600 civarında Ranger konuşlandırmak isteyen ABD, bulundurulacak silah tipleri ve mühimmat isteklerini de bildirdi. 
New York Times gazetesi önceki gün, ABD'nin kısıtlamasız kullanma yetkisiyle, Almanya'nın Spangdahlem Üssü'ndeki 72 adet F - 16 savaş uçağını, İncirlik Üssü'ne konuşlandırmayı istediğini duyurdu. Gazete, Dışişleri Bakanı Colin Powell'ın, kısıtlamasız kullanıma Türkiye'nin izin vermesini düşük bir ihtimal olarak gördüğüne de yer verdi. 
Genelkurmay Başkanlığı'nın ise, ABD taleplerine soğuk baktığı ve olumsuz görüş oluşturduğu öğrenildi. Orgeneral İlker Başbuğ, anlaşma dışına çıkan isteklerin karşılanması için hükümet ve TBMM kararı gerektiğini geçen hafta dile getirmişti. 

'Ranger'ler 18 saat içinde hazır olur 

ABD'deki özel kuvvetlerin en dinamik timlerinden Rangerlar, 18 saat içinde dünyanın herhangi bir yerinde aktif göreve katılmak için her zaman hazır bekletiliyor. Uzmanlık alanları rehine kurtarma, sabotaj ve kaçırma. Dışişleri Bakanı Abdullah Gül de, ABD'nin talepleri konusunda, yaptığı açıklamaların ötesinde yeni bir şey olmadığını kaydetti. Gül, ABD'nin İncirlik'e 72 yeni uçak kaydırma planları yönündeki haberle ilgili "Böyle bir talep yok, söz konusu değil" dedi. 


</TEXT>
</DOC>
