<DOC>
<DOCNO> 249673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy13.html </URL>
<DATE> 2004/06/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Emekli subaylardan 4 eski DEP milletvekiline tepki 
</HEADLINE>
<TEXT>

     Türkiye Emekli Subaylar Derneği TESUD Genel Başkan Vekili Şevki Süzen, kapatılan DEP'in dört eski milletvekilinin, çıktıkları gezilerde ''büyük bir pervasızlıkla bölücü tutumlarına devam ettiklerini ve suç işlediklerini'' savundu. 
     Süzen, yaptığı yazılı açıklamada, dört eski milletvekilinin, ''bölücü terör örgütü elebaşının paralelinde hareket ederek, onun görüşleri doğrultusunda beyanat verdiğini'' öne sürdü. 
     Dört eski milletvekilinin serbest bırakılmalarının ardından yaptıkları açıklamaların, ülkenin barış ve huzur ortamını, milli birlik ve beraberliği bozucu istikamette olduğunu savunan Süzen, şunları kaydetti 
     ''Bazı çevrelerce de cesaretlendirilen bu kişiler, daha da ileri giderek, eli kanlı terör örgütünün, sözde ateşkesin uzatılması için yandaşlarına moral vermektedirler. Yaptıkları gezilerde büyük bir pervasızlıkla bölücü tutumlarına devam etmekte ve suç işlemektedirler. 
     Dernek olarak, cereyan eden bu üzücü olayları nefretle kınıyor, Türk Milleti'nin bölünmez bütünlüğüne kastedenlerin bertaraf edilmesi, huzur ve güvenin devamı istikametinde her zaman göreve hazır olduğumuzu duyuruyoruz.'' 
     
</TEXT>
</DOC>
