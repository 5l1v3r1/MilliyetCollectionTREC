<DOC>
<DOCNO> 215370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/siyaset/siy04.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ortadoğu Birliği' için ilk adım atıldı 
</HEADLINE>
<TEXT>

   Irak zirvesinde Gül'ün yaptığı "bölgemizde Avrupa gibi birleşelim" çağrısı doğrultusunda, 7 müslüman ülkenin, BM daimi üyesi 5 ülkeyle Dışişleri seviyesinde buluşması yönünde karar çıktı 
      UTKU ÇAKIRÖZER Kuveyt 

   
   Ankara'nın girişimiyle Kuveyt'te başlatılan "Irak'ın Komşuları ve Bölge Ülkeleri" toplantılarında Dışişleri Bakanı Abdullah Gül'ün önceki gün gündeme getirdiği "Ortadoğu ülkeleri Avrupa gibi birleşsin" önerisinin gerçekleşmesi yönündeki ilk adım dün atıldı. 
   Türkiye, Gül'ün yaptığı, "kendi bölgemize sahip çıkalım Avrupa gibi kendi işbirliği ve güvenlik çerçevemizi oluşturalım" çağrısından sonra harekete geçti. 
   Türkiye, toplantıya katılan diğer ülkeler Mısır, Ürdün, İran, Suudi Arabistan, Irak ve Kuveyt dışişleri bakanlarının, BM Güvenlik Konseyi daimi üyesi ABD, İngiltere, Rusya, Fransa ve Çin Dışişleri bakanlarıyla bir araya gelmesi için BM Genel Sekreteri Kofi Annan'a çağrıda bulunan bir kararı, ortak açıklamaya koydurdu. 
   Gözlemci olarak katılan BM Irak Koordinatörü Lahtar Brahimi de, Annan'a bu konuda tavsiyede bulunacağını bildirdi. 
   Irak'ın geçici Dışişleri Bakanı Hoşyar Zebari de ilk kez katıldığı toplantıda Iraklı Türkmenlerin geçmişte uğradığı haksızlıkların giderileceği sözünü verdi. 
   
   Gül'ün konvoyunda kaza    KUVEYT DHA 

   KUVEYT'teki Irak toplantısının ardından Türkiye'ye dönüş için havaalanına hareket eden Dışişleri Bakanı Abdullah Gül'ün konvoyunda kaza oldu. Gül'ü takip eden Türkiye Büyükelçiliği Müsteşarı Serdar Deniz'in bulunduğu otomobil, bir koruma aracının sıkıştırması sonucu bankete çıktı. Sarsıntıda yüzünden darbe alan ve burnu kanayan Deniz, hastaneye kaldırıldı. 
   
   
   
</TEXT>
</DOC>
