<DOC>
<DOCNO> 213246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun02.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Janet Jackson'u konuşmaya devam ediyor... 
</HEADLINE>
<TEXT>

     ABD'de hafta sonundaki Amerikan Futbolu Süper Kupa Finali'nin devre arasındaki canlı yayınlanan gösteride sağ göğsünü açarak sansasyon yaratan Janet Jackson'ın Grammy Ödülleri törenine çağrılmamasına karar verildi. 
     Access Hollywood isimli internet sitesinin haberine göre, Grammy Ödülleri'nden bir yetkili, töreni canlı yayınlayacak CBS televizyonunun Jackson'a canlı gösteri yapması için yapılan daveti geri aldığını belirtti. 
     Jackson'ın halkla ilişkiler sorumlusu da davetin geri alındığını doğruladı. 
     Grammy Ödülleri için düzenlenecek tören sırasında Luther Vandross anısına bir şov sunmaya hazırlanan Janet Jackson, hafta sonunda maçın devre arasında Justin Timberlake ile sunduğu gösterinin canlı yayınında, göğsünü göstermesine yönelik ağır eleştiriler üzerine 2 kez özür dilemişti. 
     
     REKO KIRDI 
     Öte yandan, kupa finalinin devre arasındaki canlı yayında yaklaşık 100 milyon izleyiciye göğsünü gösteren Janet Jackson, internet tarihinin arama rekorlarını kırdı. 
     Jackson ve göğsü seks kasetiyle gündeme gelen Paris Hilton'dan 60 ve Britney Spears'dan 80 kat fazla arandı. 
     Lycos sitesinin bildirdiğine göre, Jackson ve şovu görmek isteyenlerin arama motoruna verdiği aramanın miktarı, 11 Eylül saldırılarıyla ilgili verilen aramaların sayısını dahi aştı. 
     Jackson'a gösteride eşlik eden Justin Timberlake de normal bir günde kendisi için verilen arama miktarının 40 katı fazla arama aldı. 
     
     TIMBERLAKE 
     Bu arada canlı yayında Jackson'un göğsünü açan Amerikalı şarkıcı Justin Timberlake, ailesinin de gösteriden rahatsız olduğunu söyledi. 
     Timberlake, KCBS-TV televizyonuyla yaptığı söyleşide, Janet Jackson'un kostümünün altında büstiyerinin olduğunu düşündüğü konusunda ısrar ederek, bunun çok talihsiz bir olay olduğunu kabul ettiğini söyledi. 
     Justin Timberlake, ''Kendi ailem de dahil olmak üzere birçok insanın bundan rahatsız olduğunu anladım. Bu da beni en çok üzen şey sanırım. Çok, çok çok pişmanım'' dedi. 
     Timberlake, gösteriden ötürü kişiliğine yapılan eleştirilerin kendisini hayal kırıklığına uğrattığını sözlerine ekledi. 
     
</TEXT>
</DOC>
