<DOC>
<DOCNO> 231857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/ekonomi/eko06.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi'ye sahiplik kriterine uygun çözüm 
</HEADLINE>
<TEXT>

   
   IMF Türkiye Temsilcisi Odd Per Brekk, Bankacılık Düzenleme ve Denetleme Kurulu BDDK Başkanı Tevfik Bilgin ile yaptığı görüşmede, Yapı Kredi Bankası'nın durumunun Hazine'ye ek yük getirmeden, kanunda belirtilen sahiplik kriterlerine uygun bir şekilde çözümlenmesini ve bu konuda mesafe alınmasını istedi. Brekk, sorun çözülürken sahiplik kriteri ve ortak olacak kişinin isminin ortak olmadan önce kamuoyuna açıklanması yönündeki BDDK'nın görüşünü paylaştığını ifade etti. 
   
   Sahiplik kriterine vurgu 
   Brekk'in görüşmede, bankacılıkta sahiplik konusunun, AB sürecinde, bankalara ve ülkelere kredi verme koşullarını belirleyen Basel kriterlerinin "olmazsa olmaz" koşulu olduğunu vurguladığı bildirildi. BDDK'da görev yapan farklı kuruluşlardan 42 denetim elemanının varlığının Kurum'un bağımsızlığını etkileyip etkilemediğini soran Brekk'in, Bankalar Birliği tarafından hazırlanan Kredi Kuruluşları Yasa Taslağı'na BDDK'nın itirazlarının neler olduğuna dair bilgi aldığı da öğrenildi. 
   
   IMF toplanıyor 
   IMF İcra Direktörleri Kurulu, ekonomik programın yedinci gözden geçirmesini görüşerek tamamlamak üzere bugün toplanacak. Toplantıda, yapısal reformlardaki ilerlemeler gözden geçirilecek, performans kriterleri ve yapısal kriterler ile bundan sonra yapılacak çekişlerin yeniden takvime bağlanması hususları ele alınacak. 
   
   
</TEXT>
</DOC>
