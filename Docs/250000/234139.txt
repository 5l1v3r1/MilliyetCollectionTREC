<DOC>
<DOCNO> 234139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko08.html </URL>
<DATE> 2004/04/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Otokar, Avrupa'ya açılmanın yollarını araştırıyor... 
</HEADLINE>
<TEXT>

     Otokar Genel Müdürü Kudret Önen, Avrupa'ya açılma kararı aldıklarını bildirdi. 
     Kudret Önen, ''İnceleme aşamasındayız. Henüz takip ettiğimiz bir şirket yok. Ancak, 6-7 ay sonra bir gelişme olabilir'' dedi. 
     Önen, AA muhabirine yaptığı açıklamada, şirketin geçen yıl faaliyet gösterdiği pazarların artış oranının üzerinde bir büyüme gerçekleştirdiğini söyledi. Kudret Önen, Otokar minibüs satışlarında yüzde 57'lik artış olduğunu, 2002'de satışa sunulan Sultan midibüslerinin ise 562 adetlik satışla pazar payını yüzde 20'nin üzerine çıkardığını belirtti. 
     Otokar'ın Koç Grubu'nun minimum yüzde 14 olan büyüme hedefini rahatlıkla yakalayacağını dile getiren Önen, şunları kaydetti 
     ''Bundan 3-4 yıl önce toplamdaki payı 40-45'lere varan savunma askeri işlerimiz oluyordu. Çıkardığımız yeni ürünlerle askeri işlerimizin payı şu anda yüzde 20'ler seviyesinde. Askeri işler şu anda eski yoğunluğunda değil. Bu, savunma sanayinin yatırımlarını azaltmasından kaynaklanıyor. Ama bu bir noktada artacaktır. Çünkü savunma vazgeçilmez bir ihtiyaç.'' Kudret Önen, şu anda askeri işlerinin büyük bölümünün ihracata yönelik olduğunu belirterek, savunma sanayinin yanı sıra ticari araç ihracat tutarının geçen yıl 26 milyon dolara ulaştığını bildirdi. 
     Irak'a Sultan modeli ile ilk midibüs ihracatı yapan Türk şirketi olduklarına işaret eden Önen, Irak pazarının tahminlerden daha yavaş büyüyeceğini, bölgede istikrarın sağlanması halinde kendilerini askeri ve ticari araç pazarında çok şanslı gördüklerini söyledi. 
     
     ''TREYLER YA DA OTOBÜSE KONSANTRE OLACAĞIZ'' 
     Önen, Sultan midibüslerini Irak'ın yanı sıra Yunanistan ile Ukrayna ve Romanya'ya da ihraç ettiklerini kaydederek, ''Buralara Sultan ile çok ciddi çıkarma yapıyoruz. Bunu sürdüreceğiz'' dedi. 
     Koç Grubu şirketleri arasında yabancı ortaksız ender şirketlerden biri olduklarına dikkat çeken Önen, şöyle devam etti 
     ''Özellikle askeri işlerimiz nedeniyle Türkiye'de belli bir süre daha böyle kalmayı istiyoruz. İçerde serbest kalmak ve bir yabancı ortağımız olmasın istiyoruz. Ama bu, büyümede belli bir noktada ülke içine kısıtlanmamız demek. Bunu gidermek için de Avrupa'ya açılma kararımız var. Ukrayna, Yunanistan bunun ilk deneme adımları. 
     2004 yılında buradan alacağımız neticelerle ana kararlarımızı vereceğiz. Şu anda inceleme aşamasındayız. Henüz takip ettiğimiz bir şirket yok. Ancak, 6-7 ay sonra bir gelişme olabilir.'' 
     Kudret Önen, Avrupa'nın rekabetin çok sıkı yaşandığı, kalite ve doğru ürüne hakedilen değerin verildiği bir pazar olduğunu vurgulayarak, ''Bunu gördük ve dolayısıyla bu pazarlarda varlığımızı sürdüreceğiz. Avrupa'da hem treyler hem de otobüs alanında çok büyük potansiyel var. İkisinde birden büyümek yanlış olur. Birine mutlaka konsantre olacağız'' şeklinde konuştu. 
     
</TEXT>
</DOC>
