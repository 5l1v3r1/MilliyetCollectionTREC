<DOC>
<DOCNO> 201254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/guncel/gun01.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Son umudumuz Arapça' 
</HEADLINE>
<TEXT>

   Din eğitimi almak isteyenlerin yanı sıra ÖSS'de başarılı olamayan gençler de Suriye'ye gidiyor. Ama onların hedefi dil öğrenip tercüman olmak 
      PINAR AKTAŞ Suriye 
   
   Türkiye'den sadece din değil, dil eğitimi için de Suriye'ye giden öğrenciler var. Üniversite sınavlarında başarılı olamayınca Suriye'deki üniversiteleri tercih eden Türk gençler, dil öğrenip ülkelerine döndüklerinde en azından tercümanlık yapabilmeyi umuyor. Şam'daki, 'Yabancılar İçin Arapça Dil Eğitimi Enstitüsü' Eğitim Bakanlığı'na bağlı özel bir okul statüsünde. 1973'ten beri dünyanın değişik ülkelerinden gelen öğrencilere Arapça dil eğitimi veriyor. Şu anda 50 ülkeden bin öğrencisi var. Türk öğrenci sayısı ise 20'nin üzerinde. 
   Suriye'deki üniversitelerin diplomaları ülkemizde kabul görmüyor. Ancak, iki ülke arasında yapılan bir kültür anlaşması çerçevesinde Türkiye'de sınava giren bazı öğrenciler, bu okula burslu gelerek Arapça öğrenebiliyor. Okul, ağırlıklı olarak İskenderun, Hatay, Adana gibi sınıra yakın illerimizdeki gençlerin gözdesi olmuş. Öğrenciler iki aylık kur başına 150 dolar ödüyorlar ve dokuz milyon liraya bir yıl yurtta kalabiliyorlar. İki yıllık eğitimin sonunda diploma sahibi oluyorlar. 
   
   'Açık kapımız kalmadı' 
   Havva Som 19 Mersin'den gelen bir öğrenci. Şam'da dil eğitimi aldıktan sonra yine aynı kentte üniversiteye gitmeyi istiyor. Som, "Buraya gelmek Türk eğitim sistemine bir isyan. Bir sürü haksızlık var. Bize açık kapı bırakmadılar" diyor. 
   Deniz Zubari 23 de Hatay'dan gelmiş. Zubari, "Türkiye'de sınav kazanmak neredeyse imk nsız oldu. Öğrenciler kaçıyor. Burada Arapça ve İngilizce öğrenirsem tercüman olarak çalışacağım" diyor. 
   Okan Çorum 19 ise Mersinli. Onun da amacı tıpkı Zubari gibi Arapça ve İngilizce öğrenip Türkiye'de tercümanlık yapmak. 
   
   
   
   
</TEXT>
</DOC>
