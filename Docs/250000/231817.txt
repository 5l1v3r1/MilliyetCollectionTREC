<DOC>
<DOCNO> 231817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas01.html </URL>
<DATE> 2004/04/15/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Güneş sistemi'nden daha yaşlı karbon bulundu 
</HEADLINE>
<TEXT>

     Bülent Keneş 

Araştırmacıların, Dünya'yı çevreleyen stratosfer tabakasında buldukları gezegenlerden gelme parçalar arasında ilk kez Güneş Sistemi'nin oluşmasından önce meydana gelmiş bir organik madde keşfettikleri bildirildi. 
     Sciencedaily.com internet sitesinin haberine göre, karbon isotop kompozisyonu temelinde tanımlanan karbonun Dünya'da ya da Güneş Sistemi'nin başka yerlerinde bulunan karbondan farklı olduğu kaydedildi. Sahip oldukları nötron sayısına göre elementlerin değişik varyasyonları olan isotoplar, kimyasal açıdan benzer olmakla birlikte fiziksel bakımdan farklı görünüyor. 
     Washington Üniversitesi Dünya, Gezegen Bilimleri ve Fizik bölümü bilim adamlarından Dr. Christine Floss, meslektaşlarıyla yaptıkları analizlerin bulunan organik maddenin muhtemelen henüz Güneş Sistemi'nin meydana gelmediği moleküler bulutlar döneminde oluştuğunu gösterdiğini ifade etti. 
     ''Bulgularımız, güneş sistemi öncesi organik materyallerin var olduğunu ancak henüz Güneş Sistemi'ne yeni girdiklerini ispatlamakta'' diyen Floss, buldukları maddenin aynı zamanda içinde bulunduğumuz Güneş Sistemi'nin yaşı olan 4,5 milyar yıl boyunca korunduğunu kaydetti. 
     Son 20 yıl içinde araştırmacılar nitrojen ve hidrojen içerisinde isotop anomalileri bulmuş olmasına rağmen, karbon içerisinde ilk kez bu tür bir isotop bulunduğu belirtiliyor. 

     
</TEXT>
</DOC>
