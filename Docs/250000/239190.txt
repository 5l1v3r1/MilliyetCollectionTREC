<DOC>
<DOCNO> 239190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas09.html </URL>
<DATE> 2004/05/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Eğitim seviyesi düşük kişiler stresten daha fazla etkileniyor... 
</HEADLINE>
<TEXT>

     Amerikalı bilim adamları, eğitim seviyesi düşük kişilerin günlük stresten daha fazla etkilendiğini, eğitim seviyesi yüksek olanların ise daha fazla strese maruz kaldıkları halde daha az etkilendiğini kaydettiler. 
     Sağlık ve Sosyal Davranış dergisinde yayımlanan araştırmaya göre, üniversite mezunlarının günlerinin yüzde 44'ü stresli geçiyor. Bu oranın lise mezunlarında yüzde 38'e, lise mezunu olmayanlarda yüzde 30'a indiği kaydedildi. 
     Bilim adamları, stresin kaynağını belirlemek için 8 gün süreyle 1031 kişi üzerinde araştırma yaptı. 
     Araştırma sonucunda, eğitim düzeyi düşük kişilerin, diğer gruplara göre daha az strese maruz kaldıkları halde, daha fazla etkilendiği ortaya çıktı. Stresin bu kişilerde baş ağrısı, göğüs ağrısı ve ateşe neden olduğu kaydedildi. 
     Araştırma sonuçlarını kaleme alanlardan Wake Forest Üniversitesi Baptist Tıp Merkezi öğretim üyesi Joseph G. Grzywacz, ''Günlük stres faktörleri az eğitimlilerde daha yıkıcı oluyor'' dedi. 
     Bilim adamları, örnek olarak yağmurlu havanın yarattığı stresi gösterdiler. Buna göre, büroda çalışanlar yağmurdan daha az etkileniyor. İnşaat işçileri, kötü hava gelir kaybına neden olduğu için daha fazla etkileniyor. 
     
</TEXT>
</DOC>
