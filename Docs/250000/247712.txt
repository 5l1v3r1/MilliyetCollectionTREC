<DOC>
<DOCNO> 247712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun23.html </URL>
<DATE> 2004/06/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İspanyol basını AP seçimlerinde tek kaybeden demokrasi... 
</HEADLINE>
<TEXT>

     Avrupa Parlamentosu'nun AP dün sona eren seçimlerini değerlendiren İspanyol basını, ''Sosyalistler de muhafazakarlar da kazandı, tek kaybeden demokrasi oldu'' ifadesini ön plana çıkardı. 
     Gazeteler, AP seçimlerine katılım oranının sadece yüzde 46'da kaldığını belirterek, İspanya'da demokrasi tarihinin en düşük katılım oranının kaydedildiğine dikkat çekti. 
     El Pais gazetesi, ''AP seçimlerini sandık başına gelmeyenler kazanıyor'' başlığını attı. 
     Öte yandan, seçim sonuçlarının değerlendirmesinde, 14 Mart'ta yapılan genel seçimleri kazanan Sosyalist İşçi Partisi PSOE ve 8 yıl sonra ana muhalefete düşen Halk Partisi PP AP seçimlerinin galibi olarak gösterildi. Gazeteler, AP'de 54 sandalyeye sahip İspanya'da oyların yüzde 43.3'ünü alarak 25 parlamenter gönderen PSOE'nin iktidardaki başarısını tasdik ettiğini yazdı. 
     AP'de sahip olduğu 27 sandalyeyi 23'e düşüren PP'nin de her şeye rağmen 14 Mart seçimlerindeki başarısızlığını çabuk unutturarak, genel seçimlerdeki yüzde 37.64 olan oy oranını AP seçimlerinde yüzde 41.29'a yükseltmesi başarı olarak nitelendirildi. 
     İspanya'daki AP seçimlerinde en fazla oy kaybeden parti komünist görüşlü Birleşik Sol IU oldu. IU'nun AP'deki sandalye sayısı 4'ten 2'ye düştü. Genel seçimlerde de yüzde 50'ye yakın oranda oy kaybeden IU'nun son 22 yılın en kötü sonucunu aldığı belirtiliyor. 
     AP seçimlerinin bir başka sonucu da İspanya'nın özerk bölgelerindeki milliyetçi partilerin oy kaybına uğramaları oldu. Bask Bölgesi'ndeki Bask Milliyetçi Partisi PNV , Galisya Bölgesi'ndeki Galisya Milliyetçi Bloku BNG ile Katalonya Bölgesi'ndeki Katalonya Cumhuriyetçi Solu ERC ve Yönelim ve Birlik Koalisyonu CIU AP'de 1'er parlamentere sahip olacaklar. 
     
     MACARİSTAN'DA AP SEÇİMLERİ 
     BUDAPEŞTE A.A - Macaristan'da Avrupa Parlamentosu seçimlerinden zaferle çıkan Genç Demokratlar Partisi'nde FIDESZ bayram havası esiyor. 
     Ülke genelinde yüzde 38.47 gibi düşük bir katılımla yapılan seçimlerde yüzde 47.41 oy alarak 12 milletvekili çıkaran FIDESZ birinci parti oldu. Koalisyonun büyük ortağı Macar Sosyalist Partisi MSZP yüzde 34.31 oy ile 9 milletvekili çıkarabildi. 
     Hükümetteki diğer parti Hür Demokratlar SZDSZ ise yüzde 7.72 oy alarak parlamentoda 2 sandalye kazandı. Macar Demokrat Forum Partisi MDF yüzde 5.33 oy alarak 1 milletvekili çıkardı. 
     Seçime en fazla katılımın olduğu kent başkent Budapeşte oldu. Budapeşte'de seçmenlerin yüzde 49.52'si oy kullandı. Macaristan'da seçime en az katılım yüzde 30.46 ile Szatmar-Bereg eyaletinde oldu. 
     
</TEXT>
</DOC>
