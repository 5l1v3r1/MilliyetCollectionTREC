<DOC>
<DOCNO> 223945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/spor/yguven.html </URL>
<DATE> 2004/03/20/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Diyarbakır'da bitti 
</HEADLINE>
<TEXT>

   
   İlk devre Sergen'in verilmeyen golü, ikinci devre Serdar'a düdük sesi çıkmayan penaltı... Zaten canı burnunda Beşiktaş'ı imam değil ama Müftüoğlu bohçaladı. Kuddusi hoca torpil geçse ne olur, o da ayrı mesele... 
   Karşılaşmanın ilk yarısını biraz sıkıştırarak bir dakikaya indirebiliriz. Murat Salar'ın Cordoba dahil herkesin seyrettiği golüyle Sergen'in hakemden onay alamayan şutu dışında Beşiktaş adına anlatacak pek birşey yok. Hatta hiçbirşey... Sanki saunadan çıkıp soğuk suya atlamış kadar fizik ve kimyası bozuk bir Beşiktaş vardı sahada. Sergen kötü günündeydi. Ilie de öyle. Keza İbrahim de. Güya onları besleyecek Pancu, görevini asla yerine getiremiyordu. 
   Beşiktaş savunması ise çok basit bir taktikle işe yaramaz hale getirilmişti Sakıp Özberk tarafından. İleri adamlarını çizgiye yapıştıran Özberk, ilk yarıda Beşiktaş defansını yaymış, genişletmiş iletişimini koparmıştı. İkinci yarıda buna gerek bile kalmadı. 
   Maçın ilk kanat akınını o da Pancu ile ancak 24. dakikada yapabilen Beşiktaş'ın zirveye oynayan bir takım olduğuna inanmak imkansızdı. 
   Beşiktaş maçlarını sürekli izleyen meslektaşlar, gözlerinin önünde eriyen bir efsaneyi ne kadar fark edebilirler bilemiyorum ama benim son gördüğümden bu yana Beşiktaş kaçınılmaz sona meydan okuyan Don Kişot kadar garip ve gülünç hale gelmişti. 
   İkinci yarı mı .. 
   Yırttım attım yazdıklarımı. Kimin umrunda Beşiktaş'ın işlemeyen kanatları, işlevsiz orta sahası, şaşkın defansı... 
   Onlar şampiyonluk biletlerini, ben yazdıklarımı yırttım attım. Ortada futbol lugatıyla izah edilemeyecek bir çöküş, insani zaaflara sığmayan bir boşvermişlik vardı. Beşiktaş'ı bu hale getirenlerin kulaklarını çınlatarak yırttım attım yazdıklarımı. Keşke Lucescu Yerebatan Sarayı'nda kalsaydı, keşke yönetim Diyarbakır'a kadar zahmet etmeseydi. Beşiktaş, Diyarbakır'da bitti. 
   
      
</TEXT>
</DOC>
