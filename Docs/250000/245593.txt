<DOC>
<DOCNO> 245593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy09.html </URL>
<DATE> 2004/06/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Şahin "YÖK konusunda yeni yasama yılında yeni paragraf açılacak" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Sayın Başbakan YÖK Yasası konusunda bir paragrafa noktayı koydu. Yeni yasama yılında yeni bir paragraf açılacak'' dedi. 
     Devlet Bakanı ve Başbakan Yardımcısı Mehmet Ali Şahin ve İçişleri Bakanı Abdülkadir Aksu, AK Parti İstanbul İl Teşkilatı tarafından Abant'ta düzenlenen değerlendirme toplantısına katıldılar. 
     Toplantı çıkışında basın mensuplarına açıklamalarda bulunan Şahin, bir gazetecinin ''İmam Hatip Lisesi mezunlarının hükümeti protesto etmesini nasıl karşılıyorsunuz '' sorusu üzerine, ''Bu Türkiye'nin son derece açık bir toplum olduğunun göstergesidir. Herkes düşüncesini açıkça söyleyebilir'' dedi. 
     YÖK Yasası'nın değişmesi konusunda herkesin hem fikir olduğunu belirten Şahin, YÖK Yasası konusunda anayasal bir değişiklik yapılması gerektiğini kaydederek, ''Anayasa'nın 130 ve 131 maddelerinde değişiklik yapılmasını meclisin ekim ayında başlayacak yeni yasama yılında gündeme getireceğiz. YÖK konusunda anayasa değişikliği yapılması şart'' diye konuştu. 
     Bakan Şahin, bir gazetecinin, ''Hükümet YÖK konusunda son noktayı koydu mu '' sorusu üzerine, şunları söyledi 
     ''Sayın Başbakan YÖK konusunda noktayı koyduk derken bir paragrafa noktaya koyduğumuzu kastediyordu. Yeni yasama yılında yeni bir paragraf açılacak. TÜPRAŞ konusunda Ankara İdare Mahkemesi'nin aldığı bir iptal kararı var. Türkiye'de özelleştirmenin önünü tıkamak yanlış.'' 
     
     YILMAZ'LA, TANER'İN YÜCE DİVANA GÖNDERİLMESİ 
     Bakan Şahin, eski Başbakan Mesut Yılmaz ve eski Devlet Bakanı Güneş Taner'in Yüce Divana gönderilmesi için öncelikle Meclis Araştırma Komisyonu raporunun ele alınması gerektiğini belirterek, ''Bu raporun değerlendirilmesinden sonra mecliste oylama yapılır, eğer 276 geçerli oy sağlanırsa Yılmaz ve Taner Yüce Divana gönderilir. 275 oy çıkarsa bu süreç gerçekleşmez'' dedi. 
     İstanbul'da yapılacak NATO zirvesi öncesinde gösteri ve miting yapmak isteyenler için 16 ayrı miting alanının tahsis edilmesinin hatırlatılması üzerine Şahin, söyle konuştu 
     ''Türkiye'de demokratikleşme alanında alınan kararlar artık hayata geçiriliyor. Bu alınan karar bunun en güzel örneği. Türkiye demokratikleşme konusunda alınan kararları süratle hayata geçirecektir.'' İçişleri Bakanı Abdulkadir Aksu ise Abant'a partinin toplantısı için geldiğini belirterek, gündeme ilişkin soruları yanıtsız bıraktı. 
     Beş saat süren toplantı basına kapalı yapıldı. Toplantıya İstanbul'daki AK Parti belediye başkanları da katıldı. 
     Toplantıda gündeme ilişkin gelişmelerin ve 3 Kasım seçimlerinde alınan sonuçların değerlendirildiği öğrenildi. 
     
</TEXT>
</DOC>
