<DOC>
<DOCNO> 208939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/ekonomi/eko01.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'ye imza yasaklı aday 
</HEADLINE>
<TEXT>

   TMSF Başkanlığına getirilmesi için kararname hazırlanan Soydaş'ın İnterbank'ın içi boşaltıldığı için açılan davada yargılandığından bankalarda memur olarak bile çalışamayacağı belirlendi 
      AHMET ERHAN ÇELİK Ankara 
   
   Bankaların içini boşaltanları takiple görevli Tasarruf Mevduatı Sigorta Fonu TMSF başkanlığına getirilmek istenen Abdullah Soydaş'ın, "İnterbank davası nedeniyle imza yetkisinin kaldırıldığı ve bankalarda çalışmasının yasaklandığı" belirlendi. Hükümet, yeni yetkilerle güçlendirilmiş TMSF Kurulu'na ilişkin kararnameyi onay için önceki gün Cumhurbaşkanlığı'na gönderdi. Ancak Soydaş'ın bir bankada memur olarak bile çalışamayacağı ortaya çıktı. 
   
   Mahkemesi sürüyor 
   Soydaş'ı bankacılık yasaklısı haline getiren olay TMSF'nin 1999'da el koyduğu İnterbank'taki genel müdür vekilliğinden kaynaklanıyor. TMSF, İnterbank'ın eski sahibi Cavit Çağlar ile Genel Müdür Vekili Soydaş'ın da aralarında bulunduğu 19 eski yönetici aleyhine alacak ve ceza davası açtı. Alacak davası İstanbul 8. Asliye Ticaret Mahkemesi'nde sürerken beraat kararı verilen ceza davasını Yargıtay bozdu. Dava Bursa'da görülüyor. Bankalar Kanunu'na göre bankanın içinin boşaltılmasından dolayı dava açılan yöneticilerin imza yetkisi kaldırılarak, bankacılık yapmaları yasaklanıyor. 
   
   Kararname geri çekilebilir 
   Düzenleme Soydaş'ın mahkeme sonucunda ağır para ya da hapisle cezalandırılması halinde banka şube müdürlüğü bile yapamayacağını öngörüyor. Ancak Cumhurbaşkanı, kararnameyi onaylarsa Soydaş görev alamayacağı bankaların batıklarını tahsil etmekle görevli olacak. Bu arada dava nedeniyle kararnamenin çekileceği de iddia ediliyor. 
   Soydaş, 1996'da İnterbank'a önce denetçi ardından yönetim kurulu üyesi olarak atandı. Hemen sonra murakıplıktan istifa ederek Nergis Holding'de üst düzey yönetici oldu. TMSF'nin atadığı yönetim kurulunda da yer alan Soydaş, AKP hükümeti döneminde Tasfiye Halindeki Emlakbank AŞ'de başkan yardımcılığı görevine getirildi. 
   
   Soydaş, bakanları birbirine düşürdü    Abdullah Soydaş ismini TMSF Kurulu Başkanlığı için gündeme getiren kişinin AKP'de ekonomiden sorumlu Genel Başkan Yardımcısı Nazım Ekren, Soydaş konusunda Başbakan Tayyip Erdoğan'ı ikna edenin ise Maliye Bakanı Kemal Unakıtan olduğu öğrenildi. Bu süreçte TMSF Kurulu ile ilgili bakan konumunda olduğu halde Abdüllatif Şener'in pasif kaldığı belirtiliyor. Edinilen bilgilere göre Devlet Bakanları Ali Babacan, Abdüllatif Şener ve Maliye Bakanı Unakıtan ile Ekren geçen hafta Başbakanlık'ta bir araya gelerek TMSF Kurulu adayları üzerinde çalıştı. Uzun süren tartışmalarda Ekren ve Unakıtan ısrarı kırılamayınca Soydaş adı Başbakan'a götürüldü. 
   
   Zararın 715 trilyonundan sorumlu    NEZİH GÜROL İstanbul 
   Abdullah Soydaş'ın içi boşaltıldığı iddiasıyla el konulan İnterbank'ın zararının 715.3 trilyon lirasından sorumlu tutulduğu ortaya çıktı. 
   Usulsüz kredi işlemleriyle İnterbank'ın 1 katrilyon 454 trilyon 383 milyar liralık zararından sorumlu tutulan başta bankanın patronu Çağlar olmak üzere toplam 19 yönetim kurulu üyesi ve denetçisi hakkında İstanbul 8. Asliye Ticaret Mahkemesi'nde alacak davası açılmıştı. İnterbank denetçisi Ahmet Naycı'nın 24 Nisan 2001'de açtığı davaya 1 Ocak 1996 - 31 Aralık 1999 arasında yeminli murakıpların hazırladıkları raporlar dayanak gösterildi. 
   Bu dönem içinde görev yapan yönetim kurulu üyeleri ile denetçilerin yapmış olduğu usulsüz işlemlerin tespit edildiği kaydedilen dilekçede, zararın ise bankanın h kim ortağı olan Nergis Grubu'na usule aykırı kullandırılan doğrudan veya dolaylı kredilerden kaynaklandığı iddia edildi. 
   TMSF'nin başına atanması için kararnamesi hazırlanan Soydaş'ın da 715.3 trilyonluk şahsi sorumluğu olduğu belirtildi. Dava dilekçesinde, Soydan'ın görev yaptığı döneme ait usulsüz işlemler ve şahsi sorumluluk tutarı şöyle yeraldı. 
   İnterbank'ın Çukurova Grubu'ndan Nergis Grubu'na devrinden sonra Nergis Grubu'na dahil 79 şirkete verilen krediler nedeniyle oluşan zarardaki sorumluluğu 666 trilyon 182 milyar lira olarak belirlendi. Balkaner, Ceylan, Yiğit, Garipoğlu ve Zeytinoğlu Grupları ile karşılıklı back to back kullanılan kredilerle Nergis'e dolaylı krediler verildi. Bu işlemden dolayı sorumluluğu ise 16 trilyon 8 milyar hesaplandı. Nergis Grubu'na kullandırılan gayrinakdi krediler nedeniyle sorumluluk ise 33 trilyon 81 milyar lira olarak belirlendi. 
   
   'Beni mazur görün demesi gerekirdi'    KADİFE ŞAHİN 
   İnterbank Fon yönetimine alındıktan sonra bankanın yönetim kurulu başkanlığına getirilen Kadir Günay, Fon Kurulu Başkanlığı'na ataması istenen Abdullah Soydaş hakkında İnterbank'tan dolayı devam eden sorumluluk davası bulunduğunu belirtti. Soydaş'ın, İnterbank'a Hazine tarafından atandığını belirten Günay, atamadan sonra yapılan incelemelerde Soydaş'ın da diğer yönetim kurulu üyeleri ile birlikte kusurlu bulunduğunu ve hakkında sorumluluk davası açıldığını kaydetti. 
   Soydaş'ın bu davasını gerekçe göstererek böyle bir göreve getirilmesinden affını istemesi gerektiğini belirten Günay, "Bu ne etik ne de başka bir açıdan kabul edilecek bir durum değil" dedi. Kendisi göreve geldiğinde Soydaş'ın İnterbank'ın Genel Müdür Vekili olduğunu belirten Günay, 1999'da bankada yapılan incelemeler sonucunda karşılaşılan olaylarda söylediği 'Devlet lütfen tarafsız ol' sözünün bugünde geçerli olduğunu belirtti. Günay, "Devlet h l tarafsız değil ve bütün yaşananlara karşın h l bunları yaşayabiliyoruz" dedi. Soydaş'ın Emlak Bankası Tasfiye Kurulu'na da kendisinden sonra getirildiğini belirten Günay, "Bu kadarına pes diyorum" yorumunda bulundu. 
   
   
</TEXT>
</DOC>
