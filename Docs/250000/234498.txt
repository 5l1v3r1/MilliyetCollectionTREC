<DOC>
<DOCNO> 234498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonyas02.html </URL>
<DATE> 2004/04/24/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hasta yatağındaki "Baba"dan vasiyet... 
</HEADLINE>
<TEXT>

     ''Baba-Godfather'' filmlerinin efsane aktörü Marlon Brando, ölünce cesedinin yakılarak küllerinin Pasifik'teki adasına serpilmesini vasiyet etti. 
     Internetteki ''imdb'' sitesinin haberine göre, Güney Pasifik'teki adasında yaşayan ve kalp damarlarının tıkanması nedeniyle zorlu ameliyatlar atlatan 80 yaşındaki oyuncu, yakın çevresine, ölünce Hollywood ünlülerinin defnedildiği mezarlığa gömülmek istemediğini söyledi. 
     Herkesin mezarını görmek isteyeceği ''turistik bir obje'' haline gelmek istemediğini belirten aktör, sadece oğlu Simon Tehotu ve eski sevgilisi Teriipia'nın yaşadığı adasında sade bir cenaze töreni düzenlenmesini istedi. 
     Ölünce yakılarak küllerinin adasına serpilmesini vasiyet eden Brando'nun bir akrabası, ''Marlon, ruhunun palmiye ağaçlarının arasında, Tahitili güzellere aşık olduğu evinin önündeki kumsalda rahat edeceğini düşünüyor'' açıklamasında bulundu. 
     Marlon Brando'nun sahibi olduğu adaya, buraya sefer yapan tek havayolu şirketinin de uçuş izninin iptal edilmesi dolayısıyla ulaşılamıyor. 
     Brando, geçtiğimiz aylarda da cenazesinin senaryosunu yazmış ve törende yakın arkadaşı, ünlü aktör Jack Nicholson'ın konuşma yapmasını vasiyet etmişti. 
     Gençlik yıllarında çok hareketli bir yaşamı olan Brando'nun, bilinen 11 çocuğunun yanı sıra çok sayıda evlatlığı da bulunuyor. 
     
</TEXT>
</DOC>
