<DOC>
<DOCNO> 236651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun35.html </URL>
<DATE> 2004/05/02/ </DATE>
<TIME> 21.43 </TIME>
<AUTHOR>  </AUTHOR>
<HEADLINE>
Myers ''Sistematik kötü muamele yok ama emin değilim'' 
</HEADLINE>
<TEXT>

     ABD Genelkurmay Başkanı Orgeneral Richard Myers, Iraklı esirlere yönelik kötü muamelenin yaygın ve sistematik olup olmadığı konusunda çelişkili açıklamalar yaptı. 
     Myers, ABC'nin ''Bu Hafta'' programında, ABD'nin bölgedeki gözaltı operasyonlarında kesin olarak sistematik kötü muamele olduğunu gösteren bir kanıt olmadığını söyledi. 
     Tümgeneral Antonio Taguba tarafından esirlere kötü muamele yapılması ile ilgili olarak hazırlanan raporu henüz görmediğini söyleyen Myers, ''kötü muamelenin sistematik olmadığından nasıl emin olabileceğinin'' sorulması üzerine ise ''bundan emin değilim'' dedi. 
     Bütün sorgu metotlarını gözden geçirdiklerini belirten Myers, ''İşkence, kullanmamıza izin verilen ve kullandığımız bir metot değil. Yani, uluslararası yasalar buna izin vermiyor ve biz bu metodu kullanmıyoruz'' diye konuştu. Birkaç kişinin yaptığı kötü muamelenin Irak'taki yüz binlerce Amerikan askerinin şerefini lekeleyebilecek olmasının utanç verici olduğunu ifade eden Myers, iddia edildiği gibi CIA ve askeri istihbaratın esirlere kötü davranılmasını teşvik edip etmediğini de araştırdıklarını kaydetti. 
     Myers, istihbaratçılardan bazılarının ''bunu yapın'' dediğinin ortaya çıkmasının ''kendisini çok şaşırtacağını, çünkü herkesin bunun yanlış olduğunu bildiğini'' söyledi. 
     Iraklıların kötü muameleden sorumlu olanların adalet önüne çıkarılacağından emin olmalarını sağlamaya çalışacaklarını belirten Myers, ''bazı Iraklı esirlere işkence ve kötü muamele yapıldığının ortaya çıkmasının yarattığı skandalın ABD'nin Irak'taki çabaları üzerindeki etkisinin'' sorulması üzerine de ''Sanıyorum bunu aşacağız'' dedi. 
     Irak ve Afganistan dahil bütün bölgede Amerikan ordusunun inceleme yaptığını bildiren Myers, kötü muamele olduğunu tespit ederlerse, bunun bir daha tekrarlanmaması için harekete geçeceklerini belirterek, ''sorumlu kişiler, sorumlu tutulacaktır'' diye konuştu. 
     Irak'taki koalisyon güçlerinin Sözcüsü Dan Senor ise esirlere kötü muamele yapılmasını kınadı. 
     Senor, CNN'e Bağdat'tan yaptığı açıklamada, açılan soruşturmayla ilgili olarak, ''Kariyerleri sona erecek ve ceza davaları açılacak'' dedi. 
     
</TEXT>
</DOC>
