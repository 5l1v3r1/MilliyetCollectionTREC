<DOC>
<DOCNO> 226400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sontur06.html </URL>
<DATE> 2004/03/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Erzurum'da kriz merkezi 3. kata kurulunca... 
</HEADLINE>
<TEXT>

     Erzurum'da yaşanan depremlerin ardından Valilik bünyesinde kurulan Kriz Merkezi'nin 3. katta olmasının burada görev yapanları tedirgin ettiği bildirildi. 
     Erzurum'da 25 Mart'ta 5.1 ve bugün 5.3 büyüklüğünde yaşanan depremlerin ardından kurulan Kriz Merkezi, Valilik binasının 3. katında çalışmasını sürdürüyor. 
     Depremde görev yapan ekiplerin koordinasyonunun sağlanıp, olaylara müdahale yerlerinin tespitlerinin yapıldığı Kriz Merkezi'nde görev yapanların, meydana gelen artçı sarsıntılar nedeniyle huzursuz oldukları belirtildi. 
     Kriz Merkezi'nin müstakil ve depremden en az zarar görecek bir yerde bulunması gerektiğini dile getiren yetkililer, ancak Erzurum Valiliği bünyesinde kurulan merkezin bu özellikleri yansıtmadığını kaydettiler. 
     Bu arada, Erzurum Valiliği tarafından afet anında kullanılması için Aziziye Parkı'nda yaptırılan tek katlı Kriz Merkezi'nin ise imara aykırı yapılaşmadan dolayı yıkım kararı olduğu belirtildi. 
     Görevliler, bu nedenle yeni yaptırılan Kriz Merkezi'ni kullanamadıklarını kaydettiler. 
     
</TEXT>
</DOC>
