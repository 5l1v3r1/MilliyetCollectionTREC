<DOC>
<DOCNO> 235451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/siy09.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık personeli puanla atanacak 
</HEADLINE>
<TEXT>


Sağlık Bakanlığı, atamalarda torpil iddialarını ve siyasi baskıları kaldırmak için puanlama sistemine geçiyor 

YILDIZ YAZICIOĞLU Ankara 


Personel atama ve nakilleri tartışmalara konu olan Sağlık Bakanlığı, "torpilsiz" sistem kurma hazırlıklarında son aşamaya geldi. Sağlık Bakanlığı Atama ve Nakil Yönetmeliği Taslağı ile tüm personele, görev yaptığı il veya ilçeye göre, süresine bağlı olarak belli bir puan verilecek. Bundan sonraki tüm atama ve nakillerde puana göre sıralama yapılacak, en yüksek puanlı personel hak sahibi ilan edilecek. 
Sağlık Bakanı Recep Akdağ'ın talimatı üzerine, mevcut yönetmeliği rafa kaldıracak taslak ortaya çıktı. Tüm sağlık personeli, geçmişte görev yaptığı yerlere, mesleki yazılı eserlerine ve eğitimine bağlı olarak puanlandırılacak. "Milletvekillerini de seçmen baskısından kurtaracak" puan sistemiyle, zorunlu haller dışındaki her türlü tayin ve nakil talebinde puanlar konuşacak. 
Devlet Planlama Teşkilatı'nın sosyoekonomik gelişmişliğe bağlı il ve ilçe sıralaması uyarınca hazırlanan puanlama cetveline göre, bir yıl boyunca İstanbul'da 1000, Muş'ta 1800 hizmet puanı alınacak. 


</TEXT>
</DOC>
