<DOC>
<DOCNO> 234929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy10.html </URL>
<DATE> 2004/04/26/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bakan Çoşkun ''Kota ile pancar şekeri güvence altına alınmıştır'' 
</HEADLINE>
<TEXT>

     Sanayi ve Ticaret Bakanı Ali Coşkun, kota rejimi ile pancar şekerinin güvence altına alındığını bildirdi. 
     Coşkun, DYP Iğdır Milletvekili Dursun Akdemir'in yazılı soru önergesine verdiği yanıtta, Şeker Kanunu gereğince kotaların, hem pancar şekerine hem de nişasta bazlı şekerlere uygulandığını ifade etti. Nişasta bazlı şekerlerin kota uygulaması öncesi 463 bin ton iken kota uygulamasına geçilmesiyle 351 bin tona gerilediğine dikkat çeken Coşkun, şunları kaydetti 
     ''Böylece pancar şekeri pazar payının nişasta bazlı şekerler karşısındaki gerilemesinin önüne geçilerek iki şeker türü arasında bir denge tesis edilmiş ve pancar şekeri güvence altına alınmıştır. 
     Şeker Kanunu ile getirilen kota rejiminin kaldırılması durumunda, pancar şekerinin yanı sıra nişasta bazlı şekerlerin kotaları da ortadan kalkacağından, nişasta bazlı şeker üretimi çok büyük boyutlara çıkabilecek, fiyat avantajı ve kullanım kolaylığı nedeniyle pancar şekerinin yurt içi pazar payını hızla gerileterek kısa zamanda onun varlığını tehdit eder hale gelebilecektir. 
     Halihazırdaki nişasta bazlı şeker kapasitesi bile tamamen kullanılması durumunda 8 adet orta büyüklükte pancar şekeri fabrikasının kapanması anlamına gelirken, kota bulunmaması durumunda sektördeki mevcut nişasta bazlı şeker tesislerinin kapasitelerini artırmaları ve yeni yatırımların devreye girmesi sonucu ortaya çıkacak kapasite, pancar şekerinin pazar payını, dolayısıyla pancar ekimini daha fazla daraltacaktır.'' Kota rejiminin aşırı stok sorununu da ortadan kaldırdığını belirten Ali Coşkun, bunun da ertesi yıllar üretimine sekte vurulmasını önlediğini kaydetti. 
     
     ''ADİLANE DAĞILIM YAPILMAKTADIR'' 

     Bakan Coşkun, şeker kotasının belirlenmesi ile ilgili olarak da şu görüşleri dile getirdi 
     ''Şeker Kurulu tarafından her yıl bilimsel değerlendirmeler sonucunda yurt içi talep miktarını karşılayacak ve güvenlik stoku da tutulacak düzeyde belirlenen şeker kotaları, Şeker Kanunu'nda belirtilen usul ve esaslara göre adilane bir şekilde pancar ve nişasta bazlı şeker şirketlerine ayrı ayrı dağıtılmaktadır. Ancak şirketler mevcut stoklarını dikkate alarak kotalarının tamamını kullanmayabilirler. Pancar şekeri şirketleri, kullanacakları şeker kotalarına karşılık gelen pancar kotalarını kendileri belirlemektedir.'' 
     
     TATLANDIRICILARIN KAÇAK GİRİŞİ 

     Coşkun, her türlü şekerin yurda kaçak girişinin önlenmesi amacıyla gerekli girişimlerde bulunulduğunu belirterek, konuya ilişkin olarak şunları ifade etti 
     ''Sentetik tatlandırıcılardan en yaygın olarak kullanılanların tatlandırma güçleri, şekerden 200-300 kat daha yüksek olduğundan, bunların küçük miktarda kaçak girişlerinin dahi iç pazara etkileri büyük olacaktır. Dolayısıyla bu tatlandırıcıların yurda kaçak girişlerinin önlenmesi çok büyük önem arz etmektedir. Bu konuda gereken duyarlılığı gösteren bakanlığımız, sentetik tatlandırıcıların yanı sıra her türlü şekerlerin halen spekülatif mahiyette de olsa yurda kaçak girişlerinin önlenmesi amacıyla gerekli girişimlerde bulunmaktadır.'' 
     
</TEXT>
</DOC>
