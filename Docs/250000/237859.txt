<DOC>
<DOCNO> 237859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy33.html </URL>
<DATE> 2004/05/06/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Başbakan Erdoğan, Karamanlis'in davetlisi olarak Yunanistan'a gitti 
</HEADLINE>
<TEXT>

     Başbakan Recep Tayyip Erdoğan, Yunanistan Başbakanı Kostas Karamanlis'in davetlisi olarak resmi ziyaret için, işadamları ve basın mensuplarından oluşan 160 kişilik heyetle bu ülkeye gitti. 
     THY'ye ait özel uçakla Atina'ya giden Başbakan Erdoğan ve beraberindekileri, Atatürk Havalimanı'ndan, İstanbul Valisi Muammer Güler, Emniyet Müdürü Celalettin Cerrah, AK Parti İl Başkanı Mehmet Müezzinoğlu ve diğer ilgililer uğurladı. 
     Başbakan Erdoğan ile birlikte Devlet Bakanları Beşir Atalay ve Kürşad Tüzmen de Atina'ya gitti. 
     Başbakan Recep Tayyip Erdoğan, ''Sayın Karamanlis ile yapacağım görüşmenin öncelikli gündem maddesini, Türkiye ile Yunanistan arasındaki mevcut diyalog ve işbirliği sürecinin daha da ileriye götürülmesi ve ikili ilişkilere stratejik ortaklık boyutu kazandırılması yönünde karşılıklı olarak neler yapılabileceğinin değerlendirilmesi oluşturacaktır'' dedi. 
     Erdoğan, eşi Emine Erdoğan ile Yunanistan'a yapacağı ziyaret öncesinde, Atatürk Havalimanı'nda basın mensuplarına ziyaret hakkında bilgi verdi. 
     Başbakan Kostas Karamanlis'in davetine icabetle resmi bir ziyarette bulunmak üzere Yunanistan'a gittiğini kaydeden Erdoğan, 6-7 Mayıs günlerinde Atina'da gerçekleştirecekleri temaslardan sonra 8 Mayıs günü Batı Trakya'ya geçip aynı akşam İstanbul'a döneceğini söyledi. 
     Erdoğan, bu ziyarette kendisine Devlet Bakanları Beşir Atalay ile Kürşad Tüzmen'in eşlik edeceğini, ayrıca başka bir vesileyle halen Yunanistan'da bulunan Devlet Bakanı Mehmet Aydın'ın da Atina'da kendisine katılacağını belirtti. 
     Başbakan Erdoğan, beraberinde geniş bir işadamları heyeti ve basın yayın organları temsilcilerinin de bulunduğunu kaydetti. 
     Atina'da 7 Mayıs'ta Türk-Yunan İş Konseyi toplantısı yapılacağını belirten Erdoğan, ziyareti sırasında Yunan meslektaşı ile yapacağı görüşmenin yanı sıra Yunanistan Cumhurbaşkanı ve Meclis Başkanı ile de görüşeceğini söyledi. 
     Erdoğan, ayrıca, ana muhalefet partisi PASOK Genel Başkanı Yorgo Papandreu, Sol Koalisyon Genel Başkanı Nikos Konstondopulos ve Komünist Partisi Genel Sekreteri Aleka Papariga ile de bir görüşme yapacağını bildirdi. 
     Başbakan Erdoğan, ziyareti sırasında ayrıca Atina Belediye Başkanı Dora Bakoyani'nin düzenlediği toplantıya da katılacağını kaydetti. 
     
     Karamanlis ile görüşme 

     Erdoğan, şöyle devam etti 
     ''Sayın Karamanlis ile yapacağım görüşmenin öncelikli gündem maddesini, Türkiye ile Yunanistan arasındaki mevcut diyalog ve işbirliği sürecinin daha da ileriye götürülmesi ve ikili ilişkilere stratejik ortaklık boyutu kazandırılması yönünde karşılıklı olarak neler yapılabileceğinin değerlendirilmesi oluşturacaktır. Görüşmelerimizde, Türkiye-AB ilişkileri, Balkanlar, Ortadoğu, Karadeniz Ekonomik İşbirliği ve Kafkaslar konularını da ele alacağız. İşadamlarımızla birlikte iki ülke arasında büyük bir süratle gelişmekte olan ekonomik ve ticari ilişkilerin kapsamının ve alanlarının genişletilmesi hususunda görüş alışverişinde bulunacağız. 8 Mayıs günü Gümülcine'de Türkiye Başkonsolosluğu'nu ziyaret edeceğim. Türkiye-Yunanistan ilişkilerinin geliştirilip güçlendirilmesi sadece ülkelerimizin ve halklarımızın çıkarlarına hizmet etmekle kalmayacak, bölgemizde de barış, istikrar ve işbirliğine katkıda bulunacaktır.'' Başbakan Erdoğan, açıklamalarının ardından basın mensuplarına ''iyi akşamlar'' diledi. 
     Bir gazetecinin, ''Sayın Başbakan soru sorabilir miyiz'' şeklindeki sözleri üzerine Erdoğan, uçağa yetişmeleri gerektiğini belirterek, basın odasından ayrıldı. 
     
</TEXT>
</DOC>
