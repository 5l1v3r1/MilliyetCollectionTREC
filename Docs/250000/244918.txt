<DOC>
<DOCNO> 244918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/yasam/yas05.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezon başı 5 yıldızlı azap 
</HEADLINE>
<TEXT>


Turgutreis'e gelen turistler, bitişikteki 5 yıldızlı otel inşaatının gürültü ve pisliği yüzünden koşarcasına kaçtı 

YAŞAR ANTER Muğla DHA 

Muğla Valiliği'nin kararıyla 1 Mayıs'ta başlayan inşaat yasağına uyulmaması, Bodrum'da, turizm sezonunun daha başında yüzlerce turisti 'kaçırdı'. 
Turgutreis beldesinde 16 milyon euro'ya yaklaşık 30 trilyon lira mal olan ve 1 Mayıs'ta açılan Aegean Dream Resort Oteli'ne gelen 560 turist, hemen bitişikte, Çankırı İnşaat'ın yaptığı, 150 işçinin çalıştığı Le Blance adlı bin 200 yataklı 5 yıldızlı otelin inşaatı nedeniyle k bus dolu günler geçirdi. 
Turistlerden 120'si tatillerini beşinci günde keserek ülkelerine döndü. 2 hafta içinde 60 turist de tatil yapamadıkları, geceleri de süren inşaat nedeniyle uyuyamadıkları gerekçesiyle paralarını istedi. 

Kalanlar, paralarını aldı 
Bunun üzerine turistlere 4 bin 700 euro yaklaşık 8.6 milyar lira ödemek zorunda kalan otel yönetimi, Kültür ve Turizm Bakanlığı ile valiliğe başvurdu. 
Şantiyeye baskın yapan jandarma tutanak tutup çalışmanın durdurulmasını istedi. Belediye zabıtası da inşaatın devam ettiğini tutanakla tespit edip valiliğe bildirdi. 
İnşaatın şantiye şefi Göksel Can, oteli gelecek sezona bitirmek için çalışmaya devam edeceklerini belirterek, "Turistler de bu sıkıntılara biraz katlansın" dese de, Muğla Valisi Hüseyin Aksoy, "Yasal işlemleri başlattık. İnşaat durdurulacak" dedi. 


</TEXT>
</DOC>
