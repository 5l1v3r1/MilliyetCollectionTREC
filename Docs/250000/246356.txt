<DOC>
<DOCNO> 246356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/ekonomi/eko09.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'den 53.1 trilyonluk gayrimenkul satışı 
</HEADLINE>
<TEXT>


EKONOMİ SERVİSİ 

Tasarruf Mevduatı Sigorta Fonu'na TMSF devredilen bankalara ait yeni bir grup gayrimenkul 17 Haziran'da satışa sunulacak. Turyap tarafından Profilo Alışveriş Merkezi'nde yapılacak müzayede ile tahmini bedeli 53.1 trilyon lira olan çeşitli bankalara ait 319 gayrimenkul ile Bayındırbank'a ait 10 gayrimenkul satılacak. Gayrimenkul paketinde, İstanbul, Ankara ve İzmir'in de aralarında bulunduğu 35 ildeki arsa, işyeri ve konutlar yer alıyor. 
Açık artırma ile satılacak 319 gayrimenkulun 254'ünün tahmini bedeli 100 milyarın altında, 65'inin 100 milyarın üzerinde bulunuyor. 
Konuyla ilgili bilgi veren Turyap Yönetim Kurulu Başkanı Azmi Sarıbay, müzayedede satışa çıkacak gayrimenkuller arasında portföydeki en ucuz gayrimenkulun 100 milyon lira değerle Hatay Altınözü'nde bir tarla olduğunu söyledi. 

Simtel fabrikası 4 trilyon 
Sarıbay en yüksek değerli gayrimenkulun ise 4 trilyon 150 milyar lira ile İstanbul Eyüp'teki eski Simtel fabrika binası ve arsası olduğunu kaydetti. Sarıbay, İstanbul Ulus'ta, bir holdingin 3 adet binasından ikisi ile İzmir'de halen kamyon fabrikası olarak kullanılan bir binanın da 3 trilyonun üzerinde muhammen bedellerle satışa sunulacağını duyurdu. 



</TEXT>
</DOC>
