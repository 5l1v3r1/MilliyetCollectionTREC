<DOC>
<DOCNO> 214560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur15.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç hırsızlık... Genç kız, sevgilisine babasının evini soydurdu 
</HEADLINE>
<TEXT>

     Gaziantep'te genç kız birlikte olduğu erkek arkadaşına babasının evini soydurdu. 
     Merkez Şehitkamil İlçesi Güvenevler Mahallesi'nde oturan K.P Cumhuriyet Savcılığı'na başvurarak, sabaha karşı evine giren hırsız veya hırsızların para kasasında bulunan çok sayıda altın, pırlanta ve bin dolar parayı çaldıklarını, olayın faillerinin bulunması istedi. 
     Cumhuriyet Savcılığı'nın talebi üzerine olayı araştırmaya başlayan Asayiş Şube Müdürlüğü Ev ve İşyeri Hırsızlık Büro Amirliği ekipleri, eve nasıl girildiği, para kasasının nasıl açıldığı ve aile fertlerinin kimlerden şüphelendikleri yönünde araştırma yapmak üzere, aile ile yüz yüze görüşmeler yaptı. Evin en genç üyesi olan 18 yaşındaki H.P'nin çelişkili ifadeler vermesi üzerine genç kız kapsamlı sorguya alındı. 
     H.P'nin, babası ve annesine ait evdeki kasanın anahtarını birlikte olduğu erkek arkadaşı S.K.'ye verdiğini, ailenin evde olmadığı bir sırada kendisinin bilgisi dahilinde sevgilisinin hırsızlık olayını gerçekleştirdiğini itiraf ettiği öğrenildi. 
     Bu ifade üzerine gözaltına alınan S.K hırsızlık olayını kendisinin gerçekleştirdiğini, gerekli bilgi ve anahtarları sevgilisinin verdiğini itiraf ettiği belirtildi. 
     Zanlı S.K evden çaldığı 12 milyar lira değerindeki altın ve dövizleri polise teslim ederken, olayla ilgili soruşturma sürdürülüyor. 
     
</TEXT>
</DOC>
