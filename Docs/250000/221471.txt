<DOC>
<DOCNO> 221471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun07.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
E-posta devleri, "çöp mailler" ile mücadele için işbirliğinde .. 
</HEADLINE>
<TEXT>

     ABD'de internette elektronik-posta piyasasını ellerinde tutan 4 dev şirket, spam olarak adlandırılan çöp-mektupla mücadele edebilmek için işbirliğine gitti. 
     ABD'nin internet hizmeti sağlayan önde gelen kuruluşlarından olan America on Line AOL , Earthlink, Microsoft ve Yahoo, her gün milyonlarca çöp-mektup yolladıklarından şüphelenilen yüzlerce kişi hakkında mahkemeye başvurdular. 
     AOL'ün başkan yardımcısı Randall Boe, New York'ta düzenlediği basın toplantısında, aralarında kesin kimlikleri bile saptanamayan kişilerin de bulunduğu spamcılar hakkında California, Georgia, Virginia ve Washington eyaletlerinde 6 dava açıldığını söyledi. 
     ABD'de uygulamaya konan kurallar gereğince çöp-mektup gönderen kişiler konu maddesinde yer alan kelimelerle oynayamayacaklar, ayrıca mektuplarına, çöp-mektup almak istemeyenlerin kullanabilecekleri bir tıklama bağı ekleyecekler. 
     Çöp-mektup şirketleri, kullanıcıları yanıltmak için sık sık kelimeler üzerinde oynayarak bilgisayarı şaşırtma yöntemine başvuruyorlar. 
     Amerikan hükümeti de çöp-mektupla mücadele amacıyla kısa süre önce bir dizi önlem almıştı. Bu alanda çıkarılan ve kısaca CAN-SPAM olarak bilinen yasa 2004'ün başında yürürlüğe girmiş bulunuyor. 
     Yasa, çöp-mektup gönderenler için 6 milyon dolara kadar para ve 5 yıla kadar hapis cezası öngörüyor. 
     
</TEXT>
</DOC>
