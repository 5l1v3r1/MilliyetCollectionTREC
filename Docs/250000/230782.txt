<DOC>
<DOCNO> 230782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/ekonomi/eko01.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes yolcuları 
</HEADLINE>
<TEXT>

   Milliyet Basın İlanları Yarışması'nı kazanan Lipton, Alo, Beko, İş Sanat ve Milliyet ilanları Türkiye'yi, Cannes Lions Reklam Festivali'nde temsil edecek 
      EKONOMİ SERVİSİ 
   
   Ön elemeleri 3 Nisan Cumartesi günü yapılan Milliyet Basın İlanları Yarışması'nın finali önceki gün yapıldı. Cannes Lions Uluslararası Reklam Festivali'nde Türkiye'yi temsil edecek olan reklamlar 10 büyük ajansın yaratıcı yönetmenlerinden oluşan jüri tarafından seçildi. Seçimde oldukça zorlandığı gözlenen jüri, yaklaşık 9 bin reklamın yarışacağı festivale 3 yerine 5 eser göndermeye karar verdi. Lipton'un 'Aşık mısın ', Alo'nun 'Beyaz ötesi yoksa küsüz', Beko'nun 'Ne kadar çamaşır o kadar su o kadar elektrik', İş Sanat'ın 'Deneme bir'ki' başlıklı çalışmalarını festivale gönderilmeye değer bulan jüri, elemede Milliyet'in 'Cannes Lions İstanbul'da' çalışmasını festivale gönderilecek 'özel eser' olarak belirledi. 
   
   Milli bir mesele 
   Her sene Fransa'nın Cannes şehrinde yapılan Reklam Festivali'nde Basın ve Açıkhava Kategorisi'nde bu sene jüri üyesi olarak görev alacak olan RPM Radar kurucu ortağı Kreatif Yönetmeni ve Milliyet Basın İlanları Yarışması Jüri Başkanı Paul McMillen, seçilen reklamların Türkiye'nin yaratıcı performansını yansıtıp yansıtmadığına baktıklarını söyledi. 
   "Bunu büsbütün milli mesele gibi görmek yanlış olmaz. Çünkü orada Türkiye'nin ne kadar iyi temsil edileceği önemli ve Türkiye her şeyden önce bir pazar. Bu çok ciddi marka müdafaası ve Türkiye'nin bu zek sını sergilemek için bir fırsat" diyen McMillen, reklamları seçerken içinde fikir olmasının ve bu fikrin kendini savunup savunmadığının ön plana çıktığını dile getirdi. McMillen, Brezilya'dan geçen sene bin 400'e yakın eser katıldığını bu sayının Türkiye'de 100'ü geçmediğini söyledi. 
   Geçen sene festivalde Basın ve Açıkhava kategorisi jüri üyeliği yapan Ajans Ultra ortağı ve Kreatif Direktörü Hakkı Mısırlıoğlu seçilen reklamlarda uluslararası reklam diline sahip olmaları, kendilerini bir başlık veya metinle ifade ediyorlarsa onun İngilizce'ye çevrilebilir olması gibi faktörlerin etkili olduğunu ifade etti. 
   Kazanan 5 ilanın Cannes'da seçilen işlerden geri kalmadığını belirten Mısırlıoğlu, "Hepsinin ödül potansiyeli var. Ödül almamaları demek bunların başarısız olduğu anlamına da gelmiyor. Cannes'a Basın ve Açıkhava Kategorisi'nde 9 bin civarında iş katılıyor ve birbirlerinden çok küçük puan farklarıyla sıyrılıyorlar" diye konuştu. 
   
   Cannes'da şansımız var 
   Cannes'a gidecek ilanlardan biri de Lipton'un 'Aşık mısın ' başlıklı reklamı. Manajans Thompson'un hazırladığı reklamın konusu aşkın neden olduğu şaşkınlık durumu. Ajansın Kreatif Direktörü Deniz Barlas, aşk gibi evrensel bir konunun hazırladıkları reklamla çok güçlü bir şekilde anlatıldığını vurguluyor. Cannes'da lokal işlerden çok daha rahat anlaşılabilecek ve insanda duygu uyandırabilecek reklamların tercih edildiğini dile getiren Barlas, Lipton'un da Cannes'da şansının olacağını söyledi. 
   
   Bizde küs, yurtdışında dilek 
   Alo'nun 'Beyaz ötesi yoksa küsüz' başlıklı reklamı da Cannes adaylarından. Reklamı hazırlayan Leo Burnett Ajans'ın Kreatif Direktörü Engin Kafadar, reklamın uygulamasının yurtdışında konunun uzmanları tarafından yapıldığını söylüyor. Reklamda çamaşır ipi üzerine asılmış iki mandala verilen şekil bizde 'küslük', yurtdışında ise 'dilek' anlamına geliyor. Kafadar bu sene Cannes'a iki basın ilanı ile katıldıklarını bunlardan birinin Milliyet Basın İlanları Yarışması'ndaki Alo reklamı diğerinin ise Max Factor ilanı olduğunu söyledi. 
   
   Tesadüfen ortaya çıktı    Cannes'da Türkiye'yi temsil edecek reklamlardan İş Sanat'ın 'Deneme bir'ki' başlıklı reklamına imza atan Rafineri Ajans Kreatif Direktörü Ayşe Bali Sarç, reklamın hazırlanma aşamasını şöyle anlattı 
   "Bu aslında çok doğal olarak çıkmış bir fikir. Biz zaten reklamcılık yaparken de çok reklam gibi durmayan, biraz hayatın içinden tesadüfi olarak yakalanmış şeyleri kullanmayı tercih ediyoruz. Bunun da hik yesi çok eğlenceli. Ekip, İş Sanat Galerisi'nin açılışından önce İş Kuleleri'ne yemeğe gittikleri sırada konser salonuna uğruyorlar. O sırada, orayı temizlemekte olan işçileri görüyorlar. Ve bu fikir akıllarına geliyor. Biraz da mizahla bu reklam ortaya çıktı." 
   
   En büyük ödül gençlerin katılımı    Yarışmanın amacının Cannes'a hazırlık olduğunu dile getiren Milliyet Gazetesi Reklam Grup Başkanı Viki Habif, "İki senedir Cannes uluslararası reklam festivalinin Türkiye temsilcisiyiz. Milliyet'in seçilen ilanları hazırlayan gençleri festivalde ağırlaması, oradaki konferansları izlemelerini sağlaması çok önemli, bence en büyük ödül o" diyen Habif ayrıca 18 Nisan'da da Marketing Türkiye ve Reklamcılık Vakfı ile ortak olarak düzenlenen 'Genç yaratıcılar' yarışmasını kazanan gençleri, Cannes'a göndereceklerini de söyledi. 
   Basın İlanları Yarışması'nın bu yılki jürisinde RPM Radar Yaratıcı Yönetmeni Paul McMillen, Ajans Ultra Yaratıcı Yönetmeni Hakkı Mısırlıoğlu, Rafineri Ajans Yaratıcı Yönetmeni Ayşe Bali Sarç, ManAjans Thompson Yaratıcı Yönetmeni Deniz Barlas, Leo Burnett'in Yaratıcı Yönetmeni Engin Kafadar, Lowe Yaratıcı Yönetmeni Mehmet Günsür, Pars McCann Ericksson Yaratıcı Yönetmeni Uğur Çakır, Klinik Ajans Yaratıcı Yönetmeni Mert Kunç, Piramit Ajans Yaratıcı Yönetmeni Metin Aroyo, TBWA İstanbul Yaratıcı Yönetmeni Derya Tambay ve Milliyet Gazetesi Reklam Grup Başkanı Viki Habif yer aldı. 
   
   
</TEXT>
</DOC>
