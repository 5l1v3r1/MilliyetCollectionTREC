<DOC>
<DOCNO> 203639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/yasam/yas04.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğukan'ı köpek öldürmedi mi 
</HEADLINE>
<TEXT>

   Kangal cinsi köpeğin ısırarak öldürdüğü iddia edilen 6 yaşındaki Doğukan'ın davasında 'izlerin şüpheli' olduğu yönündeki bilirkişi raporu 'kafa karıştırdı' 
      Aslı Öktener 
   
   Pendik'te yaklaşık beş ay önce bir kangal köpeğin ısırması sonucu öldüğü iddia edilen 6 yaşındaki Doğukan Okşaksın'la ilgili bilirkişi raporu, olaya yeni bir boyut kazandırdı. 
   Bilirkişi raporunda yer alan, "Yaralanma izlerinin köpek ısırması sonucu oluştuğu şüphelidir" ibaresi, cinayet şüphesinin ortaya atılmasına neden oldu. 
   Pazara gittiği annesinin yanından ayrılan Doğukan, bir köpek kulübesi yakınında ölü bulunmuştu. Doğukan'ı öldürdüğü iddia edilen 'Yaman' isimli köpek müşahade altına sahipleri Kadir Kör ve oğlu Memduh Kör ise gözaltına alınmıştı. Ardından mahkemeye çıkarılan Memduh Kör, 'ihmal sonucu ölüme sebebiyet vermekten' cezaevine gönderilmişti. 
   Yaklaşık bir ay önce yapılan ve tutuklu sanık Memduh Kör'ün tahliye edildiği duruşmada okunan bilirkişi raporunda, Kör'ün 8'de 6, anne Okşaksın'ın de 8'de 2 oranında kusurlu olduğu belirtildi. 
   Ancak raporda yer alan "Yara izlerinin köpek ısırması sonucu oluştuğu şüphelidir. Adli Tıp Kurumu'ndan gelecek detaylı rapor sonucu değerlendirilmesi mümkündür. Derin yaralanma noktaları, köpek dişlerini veya pençe izlerini andıracak bir simetrik görünüme sahip değildir" ifadeleri, Doğukan'ın ölümüyle ilgili yeni iddiaları gündeme getirdi. 
   Ayrıca köpek sahibi ve tanıkların ifadelerindeki olay zamanı ile Doğukan'ın bulunma zamanı arasında çelişki olduğuna dikkat çekildi. 
   
   Köpek, bekçi oldu 
   Bu arada kontrol altında tutulan kangal cinsi 'Yaman' adlı köpek "Bir hastalığa rastlanmadı, saldırgan davranışı gözlemlenmedi" denilerek Haydarpaşa Et ve Balık Kurumu'na bekçi olarak verilirken adı da 'Body' olarak değiştirildi. 
   Tutuksuz yargılanan Kadir Kör ise oğlunun bu olayda hiçbir suçu olmadığı halde 90 gün hapis yattığını savunarak şunları söyledi "Köpeğimiz daha önce kimseye saldırmadı. Bu çocuk daha önce de evinden kaçıyormuş. Olay cinayet midir, değil midir bilemeyiz." 
   
   
</TEXT>
</DOC>
