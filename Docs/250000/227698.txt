<DOC>
<DOCNO> 227698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur11.html </URL>
<DATE> 2004/04/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erzurum'da ''deprem söylentisi'' çadır satışlarını artırdı 
</HEADLINE>
<TEXT>

     Erzurum'da ''büyük deprem olacak'' söylentisinin ardından bir anda kent merkezinin değişik yerlerinde çadır satıcılarının ortaya çıkması dikkati çekti. 
     AA muhabirinin aldığı bilgiye göre, Erzurum'da 25 Mart'ta 5.1 ve 28 Mart'ta 5.3 büyüklüğünde yaşanan depremlerin ardından, vatandaşlar arasında ''büyük deprem olacak'' söylentisi kulaktan kulağa dolaşmaya başladı. 
     Bu söylentiden en fazla memur ve öğrenciler etkilenirken, birçoğu kenti terketmek zorunda kaldı. 
     Atatürk Üniversitesi Kredi ve Yurtlar Kurumu Bölge Müdürü Alaattin Akyüz, yurtlarda kalan 7 bin 300 öğrenciden yaklaşık 5 bininin memleketlerine döndüklerini bildirdi. 
     Akyüz, öğrencilerin kenti terketmesindeki en büyük nedenin ''büyük deprem'' olacak söylentisi olduğunu belirtti. 
     Erzurum'da çalışan memurların ise eşlerini ve çocuklarını deprem korkusu nedeniyle kendi memleketlerine gönderdikleri öğrenildi. 
     Memur ailelerinin ve üniversite öğrencilerinin kentten ayrılması Erzurum halkını ''deprem'' konusunda iyice tedirgin ederken, çadır satıcılarının vatandaşın bu durumunu değerlendirdikleri gözlendi. 
     Kent merkezinde birçok yerde bir anda başka şehirlerden gelen çadır satıcıları görülmeye başlanırken, halk tarafından çadırlara yoğun ilgi gösterildi. 
     Çadır satıcıları, vatandaşların yoğun talebiyle karşılaştıklarını ifade ederken, kısa süre içerisinde ellerindeki çadırların tükendiğini bildirdiler. 
     Erzurum Valisi Mustafa Malay, birileri tarafından ''büyük deprem olacak'' yönünde çıkan söylentinin en fazla çadır satıcılarına yaradığını bildirdi. 
     Vatandaşların bu tür asılsız söylentilere inanmamalarını isteyen Vali Malay, herkesin sakin olmasını ve normal yaşantısına devam etmelerini istedi. 
     
</TEXT>
</DOC>
