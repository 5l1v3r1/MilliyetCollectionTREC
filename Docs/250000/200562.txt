<DOC>
<DOCNO> 200562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun22.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu 2004 Kıbrıs ekonomisinin atılım yılı olacak 
</HEADLINE>
<TEXT>

     KKTC Başbakanı Derviş Eroğlu, 2004 yılının KKTC ekonomisi için atılım yılı olacağını söyledi. 
     Başbakan Eroğlu, KKTC ekonomisinin kalkındırılması hedefiyle yatırımcıyı özendirmek için hazırlanan teşvik yasasının uygulanmaya başladığını belirtti. 
     Devlet Bakanı ve Başbakan Yardımcısı Abdüllatif Şener'in KKTC'ye, Kalkınma Bankası Genel Müdürü ile beraber geldiğini bildiren Eroğlu, ''17 proje teşviklendirilmiş, 4 tanesi de kaynağını almış ve temel atma noktasına gelmiştir. Bugün Kaya Holding, 850 yataklı turistik tesisin temelini arttırıyor'' dedi. 
     Başbakan Yardımcısı Şener'in, hem temel atma töreninde hazır bulunmak, hem de ekonomik konuları ve 2004 yılına yönelik gelişmeleri değerlendirmek için KKTC'yi ziyaret ettiğini belirten Eroğlu, Şener'in, devan eden projeleri de yerinde göreceğini söyledi. 
     KKTC'de seçim yasakları olduğunu anımsatarak, ''Seçim yasakları bizim içindir'' diyen Eroğlu, temel atma töreninde izleyici olarak bulunacağını kaydetti. 
     Bazı siyasi partilerin, Yüksek Seçim Kurulu'na YSK ''bu zamanda temel atma olmasın'' diye şikayette bulunduğunu bildiren Eroğlu, ''Devletlerin, hükümetlerin faaliyetleri seçim var diye durmaz. Hele özel teşebbüs, seçim var diye, kendi inşaatının temelini atacaksa bunu engellemek mümkün değildir. YSK bu talebi reddetmiştir'' dedi. 
     
     TEPKİYİ ANLAMIYORUM 
     Başbakan Eroğlu, muhalefetin, Başbakan Yardımcısı Şener'in ziyaretine tepki gösterdiğinin hatırlatılması üzerine, dünyanın seçime karıştığını, muhalefetin buna ses çıkarmadığını, ancak Türkiye'den bir bakanın gelmesini ''müdahale'' yapılıyormuş gibi göstermeye çalıştığını kaydetti. 
     Ziyarete gösterilen tepkiyi anlayamadığını dile getiren Eroğlu, ABD'nin Güney Kıbrıs Büyükelçisi Michael Klosson'un KKTC'de dolaşarak Annan planını anlattığını, ABD Dışişleri Bakanlığı Kıbrıs Özel Koordinatörü Thomas Weston ve AB Komisyonu'nun Genişlemeden Sorumlu üyesi Günther Verheugen seçimlerle ilgili açıklamalar yaptığını, ancak muhalefetin hiçbir reaksiyon göstermediğini söyledi. Eroğlu, şöyle devam etti 
     ''Ama, KKTC'nin kalkınması için hükümetimizle birlikte sıcak ve yoğun bir çalışma içerisinde olan Anavatan Türkiye'den gelecek bir bakana tepki gösteriliyor. Sayın Bakan köy köy dolaşıp, 'Ulusal Birlik Partisi'ne oy verin' diye bir düşünceyle gelmemiştir. Bir görevi yerine getiriyor 2003 yılı çalışmalarını değerlendirmek ve 2004'e yönelik programları gözden geçirmek için aramızda bulunuyor. Bunu kendisi de açıkladı. 
     Ama muhalefet, Anavatandan gelen bir bakana veya Türkiye'den çıkan bir sese hemen 'müdahale' gözüyle bakıyor ve hemen tepkisini ortaya koyuyor. Dünya seçimlere karışmıştır. Dünya, 'muhalefetin seçimi kazanmasıyla ancak bir anlaşmaya varılabileceğini', biz kazanırsak tanımayacaklarını söylüyor, buna ses çıkarmıyorlar. Kıbrıs Türküne yardım eden Anavatanın bir bakanı geldiği zaman bir 'müdahale' gibi gösterilmeye çalışılıyor. Bunu anlamak mümkün değil.'' 
     
</TEXT>
</DOC>
