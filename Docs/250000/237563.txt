<DOC>
<DOCNO> 237563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo07.html </URL>
<DATE> 2004/05/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Fenerbahçeli taraftarlar Denizli'ye akıyor... 
</HEADLINE>
<TEXT>

     Birinci Süper Futbol Ligi'nde 2003-2004 sezonunun bitimine 2 hafta kala en yakın takipçisi Trabzonspor'un 2 puan önünde liderliğini sürdüren Fenerbahçe'de, taraftarlar Denizlispor ile deplasmanda yapılacak maç öncesi adeta seferberlik ilan etti. 
     Sarı-lacivertli camiada yer alan çeşitli dernekler, takımlarını Denizli deplasmanında yalnız bırakmamak için harekete geçti. 
     Fenerbahçe Altyapı Derneği'nin ardından, Sarı Lacivert Derneği de Denizlispor maçı için talep doğrultusunda özel uçak kaldırma kararı aldı. 
     Sarı-lacivertli taraftarların ayrıca, çeşitli organizasyonlarla karayoluyla takımlarını desteklemek için Denizli'ye gideceği bildirildi. 
     Fenerbahçe, Denizlispor maçını kazanması, Trabzonspor'un da Galatasaray önünde puan yitirmesi durumunda, sezonun bitimine 1 maç kala şampiyonluğunu ilan edecek. 

     
</TEXT>
</DOC>
