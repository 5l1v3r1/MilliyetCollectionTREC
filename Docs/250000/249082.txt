<DOC>
<DOCNO> 249082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur19.html </URL>
<DATE> 2004/06/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İstanbul'da "esrar" operasyonu .. 
</HEADLINE>
<TEXT>

     İstanbul Emniyet Müdürü Celalettin Cerrah, ''Poyraz'' adı verilen operasyonda, 615 kilo esrar ele geçirildiğini bildirdi. 
     İstanbul Emniyet Müdürlüğü'nde basın açıklaması yapan Cerrah, Emniyet Genel Müdürlüğü Kaçakçılık ve Organize Suçlar Daire Başkanlığı ile İstihbarat Daire Başkanlığı'nın koordinesinde, Mersin, İzmir ve İstanbul ile bağlantılı uluslararası uyuşturucu kaçakçılığı yapan bir gruba yönelik, ''Poyraz'' adı verilen operasyon düzenlendiğini söyledi. 
     Cerrah, operasyonda, yurtdışından uyuşturucu madde geleceğinin belirlenmesi üzerine hedef kişilerin yakın takibine başlandığını ve uyuşturucunun yurda girişinden itibaren kontrol altına alındığını anlattı. 
     Emniyet Müdürü Cerrah, uyuşturucu naklinde kullanılan aracın İstanbul sınırlarına girmesiyle birlikte 15 Haziran 2004 günü yapılan operasyonda ele geçirildiğini ve aynı saatlerde, önceden belirlenen hedef kişilerin yakalanması için bağlantılı illerle birlikte yakalama operasyonları yapıldığını kaydetti. 
     Cerrah, araçta yapılan aramada 590 paket halinde 615 kilo esrar ele geçirildiğini, operasyon kapsamında Mersin'de 2, İzmir'de 4 ve İstanbul'da 4 şüpheli olmak üzere toplam 10 kişinin yakalandığını anlatarak, bu kişilerin haklarında gerekli yasal işlemler yapılıp adli makamlara sevk edildiklerini söyledi. 
     Uyuşturucu tacirleri ile kullanımına karşı etkili ve kararlı mücadelelerinin süreceğini vurgulayan Cerrah, ''Gençlerimizi uyuşturucuya karşı korumak zorundayız. Operasyonlarımız aynı hızla devam edecektir'' dedi. 
     
     OPERASYONUN ADI 
     Cerrah, bir gazetecinin ''Operasyonun adı neden Poyraz '' şeklindeki sorusunu ise şöyle yanıtladı 
     ''Her operasyona bir isim verilir. Arkadaşlarımızın tercihi, 'Poyraz' koydular. Fırtına gibi bir operasyon olduğu için. Biliyorsunuz küçük operasyonları ben değil, arkadaşlarımız açıklıyor. Daha çok böyle büyük operasyonları ben açıklıyorum. Operasyonun adını ''Poyraz'' koyduklarına göre, bu, önümüzdeki günlerde devam edeceğini gösteriyor.'' 
     
     MİTİNG ALANLARI 
     Bu arada Cerrah, salondan ayrılırken, miting alanlarına ilişkin kamuoyunda yanlış anlaşılma olduğunu ifade ederek, İstanbul'da miting yapılabilecek yerlerin sadece Çağlayan Meydanı ile Beykoz Çayırı olduğunu söyledi. 
     Cerrah, Resmi Gazete'de yayınlanan, ''2004 NATO Zirvesi Öncesi ve Sonrasında Düzenlenebilecek Etkinlikler Nedeniyle Tespit Edilen Alan ve Alınacak Emniyet Tedbirlerine Dair Karar''da belirtilen diğer yerlerde ise basın açıklamalarının yapılabileceğini vurguladı. 
     
     BAZILARI SABIKALI 
     Öte yandan polis yetkilileri, uyuşturucu taşıyan TIR'a Çamlıca turnikelerinde düzenlenen operasyonda, araçta gizlenmiş haldeki 615 kilo esrarın ele geçirilmesinin ardından, uyuşturucunun sahibi oldukları ileri sürülen Medeni S. ile kardeşi Şevket S.'nin Mersin'de yakalanarak İstanbul'a getirildiğini söylediler. 
     Yetkililer, bu kişiler ve olayın koordinesini yaptığı iddia edilen Ömer Faruk P.'nin de aralarında yer aldığı toplam 10 zanlının, İstanbul DGM Cumhuriyet Başsavcılığı'na gönderildiğini bildirdiler. 
     Gözaltına alınan kişilerden bazılarının benzer suçlardan sabıkaları bulunduğunu anlatan yetkililer, ele geçirilen esrarın Afganistan'dan getirildiğinin, bir kısmının iç piyasaya verilmesinin, diğer bölümünün ise Avrupa ülkelerine gönderilmesinin planlandığının anlaşıldığını kaydettiler. 
     Yetkililer, yakalanan uyuşturucunun esrar çeşitleri arasında en pahalısı olarak bilindiğini ifade ettiler. 
     
</TEXT>
</DOC>
