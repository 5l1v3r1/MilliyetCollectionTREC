<DOC>
<DOCNO> 238616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo22.html </URL>
<DATE> 2004/05/09/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Trabzonspor - Galatyasaray maçı öncesi notlar 
</HEADLINE>
<TEXT>

     Birinci Süper Futbol Ligi'nde Trabzonspor ile alatasaray arasında yapılan karşılaşmaya bordo-mavili taraftarlar büyük ilgi gösterdi. 
     Haftaya lider Fenerbahçe'nin 2 puan gerisinde giren ve şampiyonluk yarışını kovalayan Trabzonspor'a, yaklaşık 30 bin taraftar büyük destek verdi. 
     Hüseyin Avni Aker Stadı'nın tribünlerini tamamıyla bordo-mavili taraftarlar doldururken, tribünde sarı-kırmızılı taraftar yer almadı. 
     
     TRABZONSPOR'DA 2 EKSİK 
     Trabzonspor'da 2 futbolcu, sakatlığı nedeniyle Galatasaray karşısında görev yapmadı. Bordo-mavili takımda, sakatlığı bulunan Somers ve Fatih, zorlu karşılaşmada takımdaki yerlerini alamadı. 
     Teknik direktör Ziya Doğan, Gineli oyuncu Yattara'yı yedek kulübesinde oturttu. 
     
     GALATASARAY'DA 10 EKSİK 
     Galatasaray'da ise 10 futbolcu Trabzonspor maçında görev yapamadı. Sarı-kırmızılılarda Volkan ve Sabri cezalı oldukları, Mondragon, Batista, Orhan, Berkant, Ümit Karan, Hasan, Baliç ve Emrah ise sakatlıkları nedeniyle forma giyemedi. 
     
     SAHADA 3 YABANCI 
     Karşılaşmada 2 takımda yalnızca 3 yabancı futbolcu görev yaptı. Trabzonspor'da Petkoviç ve Augustine ilk 11'de sahaya çıkarken, sarı-kırmızılılarda ise Petre forma giydi. 
     
     HAKAN ŞÜKÜR'E SEVGİ GÖSTERİSİ 
     Trabzonsporlu taraftarlar daha önce ''Gönlüm Trabzonspor'un şampiyon olmasından yana'' biçiminde açıklamada bulunan Hakan Şükür'e sevgi gösterisinde bulundu. Kale arkası tribününde bulunan bir grup taraftar Hakan Şükür'ü çağırırken, bu futbolcu yanlarına gitmeyerek, yalnızca alkışla karşılık verdi. 
     
     DOĞAN'A HEMŞEHRİ DESTEĞİ 
     Trabzonspor Teknik Direktörü Ziya Doğan'a memleketi Gümüşhane'nin Kelkit İlçesi'nden gelen bir grup taraftar da destek verdi. Bu taraftarlar bulundukları tribüne ''Ziya Doğan sen bizim güneşimizsin'' biçiminde pankart astılar. 
     Trabzonspor Külübü Başkanı Atay Aktuğ ile Galatasaray Kulübü Futbol Şubesi Sorumlusu Ergun Gürsoy, karşılaşmayı birlikte izledi. 
     Her iki takımın futbolcuları sahaya ''Yurtta birlik dünyada barış için Atatürk'ü Anma Halk Yürüyüşü'nde buluşalım'' biçimindeki pankartla çıktı. 
     Maçın hakemi Cem Papila karşılaşmayı yaklaşık 3 dakika geç başlatırken, sahaya atılan konfetilerle oyun 2 dakika durakladı. 
     
</TEXT>
</DOC>
