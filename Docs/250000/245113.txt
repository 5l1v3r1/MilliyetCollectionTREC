<DOC>
<DOCNO> 245113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur32.html </URL>
<DATE> 2004/06/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kaya Çilingiroğlu'nu vuran saldırganlara hapis cezası .. 
</HEADLINE>
<TEXT>

     İşadamı Kaya Çilingiroğlu'nun yaralandığı silahlı saldırıya ilişkin yargılanan 3 sanıktan biri 5, diğeri 2 yıl hapis cezasına çarptırılırken, öteki sanık ise beraat etti. 
     İstanbul 7. Ağır Ceza Mahkemesi'ndeki duruşmaya, tutuklu sanık Şükrü Hacısüleymanoğlu katıldı. Davanın tutuksuz sanıkları Osman Hacısüleymanoğlu ve İsmail Tabaklar ise duruşmaya gelmedi. 
     Son savunmayı yapan sanıkların avukatı Faruk Çınar, müvekkillerinden Şükrü Hacısüleymanoğlu'nun mağduru yaralama gibi bir niyetinin olmadığını, ancak konuşmaya çalıştığı Çilingiroğlu'nun ''Sizinle mi uğraşacağız '' şeklindeki sözlerine sinirlenerek ateş ettiğini öne sürdü. 
     Avukat Çınar, sanığın ruh hali düşünüldüğünde, mağdurun sözlerinin tahrik sebebi olarak değerlendirilmesi gerektiğini savundu. 
     Sanık Şükrü Hacısüleymanoğlu da, yaptığının suç olduğunu bildiğini ve pişmanlık duyduğunu söyledi. 
     Kaya Çilingiroğlu'nun babasının, kız kardeşinin nikah şahidi olduğunu ve ailece görüştüklerini belirten Hacısüleymanoğlu, ''Bu nedenle de bir eziklik duyuyorum'' dedi. 
     Eşinin ev hanımı olduğunu, 3 çocuğu bulunduğunu ve kendisine ihtiyaçları olduğunu söyleyen Hacısüleymanoğlu, tahliyesine karar verilmesini istedi. 
     Davayı karara bağlayan mahkeme heyeti, Şükrü Hacısüleymanoğlu'nun yoğun kasıt içinde bir kaç el ateş ederek, Kaya Çilingiroğlu'nu 60 gün rapor alacak şekilde yaraladığını belirtti. 
     Mahkeme heyeti, bu nedenle alt sınırdan uzaklaşılarak Hacısüleymanoğlu'nu ''adam yaralamak'' suçundan 3 yıl hapis cezasına çarptırdı. 
     Cezayı, suçun silahla işlenmesi nedeniyle 4 yıla çıkaran mahkeme heyeti, ''ruhsatsız silah taşımak'' suçundan da Hacısüleymanoğlu'na ayrıca 1 yıl hapis cezası verdi. 
     Mahkeme heyeti, verilen toplam 5 yıllık ceza ve tutuklama tarihini göz önüne alarak, sanığın tutukluluk halinin devamını hükme bağladı. 
     Sanıklardan İsmail Tabaklar'ı da ''adam yaralama suçuna iştirak etmek''ten dolayı 2 yıl hapis cezasına çarptıran mahkeme heyeti, mahkumiyetine yeterli delil elde edilemediği gerekçesiyle, Osman Hacısüleymanoğlu'nun ise beraatını kararlaştırdı. 
     Oy çokluğu ile alınan karara muhalif kalan hakim Cevdet Özfiliz, suçu kabul etmeleri, pişmanlık duymaları ve duruşmalardaki iyi hallerinin dikkate alınarak sanıkların cezalarında indirim yapılması ve dosyanın Yargıtay'a gitme süreci de dikkate alınarak tutuklu sanığın tahliyesine karar verilmesi gerektiğini bildirdi. 
     İşadamı Kaya Çilingiroğlu, 11 Ekim 2003 tarihinde Etiler'de uğradığı silahlı saldırı sonucu 2 bacağı ve sağ ayağından yaralanmıştı. 
     
</TEXT>
</DOC>
