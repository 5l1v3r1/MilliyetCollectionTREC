<DOC>
<DOCNO> 219059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur29.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de hırsızlık çetesinin 10 üyesi yakalandı... 
</HEADLINE>
<TEXT>

     Denizli'de, bir hırsızlık çetesinin elebaşı ile yaşları 12 ile 18 arasında değişen 10 kişi, 29 ayrı hırsızlık olayının faili olarak yakalandı. 
     Alınan bilgiye göre, Denizli Emniyet Müdürlüğü Asayiş Şubesi Hırsızlık Bürosu görevlileri, Davut Ç. ile bu kişinin teşvikiyle hırsızlık yaptıkları iddia edilen A.Ç, M.Ş, E.B, D.Ç, S.Y, N.Ö, V.Y, F.D, D.B. ve T.A'yı yakaladı. 
     Bu kişilerle birlikte 29 oto teybi, 4 adet mutfak tüpü ve bir adet overlok makinası ele geçirildi. 
     Davut Ç. ve diğer 10 kişi gözaltına alındı. 
     Denizli Emniyet Müdürü İhsan Ünal, son operasyonda yakalananların tamamının çocuk olmasına dikkati çekerek, şunları söyledi 
     ''Çocukları kandırıp, hırsızlığa teşvik ediyorlar. Çocukların çaldığı eşyaları düşük fiyatla satın alıp piyasaya sürenler de var. Vatandaşlar bu konuda dikkatli olmalı, bu tür satış yapanları dışlamalıdır. Çocuklarla ilgili titiz davranıyoruz. Onlara psikolojik yardımda bulunuyoruz.'' Ünal, hırsızlık olaylarının gelirin düşük olduğu yerlerde görülmesi gerektiğini, Denizli gibi geliri yüksek bir ilde bu tür olayların yoğun şekilde artmasının gerekçesini araştıracaklarını belirtti. 
     İhsan Ünal, hırsızlık yapan 60-65 kişiyi isim isim belirleyip, fotoğraflarını tüm emniyet birimlerine dağıttıklarını da ifade etti. 
     
</TEXT>
</DOC>
