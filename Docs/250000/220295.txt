<DOC>
<DOCNO> 220295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo16.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol sahalarında kar engeline son... 
</HEADLINE>
<TEXT>

     Futbolda ağır kış koşulları nedeniyle saha temizleme konusunda yaşanan sıkıntılar sonrası, İstanbul Gençlik ve Spor İl Müdürlüğü, çim saha kar temizleme makinası ithal etti. 
     İstanbul Gençlik ve Spor İl Müdürü Tamer Taşpınar, yaşanan kar yağışları nedeniyle kendilerine bağlı statlarda büyük sıkıntı yaşadıklarını ifade ederek, ''Tanesi 8 milyar lira artı KDV ücretiyle 3 adet çim saha kar temizleme makinası ithal ettik. Bu makinelerden bir tanesi, 30-40 santimetre karla kaplı bir sahayı 5 saatte temizleyebilecek kapasitede'' dedi. 
     Daha önce 80 kişiyle 18 saatte temizleyebildikleri bir sahayı, şimdi bir makine ve bir kullanıcısıyla 5 saatte maça hazır duruma getirebileceklerine değinen Taşpınar, ''İstanbul'da Birinci Süper Lig takımları birer sahayı temizleyemezken, biz 6 sahayı gece yarılarına kadar çalışıp hazır hale getirdik. Baktık ki 2 sahanın kar temizleme maliyetine 1 makina alabiliyoruz. Biz de bu yola gittik'' diye konuştu. 
     Taşpınar, kar temizleme makinalarını ilk kez bugün İstanbul Yeniköyspor-Kasımpaşa maçının yapıldığı Sarıyer Yusuf Ziya Öniş Stadı'nı 2 saatte temizleyerek kullandıklarını bildirdi. 
     Taşpınar ayrıca, Beşiktaş, Galatasaray, Fenerbahçe veya İstanbulspor'un da kendilerinden talep etmeleri durumunda bu makinelerden yararlanabileceğini sözlerine ekledi. 
     
</TEXT>
</DOC>
