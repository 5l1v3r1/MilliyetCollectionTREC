<DOC>
<DOCNO> 231374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo18.html </URL>
<DATE> 2004/04/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Trabzonspor'da şok Somers sezonu kapattı... 
</HEADLINE>
<TEXT>

     Birinci Süper Futbol Ligi'nde hafta sonu Elazığspor ile deplasmanda karşılaşacak olan Trabzonspor'da, Somers şoku yaşanıyor. 
     Kulüp Doktoru Mesut Çelebi, AA muhabirine yaptığı açıklamada, geçen hafta Bursaspor maçında sakatlanan Somers'in MR'ını çektirdiklerini belirterek, ''Somers'in sağ ayak tarak kemiğinde, stres kırığı oluştuğunu tespit ettik. Bu futbolcu, sezon sonuna kadar takımdaki yerini alamayacak'' dedi. 
     Çelebi, Somers'in tedavisine hemen başlayacaklarını, ülkesine gidecek olan futbolcuyu, sezon öncesi hazırlık çalışmalarına katmaya çalışacaklarını söyledi. 
     Öte yandan Belçikalı futbolcu, Trabzonspor Kulübü Asbaşkanı Nevzat Şakar ile görüştü. Belçikalı oyuncu Şakar'a, ''Böyle bir dönemde takımımı yalnız bıraktığım için çok üzgünüm'' dedi. 
     Şakar ise Somers'in kendileri için önemli bir futbolcu olduğunu, bir an önce aralarına tekrar döneceğine inandığını kaydetti. 
     
</TEXT>
</DOC>
