<DOC>
<DOCNO> 215473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko20.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Çok riskli mükelleflerle çok uğraşacağız 
</HEADLINE>
<TEXT>

     Maliye Bakanı Kemal Unakıtan yeni bir sistem üzerinde çalıştıklarını belirterek, ''mükelleflerimizin performans değerlendirmesini yapacağız'' dedi. 
     Bakan Unakıtan, Gelirler Kontrolörleri Başkanlığı ve Gelirler Kontrolörleri Derneği tarafından Ankara Hilton'da düzenlenen ''Enflasyon Muhsebesi Paneli''nde yaptığı konuşmada, üzerinde çalışılan sistem çerçevesinde, mükelleflerin, mali müşavirlerin ve vergi dairelerinin performans değerlendirmelerini yapacaklarını bildirdi. 
     ''Müşterilerini bilmeyen şirket var mı, adam öyle sahtekar ki hiç bir borcunu ödememiş, Aman oğlum, ona yok de der'' şeklinde konuşan Unakıtan, mükellefin takip edildiğini bileceğini söyledi. 
     Mükelleflerin, hesabını tutan mali müşavirleri ve performanslarının denetleneceğini yenileyen Unakıtan, bunların yetki ve sorumluluklarını arttırıacaklarını, sağlam olmayanlarını da eleyeceklerini bildirdi. 
     Mükelleflerin önce vergi öncesi karlarına bakacaklarını, sektörde karlı olması gerekenlerle karşılaştıracaklarını ve ona göre değerlendireceklerini kaydeden Unakıtan, A,B,C,D şeklinde kredi notu verileceğini kaydetti. 
     A grubundaki mükelleflere riksiz olduğu için teşekkür edeceklerini, B grubu az riskli olanları da teşvik edeceklerini belirten Unakıtan, ''C ve D grubundaki riskli ve çok riskli mükelleflerle çok uğraşacağız'' dedi. Unakıtan mükelleflerin derecelendirilmesi konusunda, yakında bir tebliğin de yayınlanacağını bildirdi. 
     Çizginin altında kalan mükellefi hemen inceleyeceklerini anlatan Unakıtan şöyle devam etti 
     ''Mükellef, takip edildiğini bundan sonra bilecek. Vergisini ödüyorsa başımızın üzerinde yeri var. Vergi daireleri danışman gibi çalışacak. Kamu doğru yolu gösterendir. Biz ikaz ediyoruz, biz mükellef üzülmesin isteriz. Ama illa yapıyorum derse o zaman bizde birşeyler yaparız. Çünkü bu devletin, milletin saçı bitmemiş yetimin hakkı. Yanında çalıştırdığı kadar vergi vermeyen var.'' Kayıt dışının üstüne gideceklerini dile getiren bakan Unakıtan, çaycısının, şöförünün üzerine şirket kuran, adamın yapılanlardan haberi olmadığı birçok durumla karşılaştıklarını söyledi. 
     Bakan Unakıtan, ''düğmeye basınca sahtekarları yakalayacağız. Bankaları bu konuda ikaz ediyoruz üzerlerine gideceğiz. kayıt dışıyla mücadele hepimizin üzerine düşen bir vazife, banka müdürü bu hesap kimin, kendisi nerede diye sorması lazım. Sormadığı zaman biz ona sorarız'' dedi. 
     
     ''TEK ÇARE, KAYITDIŞINI KAYIT ALTINA ALMAK'' 
     Maliye Bakanı olarak, daha çok yatırım ve istihdam için vergileri düşürmek istediklerini, ancak bütçenin açık verdiğini söyleyen Unakıtan, tek çarenin kayıt dışını kayıt altına almak olduğunu bildirdi. 
     ''Ne kadar muvaffak olabilirsek vergileri aşağıya indiririz. Paranın turşusunu kurmayacağız. Yine indiririz, yatırım istihdam için bu şart'' diye konuşan Unakıtan, bu konuda 2004 yılında önemli bir yolkatedeceklerini kaydetti. 
     Sistemi güncelleştirme ve güzelleştirmek amacıyla yol haritası, strateji, vizyon ve misyonun belirlendiğini anlatan Unakıtan, şunları kaydetti 
     ''Türkiye, her yönde AB kriterlerine kısa sürede ulaşacak. Kavgayagürültüye hiç kimse prim vermiyor. Bizde hükümet olarak prim vermiyoruz. Bu sene sonunda işler iyi giderse milli gelirimiz 4 bin dolar olacak. Daha çok şey yapmamız lazım. Bu vergi kanunlarını önümüzdeki dönemlerde kaldırıp, inşallah basit ve anlaşılır yeni kanunlar yapacağız.'' 
     
</TEXT>
</DOC>
