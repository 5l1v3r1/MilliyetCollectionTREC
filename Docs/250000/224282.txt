<DOC>
<DOCNO> 224282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur12.html </URL>
<DATE> 2004/03/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İstanbul... Terör örgütü operasyonunda 7 kişi yakalandı... 
</HEADLINE>
<TEXT>

     Yasadışı Türkiye Devrim Partisi TDP örgütü adına güvenlik güçleriyle silahlı çatışmaya girdikleri, cinayet, bombalama ve kundaklama eylemlerine katıldıkları öne sürülen 1'i kadın 7 kişi, İstanbul'da yakalandı. 
     Terörle Mücadele Şube Müdürlüğü'nden yapılan açıklamada, İstihbarat Şube Müdürlüğü ekiplerinin de katılımıyla 17 Mart 2004 tarihinde yasadışı sol bir örgüte yönelik başlatılan operasyon sonucu, özellikle Doğu Anadolu ve Karadeniz bölgeleri kırsal alanında faaliyet gösteren ve örgüt adına bugüne kadar birçok defa güvenlik kuvvetleriyle silahlı çatışmaya girme, adam öldürme, bombalama ve kundaklama eylemlerine katılan, örgüte yardım ve yataklık yapan toplam 7 kişinin yakalandığı ifade edildi. 
     Açıklamada, bu kişilerin üzerlerinde, evlerinde ve kaldıkları yerlerde yapılan aramalarda, 1 adet 5.56 milimetre çaplı M-16 marka otomatik tüfek, 1 adet 7.62 milimetre çaplı Kalaşnikof marka otomatik tüfek, 9 adet şarjör, 315 adet mermi, 2 adet el bombası, 1 bıçak, 1 avcı yeleği, 2 palaska ve 2 adet sahte nüfus cüzdanı ele geçirildiği belirtildi. 
     
     AYDINLATILAN EYLEMLER 
     Açıklamada, aydınlatılan eylemler ise şöyle sıralandı 
     ''-1994 yılı Mart ayında, Şırnak'ta askeri tabura silahlı saldırı düzenlenmesi ve yardıma gelen güvenlik kuvvetlerine pusu atılması sonucu 3 askerin şehit edilmesi, -1997 yılı Eylül ayında, Sivas Divriği kırsalında güvenlik kuvvetleriyle silahlı çatışmaya girilmesi, -14 Ekim 1997'de, Tokat Reşadiye kırsalında askeri konvoya saldırı düzenlenerek, 1 astsubay ile 3 erin şehit edilmesi ve 19 erin yaralanması, -14 Haziran 1998'de, Tokat Turhal kırsalında askeri araca silahlı saldırı düzenlenmesi, -1999 yılında, Tokat Erbaa kırsalında askeri araca roketli saldırı, -24 Kasım 1999'da, Elazığ-Karakoçan kırsalında güvenlik kuvvetleriyle silahlı çatışmaya girilmesi, -24 Haziran 2001'de, Ordu Gölköy Jandarma Komutanlığı'nda görevli 1 astsubayın yaralanarak daha sonra şehit olması, -13 Eylül 2001'de, Amasya Taşova kırsalında askeri konvoya silahlı ve roketli saldırı, -19 Eylül 2001'de, Tokat Almus Gölgeli kasabasının bir mahalle muhtarının öldürülmesi, -22 Ekim 2001'de, Tokat Merkez Eskiköy kırsalında jandarma karakoluna erzak götüren bir vatandaşın aracının yakılması, -9 Kasım 2001'de, Çorum Sungurlu Karakaya Jandarma Karakolu'nun basılması ve 1 erin şehit edilmesi, -10 Kasım 2001'de, Çorum Sungurlu kırsalında askeri konvoya ateş edilmesi, -Sivas Zara kırsal alanında güvenlik kuvvetleriyle silahlı çatışmaya girilmesi.'' Polisteki işlemleri tamamlanan 1'i kadın 7 kişi, daha sonra İstanbul DGM Cumhuriyet Başsavcılığı'na sevk edildi. 
     Bu arada, yakalanan kişiler arasında, yasadışı örgütün sözde bölge sorumlusu Mustafa Özbek'in de yer aldığı belirtildi. 
     
</TEXT>
</DOC>
