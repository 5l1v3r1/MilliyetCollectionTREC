<DOC>
<DOCNO> 212048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/dunya/dun02.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da gelecek Türkiye'nin 
</HEADLINE>
<TEXT>

   Türkiye, nüfusu yaşlanan Avrupa'daki 46 ülke arasında neslinin devamı garanti olan tek ülke 
   GÜVEN ÖZALP Strasbourg 

   
   Avrupa Konseyi tarafından hazırlanan "Avrupa Nüfus Raporu 2003" başlıklı bir rapor Türkiye'nin, nüfusu hızla yaşlanan ve hatta azalan 46 Avrupa ülkesi arasında "neslinin devamlılığı garanti altında olan tek ülke" olduğunu ortaya koydu. 
   Avrupa ülkelerinin nüfuslarındaki azalmayı göç yoluyla kapatmaya çalıştığına ancak bu yöntemin de çoğu zaman etkili olmadığına dikkat çeken rapor, Türkiye'nin ulaştığı yüzde 2.52'lik doğum oranıyla 46 ülke arasında ilk sıraya oturduğunu ortaya koyuyor. Raporda bir ülkenin neslinin devamlılığını garanti altına alabilmesi için doğum oranının yüzde 2.1 seviyesini tutturması gerektiğine vurgu yapılıyor. 
   
   En genç ülke 
   Yaklaşık 70 milyonluk nüfusuyla, raporda yer verilen 46 ülke arasında Rusya 144 milyon ve Almanya'nın 82 milyon ardından üçüncü sırada yer alan Türkiye, nüfusunun gençliğiyle de dikkat çekiyor. 0 - 14 yaş arası nüfusun toplam nüfus içinde yüzde 29.6 oranında bir paya sahip olduğu Türkiye bu oranla Avrupa Birliği AB ülkelerinin açık ara önünde yer alıyor. Raporda dikkat çeken bir başka unsur da Avrupa ülkelerinde oranları yüzde 20'ler civarında seyrettiği 65 yaş ve üstü kişilerinin oranının Türkiye'de sadece yüzde 5.5 oranında kalması. 
   
   
   
</TEXT>
</DOC>
