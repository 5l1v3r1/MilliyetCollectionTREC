<DOC>
<DOCNO> 210463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur09.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de eğitime kar ve fırtına engeli... 
</HEADLINE>
<TEXT>

     Çanakkale'de dün akşam başlayan ve halen etkisini sürdüren kar yağışı ve fırtına nedeniyle Çanakkale il genelindeki okullarda bugün ve yarın eğitime ara verildi. 
     Çanakkale Valisi Süleyman Kamçı, kar yağışı nedeniyle Çanakkale-Biga ile Çanakkale-İzmir karayolunun İntepe mevkiindeki yoğun kar yağışı nedeniyle ulaşıma kapandığını ve birçok aracın yolda kaldığını, karayolları ekiplerinin kurtarma çalışmalarını sürdürdüğünü söyledi. 
     Kamçı, uzun yıllardır Çanakkale'de böylesine sert bir kışın yaşanmadığını belirterek, ''Bu nedenle başta il merkez ve ilçelerdeki okullarımızda eğitime iki gün ara verdik. Fırtına ve kar yağışı nedeniyle Çanakkale, Gelibolu, Lapseki ve Ayvacık İlçeleri'nde enerji nakil hatlarında tellerin kopması nedeniyle bu ilçelere elektrik verilemiyor. TEDAŞ ekipleri arızanın giderilmesi için çalışmalarına devam ediyor'' dedi. 
     
     ''DENİZ ULAŞIMI YAPILAMIYOR'' 

     Çanakkale'de etkisini sürdüren kar yağışı ve fırtına edeniyle Çanakkale-Eceabat, Gelibolu-Labseki, Gökçeada-Çanakkale, Kapatepe-Gökçeada ve Bozcaada-Geyikli arasındaki araba vapuru seferleri yapılamıyor. 
     Kar yağışı nedeniyle Çanakkale şehir merkezinde kar kalınlığı 10 santimetre olarak ölçüldü. Gelibolu'dan İstanbul yönüne gidecek araçların zincirsiz yola çıkmalarına izin verilmiyor. Ayrıca çok sayıda köy yolu ulaşıma kapalı bulunuyor. 
     Meteoroloji İl Müdürlüğü, kar ve fırtınanın 2 gün daha devam edeceğini bildirdi. 
     
</TEXT>
</DOC>
