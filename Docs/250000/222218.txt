<DOC>
<DOCNO> 222218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko03.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel 7 milyon 800 bin televizyon üretti... 
</HEADLINE>
<TEXT>

     Zorlu Holding Yönetim Kurulu Başkanı Nazif Zorlu, Vestel'de hali hazırda 7 bin kişinin çalıştığını belirterek, Vestel City tamamlandığında 8 bin kişiye istihdam sağlayacaklarını bildirdi. 
     Antalya-Kemer'de bulunan Kemer Resort Hotel'de yapılan Denizbank çalışanları toplantısında AA muhabirinin sorularını yanıtlayan Nazif Zorlu, 500 bin metrekare alana inşa edilen Vestel City'nin tamamlandığında bu alanda Avrupa'nın en büyük kompleksi olacağını vurguladı. 
     Vestel'in 7 milyon 800 bin televizyon ürettiğini, televizyon üretimlerini 2004 yılında daha da artıracaklarını söyleyen Zorlu, ''2004 yılı hedefimiz 12 milyon televizyon üretmek'' diye konuştu. 
     
     ''DENİZBANK'DA ŞUBE SAYISI 200'E ÇIKACAK'' 
     Zorlu, Denizbank'ın kısa bir sürede 108 yeni şube açtığını ifade ederek, ''Hedefimiz 2004 yılında şube sayısını 200'e çıkartmak. Bugüne kadar Denizbank 700 bin adet kredi kartı verdi'' dedi. 
     Vestel Manisaspor'un birinci lige çıkacağını da anlatan Zorlu, ''Vestel Manisaspor'un kendi grubunda başarılı olacağına inanıyorum. Sezonun başında yaşanan sakatlık ve şansızlıklarla karşı karşıya kaldık. İkinci devrede başarılı bir çalışma bekliyoruz'' diye konuştu. 
     
</TEXT>
</DOC>
