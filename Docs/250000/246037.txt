<DOC>
<DOCNO> 246037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur01.html </URL>
<DATE> 2004/06/07/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Farklı dil ve lehçelerde yayın Radyo-1'de Boşnakça olarak yapıldı... 
</HEADLINE>
<TEXT>

     Türk vatandaşlarının günlük yaşamlarında geleneksel olarak kullandıkları farklı dil ve lehçelerdeki yayınların ilki, radyo veTV'de bu sabah Boşnakça ile başladı. Boşnaklar'dan bu yayınlara tepki geldi. 
     İlk radyo yayını, TRT Radyo-1'de, sabah 06.10'da, ''Yerel dil ve lehçelerde yayınımızın Boşnakçasını veriyoruz'' anonsunun ardından gerçekleştirildi. 
     Bir bayan ve bir erkek spikerin sunduğu 35 dakika süren Boşnakça programın sonunda, ''Boşnakçasını yaptığımız yayının şimdi Türkçesini dinleyeceksiniz'' anonsu yapıldı. Yayın, 06.45'te sona erdi. 
     ''Kültürel Zenginliğimiz'' adlı programda, yurttan ve dünyadan önemli gelişmeler ile spor haberleri yer aldı. 
     Program, TRT-3 televizyon kanalında bugün saat 10.30'da yayımlanacak. 
     Radyo-1 ve TRT-3'teki yayınlar pazartesi Boşnakça, salı Arapça, çarşamba Kirmanca, perşembe Çerkezce, cuma günleri de Zazaca yapılacak. 
     Farklı dil ve lehçelerde radyo ve televizyon yayınına, AB uyum yasalarının uygulanması açısından büyük önem veriliyordu. 
     
     BOŞNAKLAR TEPKİLİ 

     Bosna-Hersek Dostları Vakfı, TRT'de Türkçe dışında yayın yapılacak diller arasında Boşnakça'nın da bulunmasına tepki gösterdi. 
     Vakıf Yönetim Kurulu Başkanı Saffet Erdem, bazı göçmen vakıf ve dernekleri adına yaptığı yazılı açıklamada, TRT'nin Türkçe'den başka dillerde yayın yapma kararı aldığını ve Boşnakça'nın da bu diller arasında bulunduğunu hatırlattı. 
     ''Bizler bu kararı ve uygulamayı hayretle karşılıyoruz'' diyen Erdem, vakfın ve diğer göçmen derneklerinin Boşnakça yayın talebinin bulunmadığını vurguladı. Erdem, açıklamasında şunları kaydetti 
     ''Bizler kültür ve inanç itibarı ile Türk milletinin bir parçasıyız ve Mustafa Kemal Atatürk'ün 'Ne mutlu Türk'üm diyene' ifadesindeki ruhu ve anlayışı bütün kalbimizle destekliyoruz. Türkiye'yi parçalamak ve her bir parçayı sömürge yapmak isteyenlerin tehlikeli dayatmalar peşinde oldukları ve son zamanlarda bu oyunlarına, Türkiye'de yaşayan bizleri de alet etmek istemelerini üzülerek izliyoruz.'' Erdem, Boşnakça'yı evlerinde, düğünlerinde ve hayatlarının her alanında rahatlıkla konuştuklarını dile getirerek, ''Senaryo yazarı herkesçe belli olan böyle bir oyunda yer almayacağımızı ifade ediyoruz'' dedi. 
     
     "BÖLÜNMEZ BÜTÜNLÜĞE ZARAR VERİR" 

     Kosova-Üsküp Türkleri Dayanışma Derneği Başkanı Recep Gündüz, TRT'nin farklı dil ve lehçelerde yayın yapmasını doğru bulmadıklarını belirterek, ''Bunun, Türkiye'nin bölünmez bütünlüğüne zarar vereceği endişesini taşıyoruz'' dedi. 
     Gündüz, AA muhabirine yaptığı açıklamada, Türkiye'de birçok faklı etnik grubun yaşadığını ifade ederek, yıllardır dillerini rahatça konuşabildiklerini, kültürlerini yaşatma konusunda sıkıntı yaşamadıklarını söyledi. 
     Bursa'da, çok sayıda eski Yugoslavya göçmeni Arnavut, Boşnak, Torbeş asıllı vatandaşın yaşadığını ifade eden Gündüz, bu etnik grupların, evlerinde ve aralarında konuştukları kendi dillerinde yayın yapılmasına sıcak bakmadığını kaydetti. 
     Derneklerine üye çok sayıda Boşnak asıllı vatandaş olduğunu kaydeden Gündüz, ''Dernek üyelerimiz ağırlıkla Arnavut. Ben de Arnavutum ve yaklaşık 42 yıldır kendi ana dilimi konuşuyor, kültürümü yaşıyorum. Türkçeyi konuşmaktan, Türkiye Cumhuriyeti vatandaşı olmaktan da mutluluk duyuyoruz. Farklı dil ve lehçelerde yayın yapılmasının, Türkiye'nin bölünmez bütünlüğüne zarar vereceği endişesini taşıyoruz'' diye konuştu. 
     
</TEXT>
</DOC>
