<DOC>
<DOCNO> 212954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur29.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Binanın mimarı ve müteahhiti hakkında yasal işlem başlatıldı 
</HEADLINE>
<TEXT>

     Olayın adli boyutuyla ilgili çalışmanın hangi aşamada olduğu sorusunu yanıtlayan Konya Valisi Ahmet Kayhan, ''Binanın mimarlığını ve müteahhitliğini üstlenen Vedat Kaya ve Sedat Kaya hakkında yasal işlemler başlatıldı. Şu anda adli çalışmalar sürüyor. Olay soruşturma aşamasında. Bu kişilerin yakalanıp yakalanmadığıyla ilgili açıklama yapmayı doğru bulmuyorum. Adli takip çalışmaları olması gerektiği gibi sürüyor'' dedi. 
     Olayda yakını ölen ya da yaralanan kişilerden sakin olmalarını isteyen Kayhan, sorumlular hakkında gerekli işlemlerin yapılacağından hiç kimsenin kuşkusu olmaması gerektiğini sözlerine ekledi. 
     
     ÇÖKME NEDENİ 

     Öte yandan Tarım ve Köyişleri Bakanı Sami Güçlü, Konya'daki binanın çökme nedeninin belirlenmesinin birkaç gün sürebileceğini kaydetti. 
     Bakan Güçlü, beraberinde Konya Valisi Ahmet Kayhan, Konya Emniyet Müdürü Salih Tuzcu ve diğer yetkililerle birlikte çöken binanın arka kısmında çalışmaların yoğun olarak devam ettiği kısımdaki, çalışmaları izledi. 
     Acılı aile yakınlarına geçmiş olsun dileklerinde bulunan Güçlü, sabırlı olmalarını ve metaneti elden bırakmamaları gerektiğini söyledi. 
     Güçlü, şunları kaydetti 
     ''Binanın yıkılma nedeni ile ilgili şu an net bir bilgi yok. Bayındırlık yetkilileri, binanın yıkılma sebebini araştırmak için geniş çalışma başlattılar. Ancak, önceliğimizi enkaz altında, canlı olduklarını umut ettiğimiz vatandaşların kurtarılmasına veriyoruz. Ancak, binanın yıkılış nedeninin belirlenmesi birkaç gün sürebilir. Tam nedenin tespit edilebilmesi için biraz süreye ihtiyacımız var gibi görünüyor.'' 

     
</TEXT>
</DOC>
