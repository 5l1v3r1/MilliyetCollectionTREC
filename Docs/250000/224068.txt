<DOC>
<DOCNO> 224068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo21.html </URL>
<DATE> 2004/03/20/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Galatasaray-Çaykur Rizespor maçından notlar... 
</HEADLINE>
<TEXT>

     Galatasaray'da taraftarlar Çaykur Rizespor ile yapılan maçta veda eden teknik direktör Fatih Terim'e sahip çıkarken, Özhan Canaydın yönetimini ise istifaya davet etti. 
     Son iki sezonda başarısız sonuçların ardından takımın başından ayrılan Fatih Terim'e Galatasaraylı taraftarlar büyük sevgi gösterilerinde bulundu. Sürekli olarak ''Bir günde kral olmadık, bir günde tahttan inmeyiz, imparator Fatih Terim'' diye şarkılar söyleyen taraftarlar, tribünlere de ''Ölene kadar seninleyiz'' pankartı astılar. 
     Sarı-kırmızılı taraftarların ''Yönetim istifa, Fatih Terim sahaya'' diye tempo tutması da dikkati çekti. 
     Fatih Terim'e özürlü bir taraftar da sahaya çıkışında çiçek verdi. Terim daha sonra kapalı tribünün önüne kadar giderek tribünleri selamladı. Stat hoparlörlerinden ise sürekli olarak Candan Erçetin'in ''Elbette'' şarkısı çalınırken, bazı taraftarların duygulanarak ağladıkları gözlendi. 
     Terim'in vedası sırasında tribünlerde meşaleler yakıldı, Terim alkışlarla uğurlandı. 
     Terim, yaptığı konuşmada, ''Vefalarına teşekkür ederim. Ne onlar beni, ne ben onları unutamam. Haklarını helal etsinler'' dedi. 
     Bu arada, Terim'in gözlerinin dolması dikkati çekti. 
     
     DÜRÜST VE SARACOĞLU'NDAN VEDA 
     Galatasaray'da Başkan Canaydın'ın yeni yönetiminde yer almayan ikinci başkan Ali Dürüst ve Futbol Şubesi sorumlularından Özer Saracoğlu, maç öncesinde soyunma odasına giderek, futbolcularla vedalaştı. 
     Diğer yandan, Galatasaray'da Orhan, Çaykur Rizespor'da da Victoria ile Kürşat kart cezaları nedeniyle forma giyemedi. 
     Galatasaray'da Necati, ilk 11'e alınmazken, genç futbolcular Eyüp, Cafercan ve Mülayim, yedekler arasında şans buldu. 
     Bu arada, Galatasaraylı futbolcuların milli takıma gitmeleri nedeniyle Galatasaray-Çaykur Rizespor PAF Ligi maçı oynanmadı. 
     
</TEXT>
</DOC>
