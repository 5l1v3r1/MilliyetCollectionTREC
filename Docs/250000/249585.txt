<DOC>
<DOCNO> 249585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun20.html </URL>
<DATE> 2004/06/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İngiliz askerleri Iraklılara işkence ve cesetlerini parçalamakla suçlandı 
</HEADLINE>
<TEXT>

     İngiltere'de yayımlanan The Guardian gazetesi, Irak'ta geçen ay çatışmalar sırasında ölen 7 Iraklının otopsilerinde işkence izlerine rastlandığını ve cesetlerin parçalandığına dair iddiaların ortaya atıldığını yazdı. 
     Suçlamaların odağında İngiliz askerlerinin bulunduğunu kaydeden gazete, askeri polisin soruşturma başlattığını belirtti. Gazete, Irak'ın güneyindeki Macar El Kabir kentindeki çatışmaların ardından, kentteki hastanenin doktorlarından Adil Salid Mecid'in düzenlediği ölüm belgelerinin muhabirleri tarafından ele geçirildiğini ve bu belgelerin işkence ve cesetlerin parçalanması iddialarına kaynak oluşturduğunu bildirdi. 
     Dr. Mecid'in iddialarının aynı hastanenin başka doktorları tarafından yalanlandığına da işaret eden gazete, ''Ancak askeri polis konuyla ilgili bütün fotoğraf ve görüntüleri incelemeye başladı. Özellikle ölenlerin yakınları tarafından hastanede çekilen görüntüler inceleniyor'' diye yazdı. 
     İngiltere Savunma Bakanlığı tarafından yapılan açıklamada da, bütün delillerin askeri polis tarafından incelenmeye alındığı doğrulandı. 
     Henüz resmi soruşturmanın açılmadığını belirten Savunma Bakanlığı sözcüsü, delillerin değerlendirilmesi sonucunda buna gerek bulunduğu kanısına varılırsa, soruşturmanın süratle açılacağını kaydetti. 
     Basra'daki ordu sözcüsü ise iddiaları ''saçma'' olarak değerlendirdi. Bu tür iddiaların bütün İngiliz ordusunu küçük düşürmeye yönelik olduğunu savunan sözcü, ''Yaşamlarını tehlikeye atan askerlerimizin imajlarını zedelemeye çalışıyorlar. Oysa İngiliz askeri yaşamını Iraklılar için tehlikeye atıyor'' diye konuştu. 
     
</TEXT>
</DOC>
