<DOC>
<DOCNO> 204017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur24.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, TÜBİTAK yasası için Anayasa Mahkemesi'ne başvurdu... 
</HEADLINE>
<TEXT>

     CHP, TÜBİTAK'ta boş bulunan Bilim Kurulu üyelerinin bir defaya mahsus olmak üzere Başbakan tarafından atanması ve kurum başkanının da bir defaya mahsus olmak üzere Başbakan'ın teklifi üzerine Cumhurbaşkanı tarafından atanmasına olanak tanıyan yasanın yürütmesinin durdurulması ve iptali istemiyle Anayasa Mahkemesi'ne başvurdu. 
     CHP Grup Başkanvekilleri Haluk Koç ve Ali Topuz, CHP'li 141 milletvekilinin imzasını taşıyan başvuru dilekçesini, Anayasa Mahkemesi'ne verdi. 
     Koç, gazetecilere yaptığı açıklamada, TÜBİTAK'ın Kurulması Hakkında Kanun'a eklenen Geçici 3. Madde'nin yürürlüğünün durdurulmasını ve iptalini istediklerini belirtti. 
     Haluk Koç, başvurunun gerekçesini anlatırken, kamusal işlemlerin kamu yararına gerçekleştirilmesi, siyasal veya kişisel amaçlarla yapılmaması gerektiğini söyledi. Koç, ''Sayın Başbakan'ın uhdesine bırakılan bir atamanın özerk kurumun siyasallaşması yönünde atılacak bir adım olduğunu CHP sözcüleri daha önce de ifade ettiler'' dedi. 
     TÜBİTAK'ın bilimsel ağırlığı ve önemi nedeniyle tüzel kişilik, bilimsel, idari ve malik özerklik tanınarak kurulduğunu, her türlü dış etkenlerden ve siyasal müdahalelerden uzak tutulması, bilimsel saygınlığının korunmasına özen gösterilmesi gerektiğini ifade eden Koç, şunları kaydetti 
     ''Ne var ki çıkarılan kanunla, Geçici 3. Madde ile yapılan hukukun genel ilkelerine ve Anayasa hükümlerine açıkça aykırı düzenleme, TÜBİTAK'ın özerkliğini zedelemektedir. Kurumu siyasallaştıracak bir kadrolaşmaya imkan tanıyacak bu düzenlemenin kuvvetler ayrılığı ilkesini de etkisizleştirecek bir yetki saptırması içermesi, bir başka sakıncalı durumdur. 
     Anayasa'ya açık aykırılık taşıyan bu düzenlemenin yürürlüğe girmesi halinde kazanılmış haklar tehlikeye girecek, kurumun özerk ve yansız yapısı tartışmaya açılacak ve bozulacaktır. Böyle bir ortamda bilimsel çalışmaları amacına ve tanımına uygun biçimde gerçekleştirmek imkansızlaşacak, bireyler açısından olduğu kadar kurum açısından da ileride telafisi mümkün olmayan hukuki zararlar doğacaktır. Bu hukuka aykırı durumların giderilmesi için Geçici 3. Madde'nin tümüyle yürürlüğünün durdurulması gerekmektedir.'' 
     
     ''YETKİ KULLANMA HEVESİ'' 
     CHP Grup Başkanvekili Ali Topuz ise Başbakan'ın boşalan 6 üyeliğe yapılan seçimleri geçersiz saydığını ve Başkanı seçmediğini kaydetti. Topuz, ''Dünyanın hiçbir demokratik ülkesinde böylesine yetki kullanma hevesi söz konusu değildir. Bizim mücadelemiz demokrasimizi hukuka uygun bir şekilde işletmektir. Adalet ve Kalkınma Partisi'nin hukuka saygıyı öğrenmesi gerekiyor. Hukuka uygun hareket etmenin kendileri için bir Anayasal görev olduğunu hatırlatmak istiyorum'' diye konuştu. 
     CHP'nin Anayasa Mahkemesi'ne yaptığı başvuruda, 10 Aralık 2003 tarih ve 5016 sayılı TÜBİTAK'ın Kurulması Hakkında Kanuna Bir Geçici Madde Eklenmesi Hakkında Kanun'un 1. maddesinin 278 sayılı TÜBİTAK'ın Kurulması Hakkında Kanun'a eklediği Geçici 3. Madde'nin Anayasa'ya aykırı olduğu iddia ediliyor. Geçici 3. Madde'nin iptaline, iptal davası sonuçlanıncaya kadar da yürürlüğünün durdurulmasına karar verilmesi talep ediliyor. 
     
     İPTALİ İSTENEN MADDE 
     TÜBİTAK Kanunu'na eklenen ve iptali istenen Geçici 3. Madde şöyle 
     ''Bu kanunun yürürlüğü girdiği tarihte boş bulunan Bilim Kurulu üyeliklerine, 4. maddede belirtilen niteliklere uygun kişiler arasından, 4. maddenin ikinci fıkrasında belirtilen oranlar çerçevesinde bir defaya mahsus olmak üzere Başbakan tarafından atama yapılır. 
     Başkan bir defaya mahsus olmak üzere Başbakan'ın teklifi üzerine Cumhurbaşkanı tarafından atanır.'' 
     
</TEXT>
</DOC>
