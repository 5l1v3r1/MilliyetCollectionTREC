<DOC>
<DOCNO> 210478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur24.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da karneler bir gün öncesinde dağıtılıyor... 
</HEADLINE>
<TEXT>

     Bursa Milli Eğitim Müdürlüğü, hava koşulları nedeniyle merkez ve 17 ilçedeki ilköğretim okulları ve liselerde karnelerin bugün dağıtılmasını istedi. 
     Milli Eğitim Müdürlüğü'nden il ve ilçelerdeki okullara gönderilen genelgede, ''hava muhalefeti nedeniyle hazır olan karnelerin bugün dağıtımının yapılması, hazır olmayanların yarın dağıtılması, hava koşulları nedeniyle yarın gelemeyecek öğrencilerin devam takibinin yapılmaması'' istendi. 
     Milli Eğitim Müdürlüğü yetkilileri, okulların tatil edilmesinin söz konusu olmadığını, sadece mevcut hava koşullarını dikkate alarak öğrencilerin zor durumda kalmaması için bu kararın alındığını bildirdiler. 
     Genelge üzerine ikili öğretim yapan bazı okullarda karne dağıtımı yapıldı. 
     
</TEXT>
</DOC>
