<DOC>
<DOCNO> 201979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun07.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin yakalandı 
</HEADLINE>
<TEXT>

     Irak'ın devrik lideri Saddam Hüseyin, doğum yeri olan Tikrit kenti yakınında dün gece yerel saatle 20.30 sularında bir çiftlik evinin bodrumunda yakalandı. Olayı ABD'nin Irak'taki sivil yöneticisi Paul Bremer 14 00'te düzenlediği bir basın toplantısıyla dünyaya duyurdu. Toplantıda Saddam'ın yakalandıktan hemen sonraki görüntüleri de yayınlandı. 
     2 metre derinliğinde bir çukurda ele geçirilen Saddam Hüseyin'in üzerinden yakalandığı sırada 750 bin dolar, iki kalaşnikof ve bir tabanca çıktı. 
     Saddam, sadece bir kişinin sığabileceği havalandırma sistemi bulunan çukurun girişini tuğla ve çöplerle kamufle ederek saklanmaya çalıştı. 
     Irak Geçici Hükümet Konseyi üyesi Adnan Paçacı, ''Yakalanan kişinin Saddam Hüseyin olduğunu doğruluyoruz'' dedi. 
     Paçacı, konsey üyelerinin bugün ABD'nin gözetiminde bulunan Saddam Hüseyin'i görmeye götürüldüklerini ve kimliğini teyit ettiklerini söyledi. 
     Irak geçici hükümet konseyi başkanı Abdülaziz El Hekim, DNA testlerinin yakalanan kişinin Saddam olduğunu gösterdiğini söyledi. ABD Savunma Bakanlığı da, yapılan ilk testlere göre yakalanan kişinin Saddam Hüseyin olduğunu açıkladı. 
     
</TEXT>
</DOC>
