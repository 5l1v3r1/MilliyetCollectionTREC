<DOC>
<DOCNO> 201157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko34.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazarlama teorisyeni Trout Elinizdeki cevherin kıymetini bilin 
</HEADLINE>
<TEXT>

     Dünyaca ünlü pazarlama teorisyeni ve Trout Partner Başkanı Jack Trout, Türkiye'nin turizm konusunda gerçekten fırsatlar ülkesi olabileceğini belirterek, ''Türkiye, tarihin, medeniyetlerin buluşma noktası. Bu fikri vurgulamak çok işinize yarar. Türkiye bir turizm cenneti olabilir, elinizdeki cevherin kıymetini bilin ve bunu iyi kullanın'' dedi. 
     Management Centre Türkiye'nin, ''Sürdürülebilir Farklılaşma'' konseptiyle düzenlediği 4. Pazarlama Zirvesi'nin açılışında konuşan Trout, ABD Başkanı Bush'un Irak'ta yapmaya çalıştığı şeyi İstanbul'da görebildiğini, bu nedenle demokratik İslam ülkesi Türkiye'yi bir tarafa bırakmak istemediklerini söyledi. 
     ''Farklılaş ya da yok ol'' başlıklı bir sunum yapan Trout, ABD pazarının son 20-30 yılının çok iyi incelenmesi gerektiğini, ABD'nin bir pazarlama laboratuarı olduğunu kaydetti. 
     Bir markanın en önemli kilometre taşının farklılaşma olduğunu ifade eden Jack Trout, ''İyi bir pazarlamanın özü farklı olmaktır dedi. 
     Trout, marka savaşları yaşandığına işaret ederek, ''Hata yapmamak gerekir. O kadar alternatif var ki hata yapınca müşteriler hemen başka markaya geçecektir'' diye konuştu. 
     Farklılaşmada tek başına fiyatın bir tuzak olduğunu belirten Trout, bir ürünün satın alınması için iyi bir neden ortaya koymak gerektiğine dikkat çekti. 
     Jack Trout, ''Nokia, insanları birbirine bağlar mesajı veriyor ancak, Nokia'nın farklılığı liderliği. Aslında Nokia'nın, dünyanın bir numaralı cep telefonu demesi gerek, farklılaşma noktaları bu. İnsanlar sloganlara hapsoluyorlar, yapışıp kalıyorlar'' diye konuştu. 
     Her insanın çeşitli karakterlerin bir karışımı olduğunu, ancak bunlardan bir özelliğin ön plana çıktığını belirten Trout, şunları kaydetti 
     ''Her ürün pek çok özelliği içinde bulundurur. Mesela Visa kredi kartı dünyada bir numaralı kredi kartı, her yerde bulundukları özelliğini belirtirler. Dünyadaki ikinci kart olan Mastercard'ın kendi özelliğini kendisinin bulması gerekir. Rakibiniz bir özellikten bahsediyorsa, siz bunun tam tersini bulmalısınız. Visa, her yerdeyim diyorsa Mastercard'ın kendi ülkemdeyim demesi gerekir. Liderleri taklit etmemek gerekir. Kendi özelliğiniz üzerinde yoğunlaşmadığınız zaman yok olur gidersiniz. '' 
     
     ''TÜRKİYE TURİZM CENNETİ OLABİLİR'' 
     Türkiye'nin turizm fırsatlarına dikkat çeken Trout, ''Türkiye turizm konusunda gerçekten fırsatlar ülkesi olabilir. Türkiye tarihin medeniyetlerin buluşma noktası, bu fikri vurgulamak çok işinize yarar. Şimdiye kadar yeterince vurgulanmadı. Türkiye bir turizm cenneti olabilir, elinizdeki cevherin kıymetini bilin ve bunu iyi kullanın'' diye konuştu. 
     Trout, şirketlere piyasaya ilk çıkmanın avantajlarını da kullanmalarını önerdi. İnsanların bir ürünü satın almaya kalktığında piyasadan kalkan ürün değil, en son ürünü satın almak istediğine işaret eden Trout, müşterilerin geçmişle bağlantılı olan şirketleri de tercih ettiklerini kaydetti. 
     Şirketlerin uzmanlaşma konusuna önem vermelerini isteyen Trout, sözlerini şöyle sürdürdü 
     ''Türk şirketleri, büyük şirketlere karşı kendilerini uzmanlaşarak koruyabilirler. Uzman şirketlerin silahları tek bir ürün, tek bir mesaj üzerinde odaklanabiliyorlar. Çok güçlü mesaj veriyorlar ve büyük şirketlere karşı başarı kazanıyorlar. Herhangi bir özelliğiniz varsa onu öncelikle vurgulayın. Ürünlerinizde çok fazla çeşit üretmemeye bakın. Marlboro, birden bire birçok ürün üretmeye başladı, kovboylar Marlboro'yu terketti. Bir tek kovboy çizmeleri ortada kaldı. Gerçek kovboylar mentol ve ultralight içmez. Marlboro, Country'e tekrar döndü. Çok fazla ileriye gidince temel stratejiniz erozyona uğruyor. Uzmanlaşma konusunda devamlı değişmeyeceksiniz, olduğunuz gibi kalacaksınız.'' Trout, gelişmekte olan pazarlarda büyük fırsatlar bulunduğunu, Türkiye ya da Rusya'da manevra yapacak alanlar olduğunu söyledi. 
     Bugün hala pek çok şirketin farklılaşmayı anlayamadığını savunan Trout, rekabetçi dünyada gerçeklere odaklanmanın çok önemli olduğunu vurguladı. 
     Zirvenin açılışında konuşan Management Centre Türkiye Genel Müdürü Tayyar Sönmezer de İstanbul'da yaşanan terör olaylarının ardından zirveye 2 katılımcının gelmediğini kaydetti. 
     Zirveye başkanlık eden Prof. Güliz Ger de günümüzün artık bir mallar ekonomisi değil, simgeler ekonomisi olduğunu kaydetti. 
     
</TEXT>
</DOC>
