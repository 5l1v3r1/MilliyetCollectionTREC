<DOC>
<DOCNO> 238777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun37.html </URL>
<DATE> 2004/05/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
AB Komisyonu, reformlardan memnun 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'de geçen hafta atılan reform adımlarının memnuniyetle karşılandığını ve Kopenhag kriterlerine uyum sürecinde yeni bir aşamaya geçildiğini söyledi. 
     AB Komisyonu, TBMM'de geçen hafta kabul edilen anayasa değişiklikleri çerçevesinde, Verheugen adına geçen cuma günü yaptığı ve bugün tekrarladığı yazılı açıklamada, ''Yeni paketin, Türkiye'nin siyasal reform sürecine ve Kopenhag siyasal kriterlerini yerine getirmeye olan bağlılığını bir kez daha teyit ettiğini'' belirtti. 
     Açıklamada, ''Bu reform programında getirilen yenilikler, adli alandan sivil-asker ilişkilerine, basın özgürlüğünden kadın-erkek eşitliğine değin bir dizi alana değiniyor. Devlet Güvenlik Mahkemelerinin kaldırılması, Milli Güvenlik Konseyi'nin YÖK'teki temsilcisinin çekilmesi gibi bazı değişiklikler özellikle önemli'' denildi. 
     Anayasa değişikliklerinin bazılarının, ''Komisyonun olağan raporunda ve Avrupa Konseyi'nin 2003 yılı Aralık ayında aldığı kararlarda anılan belirli konularla ilgili olduğunun'' da kaydedildiği açıklamada, Türkiye'ye, ilerisi için de bir çağrı yapıldı. Komisyon, açıklamasında Ankara'ya, ''Kopenhag siyasal kriterlerinin karşılanmasıyla ilgili kalan diğer tüm noktaları da ele alması, yaptığı reformların bütünüyle etkili bir biçimde uygulanmasını güvence altına alması'' çağrısı yapıldı. 
     Açıklamada, ''Komisyon, Kopenhag siyasal kriterlerine uyumla ilgili durumu, Türk yetkililerle olağan temasları sırasında ve 18 Mayıs'taki Ortaklık Konseyi toplantısında detaylarıyla tartışma imkanına sahip olacaktır'' denildi. 
     
</TEXT>
</DOC>
