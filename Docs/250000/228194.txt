<DOC>
<DOCNO> 228194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun11.html </URL>
<DATE> 2004/04/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Irak... Mahmudiye Emniyet Müdürü uğradığı suikastta öldü... 
</HEADLINE>
<TEXT>

     Irak'ın başkenti Bağdat'ın güneyindeki Mahmudiye kenti emniyet müdürü, uğradığı suikastta şoförüyle birlikte öldü. 
     Polisin açıklamasına göre, Bağdat'ın 30 kilometre güneyindeki Mahmudiye kentinde emniyet müdürü Albay Visam Hüseyin, başkentten dönüşünde aracında silahlı saldırıya uğradı. 
     Hüseyin ve şoförünün hayatını kaybettiği saldırıdan bir gün önce de güneydeki Kufa kentinin bir polis yetkilisi öldürülmüştü. 
     Irak'ta son haftalarda, direnişçiler tarafından işgal güçleriyle işbirliği yapmakla suçlanan Iraklı polis yetkililerine yönelik saldırılar yoğunlaştı. 
     Öte yandan, Bağdat'ın batısında bir yerleşim birimindeki eve bir roketin isabet etmesi sonucu iki Iraklının yaralandığı bildirildi. 
     Polis, roketin rasgele atılmış olduğunu düşündüklerini, saldırının arkasında kimlerin olduğunun henüz bilinmediğini kaydetti. 
     ABD öncülüğündeki güçlerle savaşan direnişçiler Bağdat'ta sık sık roket ve havan topu saldırısı düzenliyor. 
     
</TEXT>
</DOC>
