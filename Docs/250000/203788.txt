<DOC>
<DOCNO> 203788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur25.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Iraklı Kürtleri uyardı Çok tehlikeli adımlar ... 
</HEADLINE>
<TEXT>

     Dışişleri Bakanı Abdullah Gül, Irak'ta atılacak yanlış adımların yeni bir tehlikeli tırmanışın başlangıcı anlamına geleceğine işaret ederken, Kuzey Irak'ta federasyon talebinde bulunan Kürt grupları uyardı. Kerkük'ün demokratik yapısını değiştirmeye çalışmanın çok tehlikeli bir adım olacağını vurgulayan Gül, "Umut ederiz böyle yanlış yollara kimse girmeyecektir" dedi. 
     Gül, TBMM Genel Kurulu'nda Dışişleri Bakanlığının 2004 Mali Yılı Bütçesi görüşülürken yaptığı konuşmada, 2003 yılının dış politika açısından çetin sorunlarla karşı karşıya kaldıkları bir yıl olduğunu ifade etti. Irak, Kıbrıs, AB ile ilgili konular, uluslararası terörizm gibi konuların dış politikanın yanında iç politikayı da yakından ilgilendirdiğini anımsatan Gül, konuları şeffaf, demokratik bir ortam içinde tartışarak ele aldıklarını, ilk kez dış politika alanında TBMM'nin de etkin bir şekilde yerini aldığını ve parlamenter demokrasinin ağırlığının hissedildiğini kaydetti. 
     İzledikleri dış politikanın sadece içeride değil, dışarıda da itibar gördüğünü belirten Gül, buna örnek olarak ABD ile ilişkilerin sağlıklı bir düzeye gelmesini ve en yüksek düzeyde ilişkilerin sürmesini gösterdi. Zaman zaman Türkiye'nin dünyadan izole olduğu gibi eleştirilere maruz kaldıklarını ancak kendi dönemlerinde Türkiye'nin tarihinde hiç görmediği dış temaslarda bulunulduğunu savunan Gül, kendi iktidarları döneminde Başbakan Erdoğan'ın 12 ülkeyi, kendisinin de 13 ülkeyi ziyaret ettiğini anlattı. Erdoğan'ın başbakan olmadan da 15 AB ülkesini ziyaret eden tek siyasetçi olduğunu anlatan Gül, bu ziyaretler dışında NATO, AB toplantıları, BM, İslam Konferansı Örgütü toplantıları gibi toplantılara da katıldıklarını bildirdi. Türkiye'ye bu sene 14 ülke başbakanı ve 25 ülkenin dışişleri bakanının ziyaret ettiğini anlatan Gül, bu dönem içinde yoğun ve aktif bir çalışma gerçekleştirdiklerini söyledi. 
     Gül, özellikle 11 Eylül terör saldırısından sonra tüm dünyada güvenlik bahane edilerek özgürlükler daraltırılırken, Türkiye'nin bir yandan güvenliğini gözettiğini diğer yandan da özgürlükleri geliştirdiğini vurguladı. Türkiye'nin bölgesini güvenli yapma yolunda önemli adımlar attığını dile getiren Gül, "Türkiye'nin etrafı düşmanlarıyla dolu" şeklindeki çatışma psikolojisinden çıkarak, işbirliğine dayalı bir dış politika izlediklerini bildirdi. 
     
     TÜRKİYE'YE SEMPATİ ARTTI 
     Gül, AB üyesi ülkelerde yapılan anketlerde Türkiye'nin AB'ye üyeliği konusunda evet diyenlerin oranı geçmiş yıllarda yüzde 10 iken, bu rakamın yüzde 40'lara, bazı ülkelerde ise yüzde 50'lere, 60'lara çıktığını belirtti. 
     Gül, "Türkiye'nin sergilediği reformist, demokratik açılımlar, yapılan ziyaretler yabancı kamuoyunda Türkiye'ye karşı çok yoğun bir sempati oluşturmuştur. Aynı şeyi İslam ülkelerinde de görüyoruz" diye konuştu. "AB ile yarım asırlık ilişkimizin neredeyse sonuna geldik" diyen Gül, Türkiye'nin önümüzdeki yıl müzakere tarihi alacağını söyledi. 
     Gül, Kıbrıs'ta adil ve kalıcı bir çözümün Türkiye ve KKTC'nin ortak arzusu ve hedefi olduğuna işaret ederken, ancak çözümün Türk tarafının tek taraflı çabalarıyla olmayacağının anlaşılması gerektiğini, tek taraf üzerinde yapılacak baskıların olumlu sonuç vermeyeceğinin anlaşılması gerektiğini söyledi. Gül, "Kıbrıs'ta adil ve kalıcı bir çözüm için sadece Türk tarafının değil, Rum tarafının da uzlaşıcı bir tutum sergilemesini bekliyoruz" diye konuştu. 
     Dışişleri Bakanı Gül, Irak'ın toprak ve siyasi bütünlüğünü muhafaza ederek Irak'ın artık uluslararası sisteme katılacağını ve Türkiye'nin yanında demokratik bir ülke olacağını umduklarını vurgularken, Irak'ta atılacak yanlış adımların Irak'ta yeni bir tehlikeli tırmanışın başlangıcı anlamına geleceğini söyledi. Konuşmasında Kuzey Irak'ta federatif bir yapı isteyen Kürt grupları da uyaran Gül, "Kerkük'ün demokratik yapısını değiştirmeye çalışmak çok tehlikeli bir adımdır. Umut ederiz böyle yanlış yollara kimse girmeyecektir" dedi. 
     
</TEXT>
</DOC>
