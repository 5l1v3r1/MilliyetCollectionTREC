<DOC>
<DOCNO> 223035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun04.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Başbuğ bugün Wolfowitz ile görüşecek 
</HEADLINE>
<TEXT>

     ABD Genelkurmay Başkan Yardımcısı Orgeneral Peter Pace'in resmi davetlisi olarak bu ülkede bulunan Genelkurmay İkinci Başkanı Orgeneral İlker Başbuğ, Amerikan yönetiminin üst düzeyde yetkilileriyle görüşmeler yapmak üzere Washington'a geldi. 
     Orgeneral Başbuğ, Washington'a ulaşmasının ardından yaptığı kısa açıklamada, bugün ve yarın ABD yetkilileriyle yapacağı toplantılarda iki ülkeyi ilgilendiren bütün önemli konuların ele alınacağını söyledi. 
     Washington'a gelmeden önce ABD silahlı kuvvetlerinin, Louisiana ve Florida eyaletlerindeki üslerinde incelemeler yapan Başbuğ'un, bugün Pentagon'da ABD Savunma Bakan Yardımcısı Paul Wolfowitz ve Beyaz Saray'da Başkan'ın Ulusal Güvenlik Danışman Yardımcısı Stephen Hadley ile görüşmesi bekleniyor. 
     Orgeneral Başbuğ'un yarın da ABD Dışişleri Bakanlığı'nın iki numaralı ismi Bakan Yardımcısı Richard Armitage ve Avrupa işlerinden sorumlu Dışişleri Bakan Yardımcısı Elizabeth Jones ile bir araya gelmesi öngörülüyor. 
     Edinilen bilgiye göre, Başbuğ'un temaslarında ele alınacak konular arasında Irak, Ortadogu'daki gelişmeler, Kıbrıs, ikili savunma meseleleri ve savunma sanayi programları da bulunuyor. 
     
</TEXT>
</DOC>
