<DOC>
<DOCNO> 202308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur12.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Gülersoy'un vasiyeti açıldı. Tüm malvarlığı vakfa... 
</HEADLINE>
<TEXT>

     Türkiye Turing ve Otomobil Kurumunun 55 yıllık Genel Müdürü, son dönem Yönetim Kurulu Başkanı olan ve 6 Temmuz 2003 tarihinde vefat eden Çelik Gülersoy, tüm mal varlığını kendi adına kurduğu ''Çelik Gülersoy Vakfı''na bağışladı. 
     Çelik Gülersoy Vakfı'nca yapılan yazılı açıklamada, Gülersoy'un vasiyetinin ölümünden 4.5 ay sonra açıldığı, hukuki prosedürün tamamlanmasının ardından vasiyet doğrultusunda vakıfla ilgili çalışmalara hız verildiği kaydedildi. 
     Açıklamada, 2 Nisan 1985 tarihinde Beşiktaş 6. Noteri Faysal İçin'in huzurunda hazırlanan vasiyetnamede, Gülersoy'un, Sultanahmet'teki Soğukçeşme Sokağı'nda kurulan ve içinde dünyada ender bulunan 10 bini aşkın kitabın yer aldığı İstanbul Kitaplığı'na önem verilmesini istediği bildirildi. 
     Vasiyetnamede, İznik'te içinde bir ev ve iki hizmetli evinin de bulunduğu 100 dönüme yakın arazi ve Saros'da yine 100 dönüme yakın denize sıfır bir başka arazi ile bankada bulunan bir miktar paranın da üç kişiden oluşan Mütevelli Heyeti'nin yönetimine bırakıldığı belirtildi. 
     
     AKIFTA GÖREV BÖLÜMÜ- 
     Bu amaçla Dr. Arhan Apak, Uğur İbrahimhakkıoğlu ve Deniz Yalav'dan oluşan Mütevelli Heyeti'nin aralarında görev bölümü yaptığı ifade edilen açıklamada, vakıf başkanlığına Dr. Arhan Apak'ın getirildiği bildirildi. 
     Apak da yaptığı açıklamada, vakfa ait tüm menkul ve gayrimenkuller ile İstanbul Kitaplığı'nın Gülersoy'un vasiyeti doğrultusunda kullanılacağını, İznik'te bulunan vakfa ait gayrimenkullerin ise eko tarım yapılarak değerlendirileceğini kaydetti. 
     Çelik Gülersoy'un başka isteklerinin de bir vasiyet niteliği taşıdığını ifade eden Apak, şunları kaydetti 
     ''Sadece Türkiye Turing ve Otomobil Kurumu'na değil, İstanbul'a, dolayısıyla Türkiye'ye kazandırdıklarının bir o kadarı daha esere hasret kaldığının bilinci içindeyiz. Gerek Türkiye Turing ve Otomobil Kurumu'nun bugüne gelmesinde, gerek 7 Temmuz 1981 tarihinde kendi vakfını kurarak tüm mal varlığını adını taşıdığı bu vakfa vasiyet etmesinde merhum Çelik Gülersoy'un ince ve engin düşünce zenginliğinin rolü var. 
     Ölümünden çok önce hazırlanan vasiyetnamede, İstanbul Kitaplığı'ndan 'Bu mal varlığının, Çelik Gülersoy Vakfı'nın birinci amacı olan, Soğukçeşme Sokağı'nda ana binası hazırlanan İstanbul Kitaplığı adındaki şehir kütüphanesi ve arşivinin kurulması ve yaşatılmasına tahsis edilmesi arzumdur. Kitaplığın sağlığımda gerçekleştirilmiş olması halinde, bu mal varlığım, kitapların yaşatılmasında kullanılacaktır' ifadesi yer alıyor.'' Açıklamada, vasiyetnamenin hazırlandığı tarihten bir yıl sonra, İstanbul Kitaplığı'nın bina onarımı bitirilerek hizmete açıldığı da hatırlatıldı. 
     
</TEXT>
</DOC>
