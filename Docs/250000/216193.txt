<DOC>
<DOCNO> 216193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun09.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karanlıklar Prensi' Perle Irak'ta KİS çıkmadı, kafalar kesilmeli 
</HEADLINE>
<TEXT>

     ABD Savunma Bakanlığı Pentagon'un danışma kurulu üyesi ve Irak'a karşı savaşın baş savunucularından Richard Perle, Irak'ta kitle imha silahlarının varlığı konusunda ''yanıltıcı istihbarat veren'' Merkezi Haberalma Teşkilatı'nın CIA Başkanı George Tenet'ın görevden alınması gerektiğini bildirdi. 
     Amerikan Hearst Newspapers grubunda yayınlanan bir habere göre, Perle, ''George Tenet, CIA'nin performansının sorumluluğunu üstlenecek kadar uzun süredir bu kuruluşta çalışıyor. Ortada bir başarısızlık kaydı var ve buna ciddi şekilde eğilmek gerekiyor'' dedi. 
     ''Karanlıklar Prensi'' lakaplı Perle, CIA'nin, Basra Körfezi'nde, İran Şahı döneminden beri yanlışlıklar yaptığını söylerken, Amerikan istihbarat yapılanmasında bir ''sarsıntının'' gerektiğini de savundu. Richard Perle, ''Kafalar kesilmeli. Defalarca görevini doğru yapmayan bir kurumunuz varsa bu kurumu, içindeki insanlarla birlikte değiştirirsiniz'' dedi. Kimlerin görevden alınması gerektiği sorusu üzerine Perle, ''Ben kafa kafa başlardım'' derken, özellikle Savunma Bakanlığı'nın istihbarat biriminin kötü durumda olduğunu ve CIA'nin yeni bir yönetime ihtiyaç duyduğunu belirtti. 
     ABD Savunma Bakanlığı Pentagon'un istihbarat bölümünün DIA başında, Temmuz 2002'den bu yana Amerikan Deniz Kuvvetleri'nden Amiral Lowell Jacoby bulunuyor. 
     ABD Başkanı George Bush, ABD Savunma Bakanı Donald Rumsfeld ve ABD Dışişleri Bakanı Colin Powell, CIA ve DIA'dan gelen istihbarata güvenerek, Irak'ta devrik Saddam Hüseyin rejiminin, kitle imha silahlarına sahip olduğuna inandıklarını söylemişlerdi. Saddam'ın kitle imha silahları bulunduğu iddiası, ABD'nin Irak'a savaş başlatmasının nedeniydi. Ancak söz konusu kitle imha silahları bulunamadı. ABD'nin, Irak'ta kitle imha silahlarını bulmakla sorumlu ekibinin eski başı David Kay, Saddam'ın bu silahlara sahip olmadığı sonucuna vararak görevi bırakmıştı. Kay, geçen ay yaptığı açıklamada, ''Anlaşılan hepimiz yanıldık. Benim düşünceme göre en rahatsız edici olan da bu'' demişti. 
     Richard Perle, Saddam yönetiminin devrilmesi gerektiğini savunan ''şahin'' grubun başında geliyordu. CIA Başkanı Tenet, eski ABD Başkanı Bill Clinton tarafından atanmış ve 1997 yılında görevine başlamıştı. Bush yönetimi, 2000 yılında iktidara gelmesinin ardından, alışılmış uygulamanın aksine yeni bir başkan atamak yerine, Clinton döneminden kalan Tenet ile devam etti. Tenet başkanlığındaki CIA, Irak'ta kitle imha silahları istihbaratının abartıldığı eleştirilerinin yanı sıra 11 Eylül terör saldırılarını önceden tespit etmekte başarısız kalmasıyla da suçlanmıştı. 
     
</TEXT>
</DOC>
