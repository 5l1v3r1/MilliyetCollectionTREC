<DOC>
<DOCNO> 225323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/ekonomi/aeko.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
En düşük faiz Bilgin'e 
</HEADLINE>
<TEXT>

   TMSF, Etibank'ın eski sahibi Dinç Bilgin'le libor artı 0.5 faizle anlaşırken diğer beş bankanın eski sahibiyle de libor artı 2.5 - 4.5 arasındaki faizlerle protokol yaptı 
      EKONOMİ SERVİSİ 
   
   Tasarruf Mevduatı Sigorta Fonu TMSF , milyarlarca dolarlık zararla devraldığı altı bankanın eski sahipleriyle yaptığı protokollerin ayrıntılarını açıkladı. Hazine'nin yurtdışından libor artı 6.7 faizle borçlanabildiği bir ortamda altı banka patronuyla libor artı 0.5 - 4.5 arasında değişen faizlerle protokol yapıldı. 
   Toplam tutarı 1 milyar 415 milyon dolara ulaşan protokoller içinde borçlu gruba en fazla avantaj sağlayanı Etibank'ın eski sahibi Dinç Bilgin'le yapıldı. Bilgin'le yapılan protokolde faiz libor artı 0.5 oldu. 
   Medya Grubu borçlarını 15 yıla yayan TMSF, Şubat 2003'te Çukurova Grubu ile Pamukbank borçları nedeniyle yaptığı protokolü de 15 yıla yaymıştı. Çukurova'yla da libor artı 0.5 faiz üzerinden anlaşan Fon böylece iki gruba bu zamana kadar imzaladığı toplam 7 anlaşmanın en düşük faizini uygulamış oldu. 
   TMSF dün altı bankanın h kim grupları arasında imzalandığı protokollerin ayrıntısını açıkladı. Buna göre Fon, Yaşar Grubu Selçuk Yaşar ile 144.4 milyon dolarlık, Medya Grubu Dinç Bilgin ile 899.8 milyon dolarlık, Sürmeli Grubu Sürmeli Ailesi ile 8.5 milyon dolarlık, Bayındır Grubu Kamuran Çörtük ile 153.5 milyon dolarlık protokol imzaladı. Ceylan Grubu'yla da Mahmut Ceylan yapılan anlaşma gereği 155.9 milyon dolarlık gayrimenkul ve varlık devralındı. Son olarak İktisat Bankası alacakları nedeniyle, iki ayrı şirketle toplam 53.5 milyon dolarlık ödeme protokolü yapıldı. 
   
   Tahsilat 161.6 milyon dolar 
   Yapılan açıklamada, imzalanan protokoller sonucunda, 2003 sonu itibariyle toplam 161.6 milyon dolarlık tahsilat yapıldığı belirtildi. Protokollerle ilgili en fazla Medya Grubu ile yapılan anlaşmanın detayına yer verildi. Açıklamaya göre, Medya Grubu ile 17 Kasım 2003'te, 15 yıl süreli, 899 milyon 876.6 bin dolarlık protokol imzalandı. 
   Protokole esas hesaplama tarihi 27 Ekim 2002 kabul edilirken faiz, uluslararası piyasalarda kabul edilen ve libor olarak tanımlanan dolar faiz oranına eklenecek 0.5 puan olarak belirlendi. Dün itibariyle libor yüzde 1.3 olurken Medya Grubu'nun ödeyeceği faiz yıllık yüzde 1.8 düzeyinde oluştu. Bu oran diğer beş anlaşmaya göre en düşük faiz olurken Hazine'nin uluslararası piyasalarda çıktığı eurobond ihalelerinin faizinin de çok altında gerçekleşti. Hazine, yaptığı son ihalelerde libor artı 6.7 puanla borçlanmak zorunda kalmıştı. 
   Protokol uyarınca 6.5 trilyon lira peşin alınırken 2003 sonu itibariyle 45 milyon 995 bin dolar tahsilat yapıldı. 
   Bu arada Medya Grubu ile yapılan protokole göre, grubun bazı varlıklarının marka, isim ve imtiyaz hakları ile lisansını alanlarla düzenlenen lisans sözleşmeleri süresince her bir yıl için, lisans alanların net k rının yüzde 55'i ya da net cirosunun yüzde 6'sına karşılık gelen tutarlardan hangisi fazla ise Fon'a o tutardan ödeme yapılacak. Firma zarar ederse ödeme cironun yüzde 3'üne düşecek. Ancak ödeme yıllık 10 milyon doların altına inmeyecek. Medya Grubu'na ait bir şirketin yüzde 50 hissesi, ayrıca gruba ait bir kısım gayrimenkullerin, şart koşulmadan Fon'ca belirlenecek değerler üzerinden, borçlara mahsuben TMSF'ye devredilmesi öngörüldü. 
   
   TMSF'nin batıklarda haciz umutsuzluğu    AHMET ERHAN ÇELİK Ankara 
   TMSF'nin "haciz yoluyla etkin tahsilat yapılamayacağının anlaşılması" ve "borçlunun ödeme kabiliyetini" dikkate alarak protokollerde farklı vade ve faiz uyguladığı bildirildi. Bürokratlar her grup için farklı faiz ile vadelerin altına imza atılmasını şöyle açıkladı 
   Banka zararlarının tahsilatı temel amaç kabul edildiği için karşı tarafın "ödeme gücü" protokollerin şekillendirilmesinde belirleyici etken oldu. TMSF, faiz oranlarını yeniden düzenleyerek borç miktarını tespit etti. TL kredi faizleri düşürüldü, döviz cinsinden faizler artırıldı.Bir bankaya emin şekilde çalışması tehlikeye düştüğünden dolayı el konulduysa, banka sahibinden yalnızca kullandığı kredileri geri ödemesi istendi. "Hortum maddesi"nden el konulduysa hakim ortaktan verilen zararın tazmini istendi.İktisat Bankası'yla yapılan protokol devir zararının 40'ta biri büyüklüğünde kaldı. Çünkü banka sahibi Erol Aksoy'un hiçbir şekilde borcunu ödeyemeyeceği anlaşıldı. 
   
   'Niye zenginler Banka boşalttılar'    Alarko Holding Başkanı İshak Alaton, Türkiye Etik Değerler Merkezi Vakfı'nın düzenlediği toplantıda yaptığı konuşmada, banka boşaltanları 'freni tutmayan tankere' benzeterek şöyle dedi "Milyar dolarları dolduruyorlar ama insan karşısına çıkamıyorlar. 10 - 12 korumayla lokantaya gidebiliyor. İnsanlar onlarla birlikte görülmek istemiyor. Çok zenginler, neden Çünkü banka boşalttılar. Banka boşaltanlar her an aramızdalar. Dikkat ederseniz onları bu odada göremezsiniz çünkü bilirler ki suçludurlar." 
   
      
   
   
</TEXT>
</DOC>
