<DOC>
<DOCNO> 242666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko34.html </URL>
<DATE> 2004/05/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fiat Panda Türkiye'de satışa sunuldu... 
</HEADLINE>
<TEXT>

     Tofaş CEO'su Diego Avesani, Türkiye'de satışa sunulan küçük otomobil A segmentindeki Panda'nın şehir trafiği, park sıkıntısı ve çevre kirliliği sorunlarına çözüm getirecek bir araç olduğunu bildirdi. 
     Fiat Panda'nın Türkiye'de satışa sunulmasıyla ilgili düzenlenen toplantıda konuşan Avesani, A segmentindeki yeni Fiat Panda'nın, ilk olarak 1979'da lanse edilen ve 23 yılda 4.5 milyondan fazla satarak İtalyan otomobilciliğinin simgelerinden biri haline gelen ilk Panda serisinin varisi olduğunu kaydetti. 
     Avesani, geçtiğimiz Eylül ayı başında Lizbon'da lanse edilen yeni Panda'nın büyük bir başarı elde ettiğini söyledi. 
     Diego Avesani, Panda'nın lanse edildikten 2 ay sonra Avrupa pazarlarından 95 bin adetin üzerinde sipariş aldığını belirterek, ''Bugün Panda'yı üreten tesisimiz günde bin adet araç üretimiyle maksimum kapasiteyle çalışmaktadır. Bu başarının arkasında Fiat'ın DNA'sı, know-how'ı ve küçük araç tasarımındaki yüzyıllık tecrübesi vardır'' dedi. 
     Günümüzde tüketicilerin gittikçe daha fazla küçük segmentteki otomobillere yöneldiklerine işaret eden Avesani, Avrupa pazarında en fazla talebin kompakt ya da city-car denilen otomobillere yönelik olduğunu kaydetti. 
     Avesani, Türkiye pazarına ilişkin değerlendirmede bulunurken de, daha üst segmentlere yönelmiş olan bir pazara küçük segmente dahil bir otomobil sunmanın kendileri için bir meydan okuma anlamını taşıdığını ifade ederek, ''Çünkü Türkiye gibi gelişen bir ülkede Panda şehir trafiği, park sıkıntısı ve çevre kirliliği sorunlarına çözüm getirecek bir araç'' diye konuştu. 
     
     DÜZ VİTESLİ PANDA 21.5 MİLYAR LİRA 
     Tofaş Ticari Grup Direktörü Müfit Ataseven ise, Türkiye'de bugüne kadar A segmentinin pek fazla gelişmediğini, aile ve sosyolojik yapının değişmesiyle birlikte bu pazarda farklılıklar görüldüğünü söyledi. 
     Fiat Panda ile A segmentinde ilk etapta yüzde 1'lik pazar payıyla başlayıp ilerde bunu yükseltmeyi hedeflediklerini belirten Ataseven, ''Bundan beklentimiz segmentin oturtulması. Bu yıl Panda'da 2 bin 500-3 bin gibi bir satış bekliyoruz'' dedi. 
     Ataseven, düz vitesli Panda'nın 21 milyar 450 milyon lira, otomatik vitesli olanın ise 22 milyar 950 milyon lira anahtar teslim fiyatıyla bugün satışa sunulduğunu bildirdi. 
     
     ''VERGİ HAFİFLEDİKÇE A SEGMENTİ GELİŞECEK'' 
     Müfit Ataseven, Panda'nın fiyatına ilişkin bir soru üzerine, A segmentindeki araçlarda fiyatın çok önemli olduğuna dikkat çekerek şöyle konuştu 
     ''Gençlerin otomobillere ulaşmasındaki en önemli sorun yüzde 50'lerdeki vergi. İlerde yapılacak vergi düzenlemeleri A segmentinin gelişmesine pozitif etki yapacaktır. Özellikle vergi konusu çok daha insaflı hale geldikçe, vergi yükü hafifledikçe mutlaka A segmenti gelişecektir. Birçok ülkede otomobil satışlarının artmasında bu segmentin çok büyük rolü olmuştur.'' Ataseven, otomatik vitesli Panda satışlarının toplam satıştaki payının yüzde 50'nin üzerinde olacağını tahmin ettiklerini bildirdi. 
     Özellikle 20-35 yaş arası gençler ile kadınlara hitap eden Fiat Panda, elektronik stabilite programı, motor fren torku düzenleyicisi, patinaj önleme sistemi, yan ve perde hava yastıkları ile rampalarda otomobilin geriye kaymasını önleyen hillholder gibi pek çok aktif güvenlik birimine sahip olduğu bildirildi. 
     Otomobille birlikte ayrıca fiyatı 1 milyar 350 milyon lira ile 1 milyar 600 milyon lira arasında değişen güvenlik paketleri sunuluyor. 
     
</TEXT>
</DOC>
