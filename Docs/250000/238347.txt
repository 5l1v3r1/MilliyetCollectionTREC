<DOC>
<DOCNO> 238347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun26.html </URL>
<DATE> 2004/05/08/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Amerikalılar Rumsfeld'in istifasını istemiyor... 
</HEADLINE>
<TEXT>

     ABD'de yapılan bir kamuoyu yoklamasına göre, Ebu Garib hapishanesinde Amerikalı askerlerin Iraklı esirlere işkence görüntülerinin dünyaya yayılmasının ardından zor duruma düşen ABD Savunma Bakanı Donald Rumsfeld'in istifasını, her 10 Amerikalıdan sadece 3'ü talep ediyor. 
     Washington Post-ABC tarafından yaptırılan son ankete göre, her 10 Amerikalıdan 7'si, Rumsfeld'in istifaya zorlanmaması gerektiğini söyledi. Bu yönde görüş belirtenlerin, Cumhuriyetçi Partili, Demokrat Partili veya bağımsız katılımcılara göre de değişmediği kaydedildi. 
     Rumsfeld, dün ABD kongresinde konuyla ilgili verdiği ifadede sorumluluğu üstlenmişti. Ancak Rumsfeld, istifa etmeyeceğini de açıkladı. 
     ABD Başkanı George W. Bush'un, işkence skandalını ele alış tarzına, ankete katılanların yüzde 48'i onay verdi. Yüzde 35, Başkan'ın tutumunu beğenmezken, yüzde 17 kararsız kaldı. 
     Ankete göre, 10 kişiden 6'sı, ABD'nin Irak'ta ''sıkıştığını'' söyledi. Her 10 kişiden 4'ü, Amerikan yönetiminin, işkence skandalı basına sızmadan ciddi bir soruşturma yürüttüğüne inandığını, 4'ü yetkililerin olayın üstünü kapatmaya çalıştığını belirtti. 
     Yüzde 4'lük yanılgı payı bırakılan anket, geçen çarşamba ve perşembe günü 802 yetişkin arasında yapıldı. Ankete katılan 10 kişiden 7'si, işkence skandalına ilişkin raporların ''çok önemli bir mesele'' olduğunu ve kendilerini ''kızgın, üzgün'' hissettiklerini söyledi. 
     Katılımcıların 3'te 2'si, sorumlu askerlerin cezalandırılması gerektiğini kaydetti. 
     Buna karşılık, 10 kişiden 6'sı, Irak'taki işkence olayının yaygın olduğuna inanmadığını ve sadece bir grup askerin sorumlu olduğunu söyledi. 
     
</TEXT>
</DOC>
