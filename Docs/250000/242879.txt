<DOC>
<DOCNO> 242879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun01.html </URL>
<DATE> 2004/05/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Coşkun Maastricht kriterlerini 2007 ya da 2008'de gerçekleştirmiş oluruz 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin, Maastricht kriterlerini 2007 ya da 2008 yılında tümü ile gerçekleştireceğini söyledi. 
     Bakan Coşkun, Almanya'nın başkenti Berlin'de, Metro Grubu tarafından Alman Teknik Müzesi'nde düzenlenen ''Get Together'' adlı davete katıldı. 
     Coşkun, burada Türk gazetecilere yaptığı açıklamada, Türkiye'nin dış ticaretinde AB'nin yüzde 60 civarında payı bulunduğunu belirterek, şunları kaydetti 
     ''Tüm AB ülkeleri ile yatırımlar gelişiyor. AB içinde 3 milyon vatandaşımız var. AB ülkelerindeki Türk vatandaşlarının 7 milyarlık yatırımları var. Türkiye, Avrupa'yla fiilen birleşmiş durumda. Zannediyorum 4 Aralık'ta başlayacak müzakere sürecinde, çok kısa zamanda AB'ye tam üye olacağız. Çünkü, aralık ayına geldiğimizde Kopenhag kriterlerini tam anlamıyla bitirmiş olacağız. Hesaplarıma göre, Mastricht kriterlerini 2007 ya da 2008 yılında tamamen gerçekleştirmiş olacağız.'' AK Parti'nin iktidara gelmesinden sonra Türkiye'nin güven bunalımından çıktığını ifade eden Coşkun, şöyle devam etti 
     ''Güven bunalımından çıkınca, diğer ülkelerin bize olan ilgisi arttı. Çünkü, güvenin olmadığı yerde ticari ilişkileri başlatmak, ekonomik ilişkileri güçlendirmek mümkün değil. Almanya, tarihin derinliklerinde Türkiye'nin dost ülkesi. Şimdi ikili ilişkilerimizde özellikle başbakanımızın yaptığı temaslar, bizlerin yaptığı temaslar neticesinde tarihi dostluk adeta bir sevgi halkasıyla bütünleşti. Ve tabii ki siyasi kadroların açtığı bu kapıdan iş adamlarımız geçtiler. Ticari bakımdan ilişkilerimiz giderek arttı.'' Bakan Coşkun, Irak konusunda da, ''Biz, Türkiye Odalar ve Borsalar Birliği TOBB şemsiyesi altında iş adamlarımızı devamlı Irak'a yolluyoruz. Çünkü, Irak bizim hem komşu ülkemiz, hem de tarihten kaynaklanan beraberliğimiz var. İnsani yardım ve ticari yardım ilişkilerimizi koparmamaya çalışıyoruz'' diye konuştu. 
     Bakan Coşkun, davette yaptığı selamlama konuşmasında da, ''Türkiye Avrupa'yı, batıyı Asya'ya, Afrika'ya, İslam dünyasına bağlayan stratejik bir köprü durumundadır. Ayrıca, 3 milyon vatandaşımız Avrupa'nın bünyesinde yaşamakta ve Türkiye 2 ana kriterden biri olan Kopenhag kriterlerini tamamen yerine getirmiş durumdadır. Müzakere tarihinin bu yıl sonunda verilmesi durumunda, ekonomik bakımdan Maastricht kriterlerini de çok kısa zamanda yerine getireceğimizi inanarak taahhüt ediyorum'' dedi. 
     Siyasi ve ideolojik dengelerin yerini siyasi, ekonomik ve teknolojik güç ile bölgesel güce terk ettiğini belirten Coşkun, ''Bölgesel en önemli güç de karşımıza AB olarak çıkmaktadır'' ifadesini kullandı. 
     
     RÜHE'NİN KONUŞMASI 
     Metro Grubu'nun davetine katılan federal meclis Dış İlişkiler Komisyonu Başkanı ve eski Savunma Bakanı Volker Rühe de, Türkiye'nin Avrupalılaşmasının çok önemli olduğunu belirterek, şunları kaydetti 
     ''Öyle sanıyorum ki, Avrupa'nın Ortadoğu bölgesinin istikrara kavuşturulmasında sağladığı en büyük katkı budur. AB'nin genişlemesinden, benim partim de dahil olmak üzere bazı kişiler endişe duyuyor. Ben, bağımsız, stratejik katkılarda bulunabilecek bir Avrupa'ya ihtiyacımız olduğunu düşünüyorum. Ve bir çitin arkasında durarak sağlıklı bir dünya yaratabileceğimize inanmıyorum. İstikrar ihraç eden bir Avrupa gerekli. İstikrarsızlığa karşı mücadele eden ve dünyaya açılan bir Avrupa'ya ihtiyacımız var. Türkiye de burada önemli bir rol oynuyor.'' Atatürk'ün reformlarına büyük saygı duyduğunu belirten Rühe, şöyle devam etti 
     ''Ancak, şu an atılan adımların 20 ila 25 yıla kadar yine o dönemki kadar büyük olacağına inanıyorum. Ankara'daki öğrenciler, Cumhuriyet'in 80. yılında 5 km. uzunluğunda bir bayrak dikmişlerdi. Humboldt Üniversitesi'ndeki öğrenciler 1,5 metre uzunluğunda Alman bayrağı dikebilseler sevinirim. Ancak AB üyesi olmak isteniyorsa, AB bayrağı da en az Türkiye'deki kadar uzun dikilmeli. Türkiye, egemenlik haklarından taviz verilmesi konusunda zorluklarla karşılaşacaktır, eğer AB'ye girmek isterse. Ancak bu yine Türkiye'nin vereceği bir karar olacaktır. Eğer özel uygulamalar yapılmasını isterse, bunu müzakere sürecinde belirtebilir.'' 
     
     ''TÜRKİYE, ÇOK İYİ ORTAK'' 
     Türkiye'nin çok iyi bir ortak olduğunu ifade eden Rühe, ''Bu ortağı yeniden keşfettiğimiz şu dönemde, AB üyeliği yolunda koyduğumuz şartlardan dönmemiz anlamsız olur. Birçok kişi haklı olarak Türkiye'nin üyeliğinin, İslamiyet'in, modernliğin ve demokrasinin birlikte yürüyebileceğine iyi bir örnek oluşturduğunu söylüyor. Zaten AB ülkelerinde 12 milyon Müslüman yaşıyor. AB bir Hıristiyan kulübü değildir. Bu nedenle AB Komisyonu'nun kararı doğrultusunda hareket etmenin doğru olacağını düşünüyorum'' diye konuştu. 
     Türkiye'ye üyelik perspektifi verildiğini, her ülke gibi aynı şartları yerine getirmek durumunda olduğunu ifade eden Rühe, ''CDU yeniden iktidara gelse, AB Komisyonu'nun kararına saygı göstereceğine inanıyorum. Ancak 'imtiyazlı ortaklık', üyeliğin olmaması demektir. Türkiye ile müzakereler uzun ve zorlu olacaktır. Türkiye'nin bir çok fedakarlıkta bulunması gerekecek'' dedi. 
     İstihdam piyasasına yönelik göçün artacağı yönündeki endişelerin de gereksiz olduğunu ifade eden Rühe, ''Kim yurdunu isteyerek terk eder ki Hiç kimse, Anadolu'nun köyündeki insanlar bile, gelecek kendilerine geldiği takdirde yurdunu terk etmez. Bu nedenle iş göçünün artacağı şeklindeki endişeleri popülist bir tavır olarak görüyorum. AB ülkelerindeki tecrübelerimiz de bunu göstermiştir'' diye konuştu. 
     
</TEXT>
</DOC>
