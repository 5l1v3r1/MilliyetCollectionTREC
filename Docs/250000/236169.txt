<DOC>
<DOCNO> 236169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko11.html </URL>
<DATE> 2004/04/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kayseri sloganını arıyor, bulana 5 milyar ödül 
</HEADLINE>
<TEXT>

     Kayseri Ticaret Odası KTO tarafından düzenlenen ''Kayseri Sloganını Arıyor'' yarışmasına 2 bin slogan başvurusu yapıldığı bildirildi. 
     KTO Başkanı Hasan Ali Kilci, yaptığı açıklamada, yarışmanın kentin özgün ve güçlü yönlerini vurgulayarak önemli değerlerini ortaya çıkarmak ve kalıcı bir kimlik edinmesini sağlamak amacıyla düzenlendiğini söyledi. 
     Yarışma için kentin önemli merkezlerinde standlar kurduklarını ve halka broşür dağıttıklarını ifade eden Kilci, ''29 Mart-9 Nisan tarihleri arasında 2 bin slogan başvurusu yapıldı. Yarışma gelecek ay sonuçlanacak. Ön eleme sonucu 162 slogan tespit edildi. Bu sloganlar oluşturulan komite tarafından kapsamlı bir şekilde incelenecek. En iyi slogana da 5 milyar lira ödül vereceğiz'' dedi. 
     Kilci, ön elemeyi geçen sloganlar arasında ''Amacımız Büyük Kayseri, Türkiye'nin Sentezi, Anadolu'dan uzanan el Kayseri, Başarının Başkenti, Dünün ve Yarının Kenti, Efsane Şehir Kayseri, Her yolu zirveye çıkan kent Kayseri, Geleceği Gören Şehir ve Lider Şehir Kayseri'' sloganlarının yer aldığını belirtti. 
     
</TEXT>
</DOC>
