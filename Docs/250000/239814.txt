<DOC>
<DOCNO> 239814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas02.html </URL>
<DATE> 2004/05/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Eurovision şarkı yarışmasında finale kalan ülkeler belli oldu... 
</HEADLINE>
<TEXT>

     49. Eurovision Şarkı Yarışması'nın yarı finali sonuçlandı. Abdi İpekçi Spor Salonu'nda gerçekleştirilen yarı finalde, finale katılmaya hak kazanan 10 ülke televoting sistemiyle belli oldu. 
     Buna göre, finale katılacak 10 ülke şöyle 
     Ukrayna, Yunanistan, Sırbistan-Karadağ, Kıbrıs Rum kesimi, Malta, Bosna-Hersek, Hollanda, Arnavutluk, Hırvatistan ve Makedonya. 
     Finale doğrudan katılacak ülkeler de şunlar 
     İspanya, Avusturya, Norveç, Fransa, Almanya, Belçika, Rusya, İzlanda, İrlanda, Polonya, İngiltere, Türkiye, Romanya ve İsveç. 
     
     BASIN TOPLANTISI DÜZENLEDİLER 

     49. Eurovision Şarkı Yarışması'nın yarı finalinde yapılan oylama sonucu finale katılmaya hak kazanan 10 yarışmacı, ortak basın toplantısı düzenledi. 
     Basın Konferans Salonu'ndaki toplantıda duygularını dile getiren ve soruları yanıtlayan yarışmacılardan Sırbistan-Karadağ temsilcisi Zeljko Joksimovic, çok mutlu ve heyecanlı olduğunu dile getirerek, kendilerine oylarıyla destek veren herkese minnettar olduklarını söyledi. 
     Kıbrıs Rum kesimi adına yarışmaya katılan Lisa Andreas da herkese çok teşekkür ettiğini kaydetti. 
     Yunan yarışmacı Sakis Rouvas, burada olmaktan mutluluk duyduğunu belirterek, ''Hepiniz muhteşemdiniz'' dedi. 
     Ukraynalı yarışmacı Ruslana Lyzichko da çok mutlu olduğunu dile getirerek, herkesi yarın Sırbistan-Karadağ adayıyla düzenleyeceği partiye davet etti. 
     Arnavutluk, Hırvatistan, Bosna-Hersek, Makedonya, Malta ve Hollandalı yarışmacılar da aynı şekilde finale katılacak olmaktan mutlu olduklarını ve kendilerini destekleyenlere teşekkür ettiklerini ifade ettiler. 
     Yarışmacıların taraftarlarının alkışları ve sevgi gösterileri nedeniyle güçlükle sürdürülen toplantıda, Yunanistan ve Kıbrıs Rum kesimi adayları küçük boyutta bir Türk Bayrağı da açtılar. 
     
     PERFORMANSLAR... 

     49. Eurovision Şarkı Yarışması'nda 22 ülkenin katıldığı yarı finalde, ülkelerin performansları sona erdi. 
     Abdi İpekçi Spor Salonu'nda, TRT'nin ev sahipliğinde gerçekleştirilen ve sunuculuğunu Meltem Cumbul ile Korhan Abay'ın yaptığı yarışmada, sırasıyla Finlandiya, Belarus, İsviçre, Letonya, İsrail, Andora ilk kez katılıyor , Portekiz, Malta, Monako, Yunanistan, Ukrayna, Litvanya, Arnavutluk ilk kez katılıyor , Kıbrıs Rum kesimi, Makedonya, Slovenya, Estonya, Hırvatistan, Danimarka, Sırbistan-Karadağ, Bosna-Hersek ve Hollanda sahne aldı. 
     Ülkelerin performansları sırasında salondan en fazla ilgiyi Yunanistan adına yarışan Sakis Rouvas ile Ukrayna'dan Ruslana alırken, yarışmanın en genç üyesi ise 9. sırada yarışan Monakolu 16.5 yaşındaki Marion oldu. 
     Bu arada, TRT'nin canlı yayını sırasında Kıbrıs Rum kesiminden yarışmacı Lisa Andreas, İngilizce ''Kıbrıs'', Türkçe ise ''Kıbrıs Rum Kesimi'' olarak anons edildi. 
     Öte yandan, yarın Kız Kulesi'nde düzenlenecek törenle dünyaevine girecek Slovenya adına yarışan Grup Platin üyeleri, performansları sırasında öpüşmeleriyle dikkati çekti. 
     Bu yıl ilk kez 36 ülkenin katıldığı yarışmada, bu akşam 22 ülke arasından seçilecek 10 ülke, 15 Mayıs akşamı gerçekleştirilecek finalde, 14 ülkeyle birlikte yarışacak. 
     Finale kalacak 10 ülke, yarışmaya katılan 36 ülkede telefonla oylama sistemiyle belirlenecek. Oylama, Türkiye'de Telsim, Turkcell, Aycell ve Aria hatlarından ''3002''ye SMS gönderilerek gerçekleştiriliyor. 
     Bu arada, Abdi İpekçi Spor Salonu'nda gerçekleştirilen canlı yayına sadece foto muhabirleri alınırken, muhabirler yarışmayı basın konferans salonunda izledi. Basın konferans salonundaki gazeteciler de en fazla Ukrayna ve Yunanistan adaylarını alkışladı. 
     Yarışmanın yapıldığı Abdi İpekçi Arena'da yarışmacıları desteklemek isteyen taraftarları, saat 19.00'dan itibaren toplanarak, ülke bayrakları ve değişik şapkalarla zaman zaman tezahüratta bulundu. 
     
</TEXT>
</DOC>
