<DOC>
<DOCNO> 244412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun34.html </URL>
<DATE> 2004/06/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
BM'den Iraklılara Yeni hükümete bir şans tanıyın... 
</HEADLINE>
<TEXT>

     BM'nin Irak özel temsilcisi Lahdar Brahimi, yeni geçici hükümetin üyelerinin açıklanmasından sonra Iraklılara hitaben yaptığı konuşmada, ''Yeni hükümete bir şans verin'' çağrısında bulundu. 
     Irak'ın başkenti Bağdat'ta hükümetin devir teslim töreninde konuşan Brahimi, ''Irak halkına sesleniyorum bu hükümet, sorumluluk üstlenecek yeni bir hükümettir. Ona bir şans tanıyın ve yardım edin'' ifadesini kullandı. 
     Irak'ın on yıllardır acı çektiğini söyleyen Brahimi, ''Irak, savaşlar, haksız ambargo ve çok katı bir rejim gördü. Iraklılar bu geçmişi unutmak ve tünelden çıkmak istiyor. Bugünkü hükümet zor, uzun ve karmaşık olan bu yoldaki ilk aşamayı oluşturuyor'' dedi. 
     Bu sözlerin ardından yeni kabineye seslenen Brahimi, ''Halkın istikrar ve güven istediğini biliyorsunuz. Sağlam bir ordu ve polis teşkilatı aracılığıyla güvenliği sağlamaya yetkin olacağınızı sanıyorum, ancak bunu yaparken ulusal birlik sağlanmalı'' diye konuştu. 
     Tören, devrik Irak devlet başkanı Saddam Hüseyin'in Bağdat'taki saraylarından birinde yapılıyor. 
     
</TEXT>
</DOC>
