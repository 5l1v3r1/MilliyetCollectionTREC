<DOC>
<DOCNO> 211318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur19.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr.Alp Şiddetli fırtınada köprü geçişe kapatılmalıdır 
</HEADLINE>
<TEXT>

     Uluslararası Mimarlık Akademisi Bölge Başkanı Mimar-Kentbilimci Prof. Dr. Ahmet Vefik Alp, Boğaziçi Köprüsü'nün askı halatının yerinden çıkmasını değerlendirirken, ''Şu an için bir tehlike yoktur. Ancak şiddetli bir fırtına halinde köprü geçişe kapatılmalıdır'' dedi. 
     Prof. Dr. Alp yaptığı yazılı açıklamada, 1940 yılında ABD'nin Washington Eyelati'nde yapıldıktan birkaç ay sonra saatteki hızı 70 kilometre olan bir rüzgarda Tacoma Narrows asma köprüsünün sulara gömüldüğünü hatırlattı. 
     ''Tacoma Narrows asma köprüsü bizlere ders olmalıdır'' diyen Alp, açıklamasında şu görüşleri ileri sürdü 
     ''Boğaziçi Köprüsü büyük bir tehlike atlatmıştır. Şu an için bir tehlike yoktur. Ancak şiddetli bir fırtına halinde köprü geçişe kapatılmalıdır. Olaya '260 kablodan bir tanesi koptu' şeklinde bakmak yanlış olacaktır. Köprünün araçları taşıyan tabliyesi tek parçadan oluşmamaktadır. 1973 yılında köprü inşa edilirken 1074 metre serbest açıklıklı tabliye denizden yüzdürülerek getirilip yukarı çekilen onlarca modülün birleşmesinden oluşmaktadır. Her modül yalnızca birkaç kablo tarafından taşınmaktadır. Birkaç kablonun aynı anda kopması halinde bu modül serbest kalacak, yan yatacak ve tabliyenin geri kalan kısmına burulma etkisi yaparak, tüm sistemin göçmesine neden olabilecektir. 
     Kabloların tabliyelere bağlandığı noktadaki mafsallar hem köprü ekseninde, hem de rüzgar yönü olan köprüye dik eksende gelebilecek yükleri absorbe edecek şekilde tasarlanmış olmalıdır. Boğaziçi Köprüsü'nde bu bağlantı mafsalları yalnızca köprü ekseninde oluşan hareketleri alabilmekte, köprüye dik yönde gelebilecek rüzgar yüklerini alamamaktadır. Fatih Sultan Mehmet Köprüsü'ndeki mafsallar ise her iki yöndeki hareketleri alabilecek şekilde tasarlanmıştır. Boğaziçi Köprüsü'nün bağlantı mafsalları da bu şekilde yeniden değiştirilmelidir.'' 
     
</TEXT>
</DOC>
