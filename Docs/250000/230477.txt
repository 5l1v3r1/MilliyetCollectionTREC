<DOC>
<DOCNO> 230477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/dunya/dun01.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İki Türk rehine serbest bırakıldı 
</HEADLINE>
<TEXT>

   Iraklı direnişçiler, rehin aldıkları kamyon şoförü iki Türk'ten önce "Bundan sonra koalisyonla çalışmayacağız" sözü aldı, sonra serbest bıraktı 
      DIŞ HABERLER SERVİSİ 

   
   Irak'ta, aralarında 2 Türkün de bulunduğu 8 rehine serbest bırakıldı. Katar'dan yayın yapan El Cezire televizyonunun yayınladığı görüntülerde, maskeli bir kişi 8 rehinenin serbest bırakıldığını söyledi. 
   Maskeli kişi, rehinelerin de görüldüğü yayında, "Bu kişileri, koalisyon güçleriyle bundan sonra iş yapmayacaklarından emin olduktan sonra ve Müslüman Din Adamları Birliği'nin çağrısı üzerine serbest bıraktık" dedi. Serbest bırakılan ve tamamı kamyon şoförü olan rehinelerin 3 Pakistanlı, 2 Türk, bir Hintli, bir Nepalli ve bir Filipinli olduğu belirtildi. Bu kişilerin kimler tarafından ne zaman rehin alındığı konusundaysa bir açıklama yapılmadı. 
   Bu arada Irak'ın güneyindeki Nasıriye'de, geçen hafta milislerce kaçırılan İngiliz sivil Gary Teeley de serbest bırakıldı. Koalisyon güçlerinin bir üst düzey kaynağı, Gary Teeley'in, dün Nasıriye'de koalisyon güçlerine teslim edildiğini söyledi. Kaynak, Teeley'in Nasıriye'deki Amerikan ve İtalyan askerlerinin elinde olduğunu belirtti. 
   
   
   
</TEXT>
</DOC>
