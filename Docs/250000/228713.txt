<DOC>
<DOCNO> 228713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo17.html </URL>
<DATE> 2004/04/05/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İsmail Güldüren Fenerbahçe defterini kapattı... 
</HEADLINE>
<TEXT>

     Fenerbahçe'nin Akçaabat Sebatspor ile yaptığı lig maçının ardından teknik direktör Christoph Daum ile konuşarak takımdan ayrılan İsmail Güldüren, oynamadığı ve parasını alamadığı için bu kararı aldığını söyledi. 
     İsmail, geçen hafta Adanaspor maçından sonra Daum ile konuştuğunu belirterek, ''Daum'a Zaten oynamıyorum, para da alamıyorum. Bu şartlarda burada durmamın anlamı yok demiştim. Alman teknik adam bana Sabret dedi. Ancak bu hafta Akçaabat Sebatspor maçında da oynatmayınca tekrar gittim konuştum. Bu kez bana Aynı düşüncen devam ediyorsa, düşünceni uygula dedi. Ben de eşyalarımı toplayarak, takımdan ayrıldım'' diye konuştu. 
     Daum ile kesinlikle kavga etmediklerini kaydeden İsmail Güldüren, şöyle devam etti 
     ''Daum ile neden kavga edeyim. Beni takımda tutan Daum'dur. Benim sorunum paraydı. Alacaklarımı alamıyordum. Ne Daum ile ne de başka biriyle sorunum olmadı. Oynamadığım ve paramı alamadığım için ayrılma kararı aldım. Bunu da Daum ile toplantıda konuştum.'' 
     
     YILDIRIM'DAN BAŞKASINI SEVEMEDİM 

     İsmail Güldüren, başkan Aziz Yıldırım'ı çok sevdiğini ifade ederek, ''Fenerbahçe camiasında Aziz Yıldırım'dan başka kimseyi sevemedim'' dedi. 
     Fenerbahçe'ye Yıldırım'ın kendisini çok istemesi nedeniyle geldiğini anlatan İsmail, ''Gençlerbirliği'nde oynarken, başkan beni çok istedi. Yoksa dünyada en son geleceğim kulüp Fenerbahçe'ydi. Çünkü Fenerbahçe'ye gelen Türkiye'nin starları aynı olaylarla karşılaşıyorlardı. Ben de karşılaştım zaten. Ama Aziz Yıldırım'ın isteğiyle geldim ve pişman değilim'' şeklinde konuştu. 
     
     BUNDAN SONRA 1 YILLIK İMZA ATACAĞIM 

     İsmail, bundan sonra transferde uzun süreli imza atmayacağını vurgulayarak, ''Bundan sonra transferde 1 yıllık imza atacağım ve asla parayı düşünmeyeceğim. Herşey para değilmiş'' dedi. 
     Hedeflerinin bulunduğunu, ayrılma nedenlerinden birinin de bu hedefler olduğunu dile getiren İsmail, ''Hedeflerime bu şekilde ulaşamıyacağımı düşündüm. Yeni bir takımda oynamak istiyorum. Milli takıma gitmeyi hedefliyorum. Kulübede oturup da milli takıma gidilmez. Önümüzdeki sezon için teklifleri değerlendireceğim. Bursaspor ile bir görüşmem olmadı. Sezon sonunda olursa, Bursaspor ile görüşebilirim'' diye konuştu. 
     İsmail, bundan sonra İnegölspor ile idmanlara çıkacağını sözlerine ekledi. 

     
</TEXT>
</DOC>
