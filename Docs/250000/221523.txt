<DOC>
<DOCNO> 221523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko23.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Ülman Hedefimiz Visa kullanımını 2'ye katlamak 
</HEADLINE>
<TEXT>

     Visa Türkiye Genel Müdürü Berna Ülman, 'elektronik ödeme' sisteminin ekonomik büyümeyi canlandırıp, makro ekonomik gelişmelere katkı sağladığını vurgularken, ''nakitle savaşmayı hedefliyoruz, nakidi kendimize rakip görüyoruz'' dedi. 
     Ülman, Visa Türkiye tarafından Sheraton Oteli'nde düzenlenen ''Visa'nın Kamuya Yönelik Çözümleri'' seminerinde yaptığı konuşmada, visanın tarihçesi, misyonu ve amaçları ile dünyada kullanımı hakkında bilgi verdi. 
     Amaçlarının visa markasının herkes tarafından kullanımını sağlamak ve bankaların karını arttırmak olduğunu belirten Ülman, visanın Türkiye pazarına 1981 yılında Yapı Kredi Bankası ile girdiğini, Türkiye İş Bankası'nın ise Visa Elektron kartı dünyada ilk kez hizmete sunan banka olduğunu anlattı. 
     Dünyadaki en büyük ödeme sistemine sahip bir üye kuruluşu olan visanın kurumsal bazda toplam 22 bin üyesi olduğunu bildiren Ülman, üyelerden elde edilen gelirlerin yatırıma dönüştürülerek tekrar üyelere döndüğünü söyledi. 
     Dünyada 300'den fazla ülkede kullanılan visanın kullanım hacminin sürekli arttığına işaret eden Ülman, ''Biz nakitle savaşmayı hedefliyoruz, nakiti kendimize rakip görüyoruz'' dedi. 
     Türkiye'nin AB ülkeleri arasında kredi kartı adedi sıralamasında üçüncü, toplam kart adedinde dördüncü ve kart kullanımında 8. sırada olduğunu kaydeden Ülman, 20 yıl önce 100 milyar dolar olan visa kullanım hacminin bugün 2 trilyon doları aşmış durumda olduğunu belirtti. 
     Visanın dünyanın en büyük markası sıralamasında 14. sırada, finansal markalar sıralamasında ise ilk sırada olduğuna dikkati çeken Ülman, visanın en büyük özelliğinin küresel geçerlilik olduğunu söyledi. 
     
     ''VİSA, EKONOMİK BÜYÜMEDE KATALİZÖR KONUMDA'' 
     Bu arada elektronik ödemelerin, yurtiçi ve global ekonomik büyüme ile maliyetlerde tasarruf ve sermaye birikimini etkilediğini anlatan Ülman, visa ile gayrı safi yurt içi hasılada büyüme, iş olanaklarının yaratılması ve korunması, ekonomik şeffaflık ve daha güçlü bankacılık sisteminin sağlanacağını kaydetti. 
     ''Visa ile elektronik ödeme hem ulusal hem de uluslararası ekonomide büyümeyi sağlayan katalizör durumda'' diyen Ülman, elektronik ödeme sistemlerinin ekonomik büyümeyi canlandırıp makro ekonomik gelişmelere katkı sağladığını söyledi. 
     Türkiye'de visa ile yapılan alışverişin toplam tüketim harcamalarına oranının yüzde 6.8 olduğunu bildiren Ülman, bunun yüzde 7.5'e çıkartılmasıyla tüketici harcamalarında yüzde 10'luk artış sağlanacağını belirtti. 
     Türkiye'de halen yüzde 77 oranında nakit kullanımı olduğuna işaret eden Ülman, kart kullanımı lehine yüzde 10'luk değişim olması durumunda GSMH'de yüzde 1'lik artış sağlayabileceğini vurgulayarak, ''hedefimiz Türkiye'de visa kullanımını ikiye katlamak'' dedi. 
     Bu arada daha önce toplantıya katılacağı duyurulan Gelirler Genel Müdür Vekili Osman Arıoğlu, başka bir programı nedeniyle toplantıya katılamadı. 
     
</TEXT>
</DOC>
