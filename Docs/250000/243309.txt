<DOC>
<DOCNO> 243309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy25.html </URL>
<DATE> 2004/05/27/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Cem Uzan, Baykal'ı ziyaret etti 
</HEADLINE>
<TEXT>

     Genç Parti GP Genel Başkanı Cem Uzan, CHP Genel Başkanı Deniz Baykal'ı ziyaret ederek, bir süre görüştü. 
     CHP Genel Merkezi'nde basına kapalı olarak gerçekleşen görüşme sonrası Uzan, gazetecilerin sorularını yanıtsız bıraktı. 
     CHP Genel Başkanı Baykal da, Türk Parlamenterler Birliği Yönetim Kurulu üyelerini kabulü sırasında gazetecilerin Uzan ile görüşmesine ilişkin sorularını yanıtladı. 
     Cem Uzan'ın bir süreden beri kamuoyuna bir şeyler anlatmaya çalıştığını söyleyen Baykal, Uzan'ın, bu amaçla daha önce de hazırladığı bir dosyayı kendilerine ilettiğini anımsattı. Baykal, Uzan'ın şikayetlerini, maruz kaldığı haksızlıkları ortaya koyduğunu, son olarak gündeme gelen askerlik konusu ile ilgili de şikayetleri bulunduğunu anlattı. 
     Cem Uzan'ın askerlik sorunuyla ilgili olarak yargıya başvurduğunu ifade eden Baykal, şikayet ettiği konularla ilgili olarak Cem Uzan'a hak verip vermediği sorusu üzerine, daha önce kendisine iletilen dosyayı incelemediğini söyledi. Baykal, ''Konunun uzmanı arkadaşlarımızın ciddi şekilde incelemesi lazım. Bugün o dosya kapsamında değil, daha çok askerlik konusundaki şikayetlerini iletti. Sanıyorum bugün yargıya intikal ediyor, yargıdan bir karar bekliyor. Kamuoyumuz kısa bir süre içinde bu konuda daha net bilgilenir'' diye konuştu. 
     
</TEXT>
</DOC>
