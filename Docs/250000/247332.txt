<DOC>
<DOCNO> 247332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun18.html </URL>
<DATE> 2004/06/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Belçikalılar, yarın sandık başına gidiyor... 
</HEADLINE>
<TEXT>

     Federal yapılı Belçika'da 7,7 milyon seçmen, bölgesel seçimler ve Avrupa Parlamentosu seçimlerinde oy kullanmak üzere yarın sandık başına gidecek. 
     Oy kullanmanın yasal mecburiyet olduğu 10,3 milyon nüfuslu ülkede, Valon, Flaman, Brüksel bölgelerinde ve Almanca konuşulan bölgedeki yerel meclis seçimlerine 7 milyon 493 bin 821 Belçikalı katılacak. Avrupa Parlamentosu seçimlerinde ise bu rakama 59 bin 384 AB ülkesi vatandaşı eklenecek. Belçikalı olmayan AB vatandaşları, özel talepte bulundukları takdirde, Avrupa Parlamentosu seçimlerinde oy kullanabiliyor. 
     Bölgesel seçimlerde 4 ayrı meclise toplam 313 vekil belirleyecek olan Belçikalılar, Avrupa Parlamentosu'na da 24 temsilci gönderecek. 
     Belçikalı seçmenlerin yüzde 44'ü, yaklaşık 3,3 milyon seçmen, ''elektronik oy sistemi'' çerçevesinde, seçim bürolarında, bilgisayar ekranları üzerinde oy kullanacak. 
     Belçika'nın federal hükümetinde liberal ve sosyalist partilerin koalisyonu bulunuyor. Hıristiyan demokratlar, yeşiller ve aşırı sağ muhalefette yer alıyor. 
     Bölgesel seçim sonuçlarının federal hükümetin geleceği açısından da önem taşıdığı belirtilirken, aşırı sağ partilerin oy kazanma endişesi ön plana çıkıyor. 
     Avrupa Parlamentosu seçimlerinde ise, diğer birçok AB ülkesinde olduğu gibi, ''kötümserlerin'' oy oranındaki artış düzeyi merakla beklenen unsurlar arasında yer alıyor. 
     Seçimlerin sonuçlarının yarın akşam saatlerinden itibaren açıklanması bekleniyor. 
     
</TEXT>
</DOC>
