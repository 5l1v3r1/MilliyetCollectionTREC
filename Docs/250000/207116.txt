<DOC>
<DOCNO> 207116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur28.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu Belediye Başkanı, Büyükşehir için aday adayı .. 
</HEADLINE>
<TEXT>

     Beyoğlu Belediye Başkanı Kadir Topbaş, İstanbul Büyükşehir Belediye Başkan aday adaylığı için 9 Ocak Cuma günü, AK Parti İstanbul İl Başkanlığı'na başvuruda bulunacağını açıkladı. 
     Markiz Pastanesi'nde düzenlenen toplantıda basın mensuplarının sorularını yanıtlayan Topbaş, bugün eski DSİ Genel Müdürü Prof. Dr. Veysel Eroğlu'nun, yarın Tuzla Belediye Başkanı İdris Güllüce'nin aday adaylığı için AK Parti'ye başvuruda bulunacağını öğrendiğini belirterek, bu nedenle başvurusunu geciktirdiğini anlattı. 
     Topbaş, ''Bu nedenle ben de aday adaylığı için resmi müracaatımı Cuma günü yapacağım. Cuma günü saat 13.00'de, AK Parti İstanbul İl Başkanlığı'na başvuruda bulunacağım'' dedi. 
     Bundan sonraki süreçte partinin adaylar arasında bir değerlendirmede bulunarak, hangi adayın partinin ilkelerine uygun olduğunun inceleneceğini ve parti içinde bir yoklamaya gidileceğini anlattı. 
     Topbaş, ''AK Parti'nin diğer adayları arasında şansının'' sorulması üzerine, tüm aday adaylarının ''eşit mesafede'' olduğuna inandığını belirterek, AK Parti'nin, adayları, eskiden diğer partilerin yaptığı gibi merkezden değil, demokratik usullerle belirleme eğiliminde olduğunu vurguladı. 
     Kadir Topbaş, ''Gerçekten iyi hizmetler yapabilecek, Sayın Başbakanımız'ın İstanbul sevdasını devam ettirecek bir isim ön plana çıkacak. Ben bu konuda arkadaşlarıma da başarılar diliyorum. Benim dileğim İstanbul'un kazanmasıdır'' diye konuştu. 
     Bir basın mensubunun, ''Başkan Ali Müfit Gürtuna'nın, CHP'nin adayı olacağı söylentilerini nasıl değerlendirdiğini'' sorması üzerine Topbaş, ''Bu bir siyasi seçimdir. O noktada saygı duyarız ve yorum yapmamız doğru olmaz'' yanıtını verdi. 
     
</TEXT>
</DOC>
