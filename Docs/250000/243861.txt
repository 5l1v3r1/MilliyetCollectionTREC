<DOC>
<DOCNO> 243861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/dunya/adun.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk CIA hükümeti 
</HEADLINE>
<TEXT>


Irak'ta 30 Haziran'da egemenliği devralacak olan hükümetin başbakanı seçilen İyad Allavi'nin, Amerikan Merkezi Haber Alma Teşkilatı'nın CIA ajanı olduğu öne sürüldü 

DIŞ HABERLER SERVİSİ 


Tarihte pek çok ülkede iktidarları darbe veya komployla alaşağı eden Amerikan Merkezi Haber Alma Teşkilatı CIA , ilk kez bir ajanı aracılığıyla hükümet kuruyor. 
Irak'ta 30 Haziran'daki egemenlik devrinden sonra işbaşına gelecek yeni hükümette başbakan olacak nörolog İyad Allavi'nin hem CIA hem de İngiliz Gizli Servisi'nin MI6 ajanı olduğu belirtildi. 
İngiliz "Daily Telegraph" gazetesinde yer alan habere göre, Saddam tarafından 1971'de sürgüne gönderilince önce Lübnan'a, ardından da Londra'ya giden Allavi, CIA ve MI6 ile bağlarını güçlendirdi ve CIA'nın desteğiyle sürgündeki Saddam karşıtlarını bir araya getirerek "Irak Ulusal Mutabakat Hareketi"ni kurdu. Irak'taki bağlantılarını Amerikan ve İngiliz gizli servislerinin hizmetine veren Allavi, birkaç kez de Saddam'a karşı darbe girişimi düzenledi. Ancak CIA'nın daha önce Saddam ile iyi ilişkilere sahip olması bu girişimlerin sonuca ulaşmasını önledi. Örneğin 1996'daki darbe girişimi Saddam'ın istihbarat servisince, kaderin garip bir cilvesi olarak CIA'nın verdiği uydu telefonları sayesinde açığa çıkarıldı. Allavi de, devrik diktatör Saddam'ın suikast girişimlerine hedef oldu. 1978'de otel odasında kıstırılan Allavi, son anda gelen kayınpederi sayesinde hayatta kaldı. 

Hep perde arkasında 
1960'lı yıllarda politika sahnesine Baasçı olarak çıkan Allavi, Irak siyasetinin "ağır sıklet" figürlerinden biri olarak görülüyor. Sert kişilikli ve işlerini hep kapalı kapılar ardında yaptığı pazarlıklar yoluyla yürüten biri olarak tanınan Allavi hakkında, çatışan grupları uzlaştırmada çok başarılı olduğu, bu becerisi yüzünden de Irak'ın 30 Haziran'dan sonraki yönetimi için biçilmiş kaftan olduğu yorumları yapılıyor. Nitekim "Daily Telegraph"a konuşan üst düzey bir Amerikalı yetkili, "Sanıyorum mükemmel bir başbakan olacak" dedi. 


</TEXT>
</DOC>
