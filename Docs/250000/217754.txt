<DOC>
<DOCNO> 217754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo15.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan 3 yıl daha Galatasaray'da... 
</HEADLINE>
<TEXT>

     Galatasaray Kulübü, iç transferde sözleşme yenileme konusunda ters düştüğü futbolcusu Ümit Karan ile sonunda anlaşmaya vardı. 
     Sarı-kırmızılı kulübün resmi internet sitesinde yapılan açıklamada, ''Ümit Karan'ın sözleşmesinin 3 yıl uzatılmasıyla ilgili karşılıklı anlaşmaya varılmıştır'' denildi. 
     İmza töreninin bugün saat 14.00'de Florya Metin Oktay Tesisleri'nde yapılacağı duyuruldu. 
     Sözleşmesi sezon sonunda bitecek olan Ümit Karan, Berkant Göktan ile birlikte sözleşme yenilemeye yanaşmayınca, bir süredir teknik direktör Fatih Terim tarafından maç kadrolarına alınmıyordu. 

     
     Ümit Karan Şu an inanılmaz mutluyum 

     Galatasaray Kulübü ile sezon sonunda bitecek sözleşmesini 3 yıl daha uzatma kararı alan Ümit Karan, çok mutlu olduğunu ve sarı-kırmızılı takıma faydalı olabilmek için elinden geleni yapacağını belirtti. 
     Milli futbolcu, kendisine ait ''www.umitkaran.org'' adlı internet sitesinde yaptığı açıklamada, ''Şu anda inanılmaz mutluyum. İçim içime sığmıyor. Türkiye'nin ilk ve tek 3 yıldızlı takımıyla nikah tazelemenin tarifi mümkün olmayan duyguları içindeyim'' dedi. 
     Profesyonel bir futbolcu olduğunu ve ekmek parasını bu işten kazandığını vurgulayan Ümit Karan, şunları kaydetti 
     ''Elbette tuttuğum takımda bile oynarken alacağım paranın pazarlığını yapabiliyorum. Bu gayet doğal. Bunu çalıştığınız işi sevmenize rağmen, patronunuzdan zam istemeye benzetebilirsiniz. Aslında hiç ayrılmayı düşünmezsiniz, ama patronunuzla maaşınızın ve alacağınız paranın pazarlığını yaparsınız. İşte benim ki de bunun gibi bir şeydi. Hiçbir zaman ayrılmayı düşünmedim. Hatta ayrılmak zorunda kalırsam bu renkleri nasıl bırakırım, Galatasaray'a nasıl rakip olurum diye içten içe de endişelendim açıkçası.'' 
     
     Fenerbahçe maçı 

     ''Her şeyin ötesinde ben sıkı bir Galatasaray taraftarıyım'' diyen Ümit Karan, şöyle devam etti 
     ''Yazımın başında mutluyum dedim. Bu mutluluğumun bir nedeni elbette imza attığım için. Diğer bir nedeni ise ezeli rakip, ebedi dostumuz Fenerbahçe ile yapacağımız maçta takımımdaki yerimi alacak olmanın mutluluğu. Pazar günü Şükrü Saracoğlu Stadı'nda tarihi bir maça daha çıkacağız. Herkes Fenerbahçe'yi favori gösteriyor. Hatta daha ileri giderek bize fark atacaklarını iddia ediyorlar. Bu aslında bizim için avantaj bile sayılır. 
     Öncelikle Villarreal maçında, ardından Fenerbahçe karşısında gerçek gücümüzü ortaya koyacağız ve taraftarımızın yüzünü güldüreceğiz. Bu mutluluğumu Fenerbahçe filelerine gol atarak da perçinlemek istiyorum. Umarım bunu başarırım.'' 
     
     Her insan hata yapabilir 

     Her insanın hata yapabileceğini, geçmişte kendisinin de birtakım hataları olduğunu anlatan milli futbolcu, açıklamasını şöyle tamamladı 
     ''Ancak büyük Galatasaray camiasının ve muhteşem taraftarımızın da büyüklük yaparak, benim bilerek ya da bilmeden yaptığım hataları affedeceği inancındayım. Ben bu camiaya mal olmak, sembolleşmek istiyorum. Bu benim en büyük hedefim. Galatasaraylı Ümit Karan olmaktan büyük onur ve gurur duyuyorum. Çok kısa süre içinde, oynadığım futbol ve atacağım gollerle sadece Türkiye'de değil, Avrupa'da da kendimden bahsettireceğim.'' 
     
</TEXT>
</DOC>
