<DOC>
<DOCNO> 213168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/ekonomi/eko06.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada cep satışları yarım milyarı aştı... 
</HEADLINE>
<TEXT>

   Dünya genelindeki cep telefonu satışları 2002 yılına göre yüzde 20 arttı ve 2003'te yarım milyarı aştı 
      EKONOMİ SERVİSİ 
   
   Cep telefonu satışları pazarında rekabetle birlikte satışlar da hız kesmeden sürüyor. 2003 yılında cep telefonu satışları yarım milyar adeti aşarak rekor kırdı. 
   BBC'nin haberine göre, 2002 yılında dünya genelinde 429 milyon cep telefonu satışı gerçekleşirken 2003 yılında bu rakam yüzde 20 oranında artış gösterdi ve 516 milyona çıktı. Şirketlerin yeni pazarlara girmesi ve mevcut kullanıcıların telefonlarını üst modellerle değiştirmesi ile birlikte 2004 yılındaki satışların yüzde 13 oranında artmasının beklendiği kaydedilen haberde, iyileşen piyasa koşulları ve kameralı telefonlar gibi yeni teknolojik gelişmelerin satışların artışında önemli rol oynadığı belirtiliyor. 
   
   2004 hedefi yeni pazarlar 
   Haberde, şirketler bazında, cep telefonu piyasasının önemli markalarının satış rakamlarına da yer verildi. 2002 yılında 150.6 milyon adet cep telefonu satan Nokia, 2003 yılında sayıyı 180 milyon adete çıkardı. ABD'li Motorola'nın satışları ise 70 milyondan 75 milyona çıktı. Samsung ise telefon satışlarını bir önceki yıla oranla 13 milyon artırarak 55 milyon adede yükseltmeyi başardı. Söz konusu firmaların 2004 yılında pazarlarını genişleteceği belirtilen haberde yeni yılda firmaların genişleme planlarını Doğu Avrupa, Güney ve Orta Amerika ile Asya üzerine kurduğu kaydediliyor. 
   
   
</TEXT>
</DOC>
