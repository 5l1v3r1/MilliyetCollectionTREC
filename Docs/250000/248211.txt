<DOC>
<DOCNO> 248211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur39.html </URL>
<DATE> 2004/06/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Piriştina'nın 2 kalp damarı yüzde 50 tıkalı çıktı... 
</HEADLINE>
<TEXT>

     İzmir Emniyet Müdürü Halil Tataş, Ahmet Piriştina'nın ölümünde şüpheli bir durum bulunmadığını belirterek, ''Büyük bir ihtimalle kalp krizine bağlı bir ölüm görülüyor'' dedi. 
     Tataş, İzmir Adli Tıp Kurumu Morgu önünde gazetecilerin sorusu üzerine, Piriştina'ya yapılan otopsinin devam ettiğini söyledi. Tataş, otopsiyi yapan doktorla görüştüğünü, sağ kalp damarının tamamen, sol kalp damarının ise yüzde 50 oranında tıkalı olduğunun belirlendiğini bildirdi. 
     Tataş, ''Otopsi bitmeden bir şey söylemek yanlış. Ama ölümünde şüpheli bir şey yok. Büyük bir ihtimalle kalp krizine bağlı bir ölüm görülüyor. Otopsi tamamlandıktan sonra detaylı açıklama yapılacaktır'' diye konuştu. 
     Tataş, daha sonra İzmir Ticaret Odası Yönetim Kurulu Başkanı Ekrem Demirtaş ile Adli Tıp Morgu'ndan ayrıldı. 
     Ege Belediyeler Birliği ve Manisa Belediye Başkanı Bülent Kar, gazetecilere yaptığı açıklamada, ''Çok değerli bir siyasetçi, belediyeci, değerli İzmir Büyükşehir Belediye Başkanı Ahmet Piriştina'yı kaybetmekten dolayı gerçekten üzgünüz. Cenazesine Ege Belediyeler Birliği ve yönetimi olarak katılacağız'' dedi. 
     
</TEXT>
</DOC>
