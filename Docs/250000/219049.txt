<DOC>
<DOCNO> 219049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur19.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerbela Vakasının yıldönümünde Caferiler kan bağışında bulundu 
</HEADLINE>
<TEXT>

     Hz. Muhammed'in torunu, Hz. Ali'nin oğlu İmam Hüseyin ile 72 arkadaşının Kerbela Çölü'nde şehit edilişlerinin yıldönümü dolayısıyla Halkalı'daki Aşura Meydanı'nda anma töreni düzenlendi. 
     Evrensel Aşura Matem Merasimi Tertip Komitesi'nce düzenlenen törene, çok sayıda kişi katıldı. Törene katılanların üzerlerinde siyah giysiler ve elleri zincirli oldukları görüldü. 
     Kuran okunarak başlayan törende, özellikle gençler elleri ile başları ve göğüslerine vurarak, ağıt yaktılar. Katılımcılar, vücutlarına zincirle vurarak kan akıtmak yerine Kızılay tarafından kurulan çadırlarda kan bağışında bulundular. 
     Törende konuşan İstanbul Büyükşehir Belediye Başkanı Ali Müfit Gürtuna, İslam dünyasının bu acıyı yüreğinde taşıdığını, ancak bugünü anmak kadar anlamanın da önemli olduğunu söyledi. 
     O gün yapılan katliamın inanç ve mezheple mücadele için değil, iktidar hırsıyla yapıldığını ifade eden Gürtuna, İslam dünyasına ayrılık ve nifak sokmak isteyenlere asla müsaade etmeyeceklerini kaydetti. 
     
     CAFERİ MEZHEBİ FEDERASYONU 

     Türkiye Caferileri Lideri Selahattin Özgündüz de bu yılki anma töreninin Türkiye Caferileri için ayrı bir önemi bulunduğuna işaret ederek, Caferi Mezhebi Federasyonu'nu deklare ettiğini bildirdi. 
     ''Caferilik Deklarasyonu''nu okuyan Özgündüz, Caferiler'in, Türkiye'de inanç kimlikleriyle dikkate alınmadıklarını öne sürdü. 
     Federasyonun tüzüğünün hazır olduğunu, devletin ilgili kurumlarına sunarak resmen faaliyete başlayacaklarını belirten Özgündüz, ''Hiçkimse bu hareketi gölgelemeye kalkmasın. Hakkımız olanı, adalet ve eşitlik istiyoruz. Caferiler olarak tanınmak istiyoruz. Hiçbir ülkenin de uzantısı değiliz. Biz bu ülkenin asli unsurlarıyız'' diye konuştu. 
     Cem Vakfı Genel Başkanı İzzettin Doğan da kendisinin de deklarasyonu desteklediğini ve aynen imzalayacağını belirterek, ''Türkiye'de yüzbinlerce insan kendi inançlarından yoksun, farklı muamele görüyor. Vergisini veriyor, ama Diyanet İşleri Başkanlığı'ndan ne maddi, ne de manevi hizmet alıyor'' diye konuştu. 
     Konuşmaların ardından ''Zeynebiye Gençlik Tiyatrosu'' tarafından hazırlanan ve Kerbela olayını anlatan ''Bebeğin Günahı Neydi'' isimli tiyatro gösterisi yapıldı. Gösteri sırasında izleyicilerin büyük bir kısmının ağladığı görüldü. 
     Törene, bazı milletvekilleri, Küçükçekmece Belediye Başkanı Halidun Özbatur, eski bakanlardan Namık Kemal Zeybek, bazı milletvekilleri katıldılar. 
     
</TEXT>
</DOC>
