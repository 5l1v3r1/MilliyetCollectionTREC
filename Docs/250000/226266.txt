<DOC>
<DOCNO> 226266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/yasam/yas02.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Afiş çatışması 1 ölü, 5 yaralı 
</HEADLINE>
<TEXT>

   Güngören'de iki partinin üyeleri arasında çıkan 'afiş asma' kavgası, silahlar çekilince can aldı 
      MUTLU BOZDAĞ İstanbul 
   
   İstanbul Güngören'de, iki parti mensupları arasında bayrak ve afiş asma yüzünden çıkan tartışmada silah ve bıçaklar konuştu. 
   Fevzi Çakmak Mahallesi'nde bir partinin irtibat bürosu önünde, dün sabaha karşı saat 03.00 sıralarında sohbet eden bir grup partili, Soğanlı Caddesi'nde astıkları bayrak ve afişleri kopartmaya çalıştıklarını iddia ettikleri iki kişiye müdahale etti. Tartaklanan iki kişinin kaçarak uzaklaşmasından kısa süre sonra, olay yerine gelen bir başka partiye mensup yaklaşık 10 - 15 kişi, irtibat bürosuna ateş açtı. 
   
   Bürodan karşı ateş 
   Bürodan karşılık verilmesi üzerine çıkan silahlı çatışma sonucu, vücuduna dört kurşun isabet ettiği belirtilen Adem Eraslan 42 öldü. 
   Recep Sönmez 33 ve karşı gruptan olduğu öne sürülen Vedat Bulsuz 24 , Adnan Şahbaz 18 , Fazlı Gündüz 32 ile Özgür Özalp 26 yaralanırken, olay yerinde 32 adet boş kovan ve bir tabanca bulundu. 
   Soruşturma kapsamında iki partinin ilçe teşkil tları önündeki güvenlik önlemleri de artırıldı. 
   İstanbul Emniyet Müdürü Celalettin Cerrah, çatışmanın yaşandığı yerde incelemelerde bulunduktan sonra yaralananların bulunduğu hastanelere gitti. Cerrah olayda iki tarafın üç tabanca kullanıldığını söyledi. İçişleri Bakanı Abdülkadir Aksu da olayda yaralanan Sönmez'i tedavi gördüğü Özel Güngören Hastanesi'nde ziyaret etti. 
   
   
</TEXT>
</DOC>
