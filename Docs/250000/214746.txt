<DOC>
<DOCNO> 214746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko26.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı Bankacılık kanunu gündemde 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, bankacılık kanununun BDDK'nın önderliğinde hazırlanmakta olduğunu belirterek, ''Şöyle bir yanlış anlama olmasın, tümden değişecek bir kanun değildir. Eksikleri varsa, AB'ye uyum anlamında yapmamız gereken hususlar varsa, onlar yerine getirilecektir'' dedi. 
     Tevfik Bilgin, bankacılarla yaklaşık 3 saat süren görüşmenin ardından gazetecilerin soruları yanıtladı. 
     Bilgin, uzunca süredir yapmayı düşündükleri bir toplantı olduğunu belirterek, ''Bir resmi tanışma toplantısıdır. Karşılıklı görüşlerimizi ilettik. Kendi görüşlerini, önerilerini aldık. Kendimizi tanıttık, hoş bir şekilde geçen bir toplantıydı'' dedi. 
     Tevfik Bilgin, finansın merkezinin İstanbul olduğuna işaret ederek, bu toplantıları periyodik olarak yapmayı düşündüklerini söyledi. 
     
     UZLAŞMA ANLAMINDA ORTAK BİR NOKTAYA ULAŞIRIZ 

     BDDK Başkanı, ''Bankaların şikayetleri hangi noktalarda odaklanmıştı '' şeklindeki soru üzerine, bankaların bahsettiği konuların BDDK ile bankaların içiçe olması nedeniyle kendileri için çok önemli olduğunu vurgulayarak, ''Hepsi not edilmiştir. Karşılıklı bir uzlaşma anlamında ortak bir noktaya ulaşırız'' dedi. 
     Yeni bankacılık yasası hazırlıklarına ilişkin bir soru üzerine ise, Tevfik Bilgin şunları söyledi 
     ''Bankacılık kanunu gündemde. Bu kanun BDDK'nın önderliğinde hazırlanmakta. Şöyle bir yanlış anlama olmasın, tümden değişecek bir kanun değildir. Eksikleri varsa, AB'ye uyum anlamında yapmamız gereken hususlar varsa, onlar yerine getirilecektir. Tabii ki bu kanunda Bankalar Birliği en önemli taraflardan biridir. Onların görüşlerini de alıyoruz.'' Mevduat güvencesi konusunu kendisinin dile getirdiğini belirten Bilgin, ''5 Temmuz 2004 tarihi itibariyle sınır 50 milyar liraya inecektir malumunuz. Bu konuda görüşlerimizi kendilerine ilettik'' diye konuştu. 
     
</TEXT>
</DOC>
