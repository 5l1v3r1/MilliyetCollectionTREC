<DOC>
<DOCNO> 205484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur46.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, ulusa seslendi 
</HEADLINE>
<TEXT>

     Başbakan Recep Tayyip Erdoğan, ''Milletin alın teri, hırsızlardan, arsızlardan, asalaklardan ve hortumculardan söke söke geri alınmadan, bize rahat ve dinlenme yoktur'' dedi. 
     Erdoğan, ''Ulusa Sesleniş'' konuşmasında, Türkiye'nin artık sürekli büyüyen, istikrarlı bir ekonomik gelişme çizgisi üzerinde olduğunu belirtti. 
     2003 yılı için yüzde 5'lik büyüme hedefinin tutturulduğunu anımsatan Erdoğan, ''Hem de neye rağmen Yanı başımızdaki savaşa rağmen...'' ifadesini kullandı. 
     Dünyanın saygın ekonomistlerinin, ''hem enflasyonun büyük oranda düşmesi, hem de bu büyüme rakamına ulaşılması, dünya ekonomi tarihinde çok nadir görülebilecek büyük bir başarıdır'' dediğini belirten Başbakan Erdoğan, bu neticeye toplumun bütün kesimlerinin el ele vermesi sayesinde ulaşıldığını işçilerin, işverenlerin, sanayicilerin, esnaf ve tüccarın, çiftçilerin ve diğer çalışanların uyum içinde milli hedefe kenetlenmesi ile bu başarıya varıldığını söyledi. 
     Hedefin, aynı birlik ve beraberlik içinde, gelecek yıl da, bu oranın altında kalmayacak bir ekonomik büyüme olacağını dile getiren Başbakan Erdoğan, iktidara geldiklerinde yüzde 70'leri zorlamakta olan faiz oranlarının, bu bir yıllık süre içerisinde yüzde 30'ların altına indiğini kaydetti. 
     
     115 MİLYAR DOLAR DIŞ TİCARET HACMİ 
     Dış ticaret hacminin, 100 milyar dolar barajını aşarak 115 milyar dolara ulaştığını bildiren Erdoğan, bunun Türkiye tarihinde ilk defa gerçekleştiğini belirtti. 
     2003 yılında gerçekleşen toplam ihracatın 50 milyar dolar rakamını zorlamaya başladığını, sadece ekim ayında 4 milyar 693 milyon dolarlık ihracat yapıldığını kaydeden Başbakan Erdoğan, ''Ve belki çok şaşıracaksınız ama bu rakam 1981 yılının toplam ihracatından, yani bir yıllık toplam ihracatından daha fazladır. Evet, yanlış duymadınız Ekim ayı ihracatımız, Türkiye'nin 1981'deki bir yıllık toplam ihracatından daha fazla olmuştur'' dedi. 
     
     POZİTİF HAVA 
     Bütün bu gelişmelerin, ekonominin güven veren, umut aşılayan bir başarı noktasına geldiğini açıkça gösterdiğini vurgulayan Erdoğan, şöyle konuştu 
     ''Bu pozitif hava ve bu iyimser beklentiler, yakalanan siyasi istikrar ortamının da yardımıyla ekonomimizi günden güne daha olumlu etkileyecektir. İyiye gidiş, hızlanarak sürecektir. 
     Bugüne kadar yaşanan kriz ve sıkıntıların bütün yükünü çekenler sizlersiniz. Ne yazık ki bu sıraladığım rakamlardan ve bu iyimser tablodan sizin payınıza henüz büyük paylar düşmediğinin farkındayız. 
     Bir yıl gibi kısa bir zamanda, bütün dengeleri bozulmuş, bütün damarları tıkanmış, bütün umutları tükenmiş hasta bir ekonomiyi yeniden sağlığına kavuşturmak kolay olmuyor. İnanınız ki kolay olmuyor... Bunun için gece demeden gündüz demeden çalışıyoruz. Bozulan dengeleri yeniden kurmaya, tıkanan damarları açmaya, tükenen umutları tazelemeye uğraşıyoruz. Çok yol aldık ama biliyoruz ki bu sadece başlangıçtır. 
     Bilesiniz ki sizler daha rahat nefes almaya başlamadıkça, kapanan bütün fabrikalar yeniden işlemedikçe, dükkanların kepenkleri yeniden açılmadıkça, çarşıda pazarda esnafın işleri yoluna girmedikçe, mutfakta sevgili annelerin yüzü gülmedikçe, bize de rahat ve huzur olmayacaktır. Bilesiniz ki, emeğin hakkı son kuruşuna kadar sahibine verilmeden, kararan bütün gönüller şenlenmeden, kırılan umutlar yeşermeden, bize rahat bir uyku yoktur. 
     
     REHAVETE KAPILMAYACAĞIZ 
     Milletin alın teri hırsızlardan, arsızlardan, asalaklardan ve hortumculardan söke söke geri alınmadan, bize rahat ve dinlenme yoktur. Bizler bu ülkede ters giden şeyleri düzeltmeye, haksızlıkları gidermeye ve sosyal adaleti tesis etmeye kararlıyız. 
     Bu çabamızda bize tam destek vereceğinizden hiç şüphem yok. Millet olarak iyiliğin ve doğruluğun arkasında dimdik duracağımıza inancım tamdır. Ekonomimiz bir süre daha, çok dengeli, çok dikkatli bir yönetim anlayışına, sıkı bir programa ihtiyaç göstermektedir. 
     Bu, çok uzun sürmeyecektir. Ancak rehavete kapılacak durumda da değiliz. Geldiğimiz bu güzel noktayı daha da kalıcı hale getirecek tedbirleri almak zorundayız. 
     Asla rehavete kapılmadan bütün tedbirleri hakkıyla alacağımızdan, yapılması gereken her şeyi hassasiyetle, adaletle, kararlılıkla yapacağımızdan hiç şüpheniz olmasın. 
     Bu zaman zarfında, sizlerin üzerinizdeki geçim yükünün ağırlığını da kademe kademe hafifletmek için çok çalışıyoruz. 
     Sizi bir nebze olsun rahatlatabilmek için bütün imkanlarımızı sonuna kadar zorluyoruz. Popülizme düşmeden, kaynaklarımızı sonuna kadar zorladığımızdan hiç şüpheniz olmasın. Bize inanınız ve endişe etmeyiniz. En kısa zamanda, hak ettiğiniz refaha ve mutluluğa kavuşabilmeniz için gereken her şey hakkıyla yapılmaktır. 
     Yol zorlu olsa da, inşallah menzil yakındır. İnşallah hep birlikte o güzel günleri de göreceğiz, yaşayacağız. Hem o güzel günlerin birer nişanesi olsun, hem de insanımızın acil dertlerine deva üretilebilsin diyerek hummalı çalışmalar sürdürüyoruz. 
     Hal çaresi olabilecek yapısal düzenlemeler ve sosyal projeler geliştiriyoruz.'' 
     
     YÖNETİM PROBLEMİ 
     Türkiye'nin en temel sorunun ''yönetim'' olduğunu ifade eden Başbakan Erdoğan, Türkiye'de bürokrasinin yönetilemeyecek kadar büyüdüğünü vurguladı. 
     Bürokrasinin, bu hantal ve iş görmez haliyle millete yük olur hale geldiğini anlatan Erdoğan, Türkiye'nin önündeki bu büyük engeli kaldırmak devleti yeniden işleyen dinamik bir yapıya kavuşturmak için önemli hazırlıklar içerisinde olduklarını belirtti. 
     Bu hazırlıklar tamamlandığında devletin asli görev alanlarına çekileceğini, böylece müthiş bir dinamizm kazanacağını anlatan Erdoğan, yerel yönetimlere aktarılan yetkilerle, vatandaşların sorunlarının yerinde ve hızla çözülür hale geleceğini kaydetti. 
     Bu düzenlemeyle, kamu yönetiminin Türkiye için yük olmaktan çıkacağını, büyük bir atılım ve hizmet aracı olacağını belirten Başbakan Erdoğan, yine bu anlayışla devletin şeffaf, katılımcı, hesap verebilir, etkili, verimli, insan hak ve özgürlüklerine saygılı, hukuka dayalı bir niteliğe kavuşacağını bildirdi. 
     Yönetimin, problemleri daha doğmadan çözmeyi hedef alan, esnek ve süratli bir işleyişe bürüneceğini ifade eden Erdoğan, ''Gedikler tıkanacak, israfa son verilecek, obur devlet alışkanlıklarına dur denilecektir'' dedi. 
     
     ''KARARLIYIZ'' 
     Türkiye'nin geleceği için çok önemli gördüğü bu yapısal düzenlemeleri en kısa zamanda hayata geçirme kararlılıklarını ifade eden Erdoğan, bu sayede, hem ekonominin rahatlayacağını, hem kamusal verimliliğin artacağını, hem de vatandaşların bugüne kadar devlet kapılarında çektiği eziyetlerin son bulacağını söyledi. 
     Devlet ile millet arasındaki soğuk duvarların yıkılacağını, sevgi ve güven bağının yeniden tesis edileceğini bildiren Başbakan, ''Göreve gelir gelmez imkanlar dahilinde sizleri kısmen de olsa rahatlatacak pek çok uygulama başlattık'' dedi. 
     Vergi barışı adı altında bir proje geliştirerek hayata geçirildiğini, bu uygulama kapsamında 8 katrilyon liralık hazine alacağını yeniden yapılandırdıklarını, kurumlar üzerindeki vergi yükünü yüzde 65'ten yüzde 45'e indirdiklerini anımsatan Erdoğan, vatandaşların eğitim ve sağlık harcamalarının bir kısmının vergi matrahından indirebilmesine imkan sağladıklarını kaydetti. 
     
     EKONOMİK GELİŞMELER 
     Dar gelirli vatandaşları bir parça rahatlatmak için temel gıda ve ilaçta KDV indirimine gidildiğini belirten Erdoğan, şöyle devam etti 
     ''Çalışanların yıllardır almak için mücadele verdikleri ve nemalarıyla birlikte 11.4 katrilyonu bulan Zorunlu Tasarruf Fonu alacaklarının ana para miktarı olan 1.4 katrilyonu hemen ödedik. Diğer ödemeleri de 2006 yılının sonunda tamamlanmak üzere takvime bağladık. 
     SSK ve Bağ-Kur prim borçlarını yeniden yapılandırarak, 800 bin vatandaşımızın 3.7 katrilyonluk prim borcu sorununu çözdük. 
     İcra-haciz baskısı altında inleyen, bir kısmı da maalesef işyerlerini kapatmak zorunda kalan esnaf ve sanatkarlarımızın kredi borçlarını yeniden düzenleyerek, nefes almalarını sağladık. 
     Önceki yıllarda uykularımızı kaçıran doğalgaz ve elektrik faturası tutarlarını makul seviyelere çekecek tedbirler aldık. 
     Bunun için, iktidara geldiğimiz günden bu yana elektriğe zam yapmadık. Zam bir yana, indirim yaptık. Fatura başına kesilen güç bedeli uygulamasına son verdik. Meskenlerde 150 kilovatsaati aşan her kilovatsaat için yüzde 50 zamlı tarife uygulamasına son verdik. 1 Kasım 2003 tarihinden itibaren sanayi elektriğinde yüzde 5 oranında indirim yaptık. Türkiye'de ilk kez, doğalgazda meskenlerde yüzde 15, işyerlerinde yüzde 14 indirim sağladık. 
     
     TÜP GEÇİT PROJESİ 
     80 yılda yapılan yolun yarısını Cumhuriyet döneminin en düşük ödeneği ile 8 ayda tamamladık. 1600 kilometre bölünmüş, 364 kilometre tek istikametli yol yaptık. Bu yollar sayesinde, 9 günlük bayram tatili boyunca meydana gelen kazalarda geçen yıla göre yüzde 44 azalma oldu. 
     İstanbul'un iki yakasını birbirine bağlayacak, trafiği çok rahatlatacak Boğaz Tüp Geçit Projesi'nin inşaatına 2004 yılının ilk aylarında başlıyoruz. 
     İstanbul-Ankara arasındaki yolculuk süresini 2005 yılı sonu itibariyle 3 saat 10 dakikaya indirecek demiryolu rehabilitasyon projesi çalışmalarına da başladık. 
     2003 yılı içerisinde, sosyal donatı ve altyapıları ile birlikte 11 bin konutun ihalesini yaptık. 2004 yılı sonuna kadar toplam 100 bin ailemiz daha inşallah sıcak bir yuva sahibi olacaktır. 
     Başta Doğu ve Güneydoğu Anadolu bölgeleri olmak üzere, ekonomik açıdan öncelikli yörelerde yatırımları teşvik etmek amacıyla bir kanun tasarısı hazırladık ve TBMM'ye sevk aşamasına getirdik. 
     Emeklilerimiz için yüzde 150'ye varan oranlarda iyileştirme yaptık. Sosyal Yardımlaşma ve Dayanışmayı Teşvik Fonu'na bu yıl ilk defa bütçeden 327 trilyon TL ayırdık. 2004 yılında da fona 380 trilyon ödenek ayrılmasını öngördük. Fonun toplam harcaması 2003'te 1,1 katrilyon olmuştur. 2004'te bu miktar 1,4 katrilyon civarında olacaktır. 1,5 milyon aileye 800 bin ton kömür yardımı uygulaması devam etmektedir. Asgari ücreti azami sefalet ücreti olmaktan çıkarıp nispeten daha tatminkar bir seviyeye getirebilmek için çalışmalarımız sürmektedir. İşsizlik oranları düşme eğilimine girmiştir. Özel sektördeki canlanmanın da etkisiyle, işsizlik oranlarının 2004 yılında önemli oranda düşeceği görülmektedir. 
     
     2004 İŞSİZLİKLE MÜCADELE YILI 
     2004 yılını ekonomimizin en temel sorunlarından biri olan işsizlikle mücadele yılı olarak görüyoruz. Bunun için, istihdamı arttıracak tedbirler üzerinde hassasiyetle duruyoruz. 
     Nüfusumuzun yüzde 40'ını teşkil eden tarım sektörümüzü ihmal etmemiz düşünülemez. Doğrudan Gelir Desteği kapsamında çiftçilerimize uyguladığımız desteğin 540 trilyonluk ilk dilimi 67 ilde dağıtılmaya başlanmıştır. İnşallah diğer iller de doğrudan gelir desteğinin yüzde 50'sini 2004'ün ilk üç ayı içinde almış olacaklar. 
     Yine çiftçilerimize verdiğimiz mazot desteğinin ilk taksidi olarak, 311 trilyon lira çiftçilerimizin hesaplarına yatırılmıştır. Kalan 332 trilyon da, önümüzdeki üç ay içinde ödenecektir. 
     Hayvancılık sektöründe son derece sevindirici sonuçların alındığı bir yılı geride bıraktık. Şunu rahatlıkla müjdeleyebilirim Bu sektörümüzde gerileme dönemi artık sona ermiştir. Verimli ve bereketli bir hayvancılığın önü açılmıştır.'' 
     
     ÇİFTÇİLERİN DURUMU 
     Geçen yıl içerisinde hayvancılığa verilen desteklerde 2002 yılına göre yüzde 115 oranında artış sağlandığını belirten Erdoğan, 2004 yılında ise bu oranın yüzde 178 oranında artırılmasının karara bağlandığını bildirdi. 
     2002 yılında bütçede tarımsal desteklemeye ayrılan 1.8 katrilyon TL'lik payın 2003 yılında 2.8 katrilyona çıkarıldığını, 2004 yılı bütçesinde ise 3.7 katrilyonluk bir destek planlandığını anlatan Başbakan Erdoğan, 809 bin çiftçi ailesini ilgilendiren Ziraat Bankası borçlarının yeniden yapılandırıldığını hatırlattı. Erdoğan, ''Yaklaşık 3 katrilyonluk çiftçi borcu yeniden yapılandırılarak 1.6 katrilyona indirilmiştir'' dedi. 
     ''Köye, köylüye, çiftçiye hizmet köyde olmalıdır'' ilkesiyle başlattıkları, '1000 Köye 1000 Ziraatçı Projesi'nin bütün hızıyla sürdürüldüğünü belirten Erdoğan, ''Bu projede görev almak üzere şu ana kadar 8 bin ziraat mühendisi ve veteriner başvuruda bulunmuştur'' diye konuştu. 
     ''Kırsal Alanda Sosyal Destek Projesi'' ile kırsal kesimde yaşayan ve gelir seviyesi düşük 20 bin aileye de iş ve aş imkanı sağlandığını, hedefin bu projenin uygulandığı her bir köyü, bir ekonomik işletme haline getirmek olduğunu vurgulayan Erdoğan, sözlerini şöyle tamamladı 
     ''Gördüğünüz gibi, geçtiğimiz 13 ay boyunca yaptıklarımızı anlatmaya şu sınırlı zaman kafi gelmiyor. İnşallah bundan sonraki buluşmalarımızda, Türkiye'nin diğer meselelerini enine boyuna konuşacağız. Ülkemizi geleceğe taşıyacak, hepsi birbirinden önemli plan ve projelerimizi yine sizlerle paylaşacağız. Şundan emin olunuz Türkiye'de yaşayan insanların bir teki bile bundan böyle başı önünde dolaşmayacak, gözünü geleceğe çevirecektir. 
     Umutlu olmak için fazlasıyla sebebimiz var. Yeter ki birbirimize inanıp güvenmeye devam edelim. Yeter ki, bugüne kadar olduğu gibi, bundan sonra da, bu hayırlı yolda birbirimize kenetlenerek beraberce yürüyelim. Bu birlikten 2000'li yıllara damgasını vuracak olan müreffeh ve muktedir Türkiye mutlaka doğacaktır.'' Erdoğan, 2004 yılının ülkeye, millete ve bütün insanlığa hayır, bereket ve esenlik getirmesini diledi. 
     
</TEXT>
</DOC>
