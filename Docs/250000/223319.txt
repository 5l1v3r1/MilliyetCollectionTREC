<DOC>
<DOCNO> 223319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/spor/spo01.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazırız hocam 
</HEADLINE>
<TEXT>

   Beşiktaş'ta sakatlık sorunu yaşayan yıldızlar, Diyarbakır maçı öncesinde Lucescu'nun kapısını çaldı. Sergen, Adrian İlie ve Ronaldo, yarınki zorlu 90 dakika için forma istedi 
      
   Takım kenetlendi 
   BEŞİKTAŞ Teknik Direktörü Mircea Lucescu, yarınki Diyarbakırspor maçı öncesinde yıldızlarının büyük fedak rlığı karşısında rahat bir nefes aldı. Diyarbakırspor'a karşı oynamasının imkansız olduğu bildirilen Ronaldo'nun yanı sıra adalelerinden sorun yaşayan Sergen ve İlie, Rumen hocanın kapısını çaldı. Üç futbolcu da kritik 90 dakikada forma giymek istediklerini bildirdi. 
   
   Ronaldo çok zor 
   ADALESİNDE kopma meydana gelen Ronaldo'nun, durumunun daha da ciddileşmemesi için takımdaki yerini alamayacağı açıklandı. Adrian İlie'nin sarı kart cezalısı olan Ahmed Hassan'ın yerine ilk on birde sahaya çıkacağı öğrenildi. Sergen Yalçın'ın son durumu ise maç günü netleşecek. Yıldız oyuncu, ağrıları geçerse, Diyarbakır maçında sahaya çıkacak. 
   
   Futbolculara uyarı 
   LUCESCU, Siyah - Beyazlı oyuncuları Diyarbakırspor maçı öncesinde uyardı. Tecrübeli çalıştırıcının, "Eski sakinliğinize geri dönün. Bu kadar gergin olmanıza gerek yok. Geçmişin tüm etkisini silmek için bize gerçek bir zafer lazım. Diyarbakırspor maçı bizim için büyük bir fırsat. Bu maçı alırsak önümüz daha da açılır. Elazığ maçındaki ışığı sürdürün" ifadelerini kullandı. 
   
   Yönetimden prim jesti    İkiye katladılar 
   KÖTÜ gidiş nedeniyle futbolcuların alacaklarını donduran ve galibiyetlere göre taksite bölüp ödeme kararı alan Beşiktaş Yönetimi, Elazığspor galibiyetinin ardından takıma jest yaptı. Başkan Serdar Bilgili, futbolcularına vaadettiği 500 bin dolarlık rakamı, hırslı ve istekli oyunları nedeniyle 1 milyon dolara yükseltti. 
   
   'Kazansınlar yeter' 
   ASBAŞKAN ve Futbol Şube Sorumlusu Haşmet Bedii Kürüm, futbolcularına mesaj göndererek, "Kazandıkları sürece biz de onları mutlu edeceğiz" diye konuştu. Bu arada Siyah - Beyazlı yönetim, Diyarbakırspor deplasmanına tam kadro gitme kararı aldı. Başkan Serdar Bilgili'nin de kafileyle birlikte Diyarbakır'a uçacağı bildirildi. 
   
   Kartal uçuyor    Siyah - Beyazlı takım, Diyarbakırspor maçının hazırlıklarını dün yaptığı tek idmanla sürdürdü ve kapılarını dış dünyaya kapattı. Beşiktaş kafilesi bugün saat 16.15'te özel bir uçakla Diyarbakır'a gidecek. 
   
   
</TEXT>
</DOC>
