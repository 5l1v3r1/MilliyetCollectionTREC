<DOC>
<DOCNO> 248675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun41.html </URL>
<DATE> 2004/06/17/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
KKTC'nin Washington Büyükelçiliği ilk kez ziyaret edildi 
</HEADLINE>
<TEXT>

     Türkiye ve Türk tarafının Kıbrıs'ta çözüm çabalarının ardından ilk defa bir Amerikalı yetkili, KKTC'nin Washington'daki temsilciliğini ziyaret etti. 
     ABD Dışişleri Bakanlığı Kıbrıs Özel Koordinatörü Tom Weston, KKTC'nin Kıbrıs Temsilcisi Osman Ertuğ'u, Washington'daki makamında ziyaret ederek bir süre görüştü. 
     Weston, Ertuğ ile görüşmesinden önce gazetecilerin sorularını da yanıtladı. Tom Weston, daha önce birçok kez KKTC Washington Temsilcisi Ertuğ ile görüşmede bulunduklarını ancak bu görüşmelerin ya kendi ofisinde veya dışarıda olduğunu söyledi. 
     Weston, ''Bildiğiniz gibi son olayların ardından Kıbrıslı Türklerin tecridini ortadan kaldırmak için ciddi adımlar attık. Kıbrıslı Türklerin, Kıbrıslı Rumlar ile eşit ekonomik düzeye ulaşabilmesi için Kuzey Kıbrıs'ta ekonomiye katkı bağlamında ne yapabilirsek yapacağız. Biz bunu, Kıbrıs'ın birleşmesi amacımızın kilit parçası olarak görüyoruz. Daha açık bir yaklaşım içindeyiz. Benim ziyaretim de bu yaklaşımın bir parçası. Bu, benim buraya ilk ziyaretim'' dedi. 
     Tom Weston, aynı zamanda ABD'nin, Kıbrıslı Türklerin seyahat etme ve çalışma koşullarını kolaylaştıracak, özgürleştirecek vize uygulamaları başlattığını, aynı zamanda Amerikalıların Kuzey Kıbrıs'ta tatil yapma koşullarını kolaylaştıracak bazı tedbirler alındığını da kaydetti ve Amerikalıların Kuzey Kıbrıs'a ziyaretlerinin kolaylaştırılmasının, ekonomik olarak katkı sağlayacağını söyledi. 
     
     EKONOMİK YARDIM PAKETİ 
     Weston, ABD'nin daha birçok tedbir üzerinde çalıştığını ve değerlendirme sürecinin ardından bunların açıklanacağını belirtirken, ABD Başkanı George W. Bush'un ay sonunda Türkiye'yi ziyareti sırasında yeni bir adım açıklayıp açıklamayacağı sorusuna karşılık, ''Hemen bu hafta yeni bir şey açıklanacak mı bilmiyorum. Ancak dediğim gibi bazı düzenlemeler üzerinde çalışıyoruz'' dedi. 
     Tom Weston, ''Şu sırada biz Kuzey Kıbrıs'a finansal bir yardım paketi geliştirme süreci içindeyiz'' diye konuştu. 
     ABD'nin, bütün büyükelçilik ve konsoloslukları aracılığıyla, bütün Amerikalıların, diplomatik pasaport taşısalar bile, doğrudan Kuzey Kıbrıs'a gitmelerine imkan tanındığını belirten Weston, böylece Amerikalı yetkililerin Kuzey Kıbrıs'a gidişlerinin kolaylaşacağını kaydetti. 
     ''Kuzey Kıbrıs'a doğrudan uçma planı olup olmadığı'' sorusuna Weston, ''Şu sırada adaya gitmeyi planlamıyorum'' yanıtını verdi. 
     
     İKÖ 
     İslam Konferansı Örgütü'nün İKÖ KKTC ile ilgili ''Kıbrıs Türk Devleti'' ifadesinin kullanılmasıyla ilgili görüşü sorulan Weston, isim değişikliği olduğunu ancak statüde bir değişiklik olmadığını, Kıbrıslı Türklerin halen İKÖ'de gözlemci olduğunu söyledi. Weston, isim değişikliğinin, BM Genel Sekreteri Kofi Annan'ın raporundaki ve planındaki yaklaşımı yansıttığını, Annan'ın uluslararası kuruluşlardan, Kuzey Kıbrıs'ın tecridini sona erdirmek, ekonomik bağlar kurmak, gereksiz kısıtlamaları kaldırmak gibi uygulamalarda bulunmalarını istediğini kaydetti. Weston, ''Bu çerçevede İKÖ'nün tutumunu memnuniyetle karşılıyoruz'' dedi. 
     
     YENİDEN MÜZAKERE YOK 
     Kıbrıs Rum kesimi lideri Tasos Papadopulos'un, ''Annan planını yeniden müzakere'' çağrısına ilişkin soru üzerine Weston, ''Bence zaten Papadopulos, Kıbrıslı Türklerden cevabını aldı. Papadopulos yeniden müzakere çağrısı yapabilir ama karşısında müzakere edecek muhatap yok. Uluslararası toplumdan buna bir destek de yok. BM Genel Sekreteri, zaten çok açıkça belirtti ki planda yeniden müzakereye yer yok'' dedi. 
     BM Genel Sekreteri Kofi Annan'ın, BM Güvenlik Konseyi'ne, Kuzey Kıbrıs üzerindeki gereksiz kısıtlamaların kaldırılması çağrısında bulunduğunu hatırlatan Weston, ABD'nin de buna tam destek verdiğini belirtti. Weston, bu konuda bir tasarı için BM'de gelecek birkaç hafta içinde bir hareketlenme olabileceği yönünde söylentiler bulunduğuna işaret etti. Konunun BMGK'da görüşüldüğünü belirten Weston, sonucu tahmin etmesinin zor olduğunu ifade etti. 
     Öte yandan, Papadopulos'un Annan'a gönderdiği ve BM Genel Sekreteri'nin raporunda Kuzey Kıbrıs'ın sıkıntılarının azaltılması tavsiyelerini eleştiren mektubun, bugün Annan tarafından BM'de dolaştırıldığını ifade eden Weston, bu mektuba BMGK'dan bir reaksiyon gelebileceğini de söyledi. BM'nin Kıbrıs'taki iyi niyet misyonunun şu sırada ''askıda'' olduğunu belirten Weston, Kıbrıs'taki barış gücü UNFCYP konusunun gündeme geleceği Eylül ayında, iyi niyet misyonunun konumunun da tekrar tartışılacağını kaydetti. 
     Weston, Annan'ın Kıbrıs Rum Kesimi'nden, plana uygulama ve güvenlik konularındaki itirazlarını içeren bir metin istediğini ve bu çerçevede BM Güvenlik Konseyi'nin, bir şey yapıp yapamayacağını değerlendireceğini söyledi. Şu ana kadar Rum kesiminin hiçbir çabada bulunmadığını belirten Weston, ''Sanırım onlar bir şey yapıncaya kadar bekleyeceğiz. Ancak planın yeniden müzakere edilmesi yönünde destek görmüyorum'' dedi. 
     
     RUM KESİMİNİN BEDEL ÖDEMESİ 
     Kıbrıs'ın birleşmesini Rum kesiminin tutumunun engellemesine rağmen hiçbir bedel ödemedikleri yönündeki soruya karşılık Weston, ''Biz kimseye bedel ödetmekle ilgilenmiyoruz. Zaten kanımca Kıbrıslı Rumlar, topraklarına geri dönememek, adadaki problemle yaşamayı sürdürmek gibi büyük bedeller ödediler. Biz, adada barış ve refah istiyoruz. Kimseyi cezalandırmakla ilgili değiliz'' diye konuştu. 
     
     KIBRIS'TA ASKERİ ÜS 
     Weston, ABD'nin Kıbrıs'ta askeri üs kurma niyetine ilişkin haberlerin basında sıkça yer aldığının hatırlatılması üzerine, ''Bunlar tamamen yanlış. Bu haber sık sık tekrarlanıyor. Kaynağı nedir bilmiyorum. Ancak kesinlikle doğru değil'' dedi. 
     
</TEXT>
</DOC>
