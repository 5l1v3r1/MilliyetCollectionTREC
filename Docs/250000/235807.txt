<DOC>
<DOCNO> 235807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun06.html </URL>
<DATE> 2004/04/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Suriye Devlet Başkanı Esad Irak'ta ABD'lilere saldırı meşru direniş 
</HEADLINE>
<TEXT>

     Suriye Devlet Başkanı Beşar Esad, Irak'taki ABD birliklerine karşı düzenlenen saldırıları, ''yabancı işgale karşı meşru bir direniş'' olarak niteledi. 
     Esad, El Cezire televizyonunda bugün yayımlanan demecinde, Irak'taki anti-Amerikan direnişin giderek yayıldığını, bu ülke halkının büyük bölümünün, işgale karşı olduğunu söyledi. 
     Esad, ''yayılan halk tepkisi, direnişe meşruiyet kazandırıyor. Irak'taki direniş, ABD öncülüğündeki yabancı birliklerin, Iraklı sivilleri öldürmesinden kaynaklanıyor'' görüşünü savundu. 
     Direnişe katılan ''yüz binlerce'' kişinin tümünün El Kaideciler veya Saddam Hüseyin yanlıları olduklarının söylenemeyeceğini kaydeden Esad, ABD güçlerinin ise direnişçileri yalnızca bu sınıfa soktuklarını belirtti. 
     
</TEXT>
</DOC>
