<DOC>
<DOCNO> 228731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo35.html </URL>
<DATE> 2004/04/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bursaspor'da Okan'a ceza yok... 
</HEADLINE>
<TEXT>

     Bursaspor'da, dünkü Adanaspor maçında oyundan çıkarıldığı için teknik direktör Nejat Biyediç'e tepki gösteren Okan Yılmaz'a ceza verilmeyeceği bildirildi. 
     Bursaspor Kulübü Başkanı Fikret Üstenci, AA muhabirine yaptığı açıklamada, Okan'ın tepkisinin Fenerbahçeli Tomas'ın yaptığı hareket gibi algılanmaması gerektiğini, golcü futbolcunun sadece oynama isteği nedeniyle Nejat Biyediç'e sitem ettiğini söyledi. 
     Okan'ın, Bursaspor formasını yere atmadığını anlatan Üstenci, şunları kaydetti 
     ''Okan, bütün gücünü sahaya vermişti. Attığı golün ardından çıkarılınca, hocasına sitem etti. Nejat hoca da, onu teselli edip soyunma odasına gönderdi. Takımda kimin oynayıp, kimin oynamayacağına, kimin ne zaman çıkacağına Nejat Biyediç karar verir. Okan da, maçın ardından yaptığı açıklamada, tepkisinin nedenini söyledi. Büyütülecek durum yok. Okan'ın hareketinin Tomas'ın yaptığıyla bir yakınlığı yok.'' 
     
</TEXT>
</DOC>
