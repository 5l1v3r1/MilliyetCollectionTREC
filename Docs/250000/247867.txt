<DOC>
<DOCNO> 247867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur18.html </URL>
<DATE> 2004/06/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ölen aşırı kilolu Ahmet'in doktoru "Hastaneye gelmekte geç kalmışlar" 
</HEADLINE>
<TEXT>

     Aşırı kiloya bağlı rahatsızlıkları nedeniyle tedavi gördüğü Ege Üniversitesi Tıp Fakültesi Hastanesi'nde dün ölen Uşaklı Ahmet Yavaşcan'ın doktoru Doç. Dr. Şükran Darcan, kilosu 297'ye ulaşan çocuğun, hiç hareket edemez hale gelmeden önce hastaneye yatırılması halinde daha fazla yaşama şansı olabileceğini söyledi. 
     EÜ Tıp Fakültesi Çocuk Sağlığı ve Hastalıkları Anabilim Dalı Pediyatrik Endokrinoloji Metabolizma Bilim Dalı Öğretim Üyesi Doç. Dr. Şükran Darcan, AA muhabirine yaptığı açıklamada, Ahmet Yavaşcan'ın ölümünden büyük üzüntü duyduklarını ifade etti. 
     Ahmet'in, 297 kilogram olarak tespit edilen ağırlığı nedeniyle hastaneye getirildiğinde çok fazla problemi bulunduğunu belirten Darcan, ''Ekip olarak Ahmet'i yeniden sağlığına kavuşturacağımıza inanıyorduk. Ancak hiç hareketsiz hale gelmeden hastaneye başvurulsaydı, şansı çok daha fazla olurdu'' dedi. 
     
     ''ÇOCUK BESLENMESİNE DİKKAT EDİLMELİ'' 
     Şişmanlığın önemli bir sağlık problemi olduğunu vurgulayan Doç. Dr. Darcan, özellikle çocukların beslenmelerine dikkat edilmesi gerektiğini ifade etti. Sağlıksız beslenmenin ve hareketsizliğin, şişmanlığın en önemli nedenleri arasında yer aldığına dikkati çeken Darcan, şunları kaydetti 
     ''Ahmet açısından değil, ama diğer çocuklar açısından son 10 yılda şekerli içeceklere ve fast food türü yiyeceklere eğilim çok arttı. Özellikle bunlardan uzaktan durulması gerekir. Apartman katlarına tıkılıp kalan çocuklar, en azından haftada bir ya da iki kez spor yapabileceği bir yere götürülmeli. Son 5 yıl içerisinde 500 çocuk servisimizde obezite tedavisi gördü. Kilonun kontrol altında tutulması, obezitenin yol açacağı sağlık sorunlarının önüne geçilmesi açısından önem taşıyor. Kilo, yaşa ve boya göre değişkenlik gösteren bir ölçüdür. Normal sağlıklı her çocuğun yaş-boy-kilo dengesinin sürekli izlenmesi gerekiyor. Eğer bu dengede bir bozukluk varsa, nedeni tespit edilerek ona göre gecikmeden müdahale edilebilir.'' 
     
</TEXT>
</DOC>
