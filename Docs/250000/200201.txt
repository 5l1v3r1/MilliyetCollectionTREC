<DOC>
<DOCNO> 200201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/soneko03.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tırları Musul ve Kerkük'te mahsur kaldı 
</HEADLINE>
<TEXT>

     Türkiye'den, Birleşmiş Milletler Petrol Karşılığı Gıda Programı çerçevesinde Irak'a mal götüren, Musul ve Kerkük'teki depolar dolduğu için mallarını boşaltamayan Türk TIR ve kamyon sayısı 1100'e ulaştı. 
     Edinilen bilgiye göre, yaklaşık 25 günden bu yana Irak'ta mahsur kalan kamyon ve TIR şoförleri, Musul ve Kerkük'teki depoların dolu olduğu gerekçesiyle mallarını boşaltamadıklarını ve sıkıntı içinde bulunduklarını belirterek, bu sorunun çözülmesini istediler. 
     Bölgedeki Amerikan yönetiminin Musul ve Kerkük'teki depoları boşaltmadığını ve kendilerinden malları Bağdat ve diğer merkezlere taşımalarını istediğini bildiren TIR ve kamyon şoförleri, güvenlik gerekçesiyle Musul ve Kerkük'ten ileriye gitmek istemediklerini kaydettiler. 
     ''Bizim teslim yerimiz buralar, başka yerlere gitmeyiz'' diyen şoförler, bir an evvel Türkiye dönmek istediklerini belirterek, sorunun acilen çözüme kavuşturulması gerektiğini söylediler. 
     Öte yandan, konuyla ilgili ABD ile temasa geçen Türk yetkililer bu konuda önlem alınmasını isterken, konunun halen Washington'da bulunan Dışişleri Bakanlığı Müsteşarı Uğur Ziyal'e iletildiği, fakat konunun henüz çözülemediği öğrenildi. 
     
</TEXT>
</DOC>
