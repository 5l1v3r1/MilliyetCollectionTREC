<DOC>
<DOCNO> 228459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonspo19.html </URL>
<DATE> 2004/04/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yüce Hakem gereksiz penaltı ile bizi sindirdi... 
</HEADLINE>
<TEXT>

     Birinci Süper Lig'de sahasında Bursaspor'a 3-0 yenilen Adanaspor'da, teknik sorumlu Ahmet Ziya Yüce, hakemden yakındı. 
     Ahmet Ziya Yüce, 1 hafta içinde 3 maç yapan sporcuların yorgun düştüğünü, dar kadroya karşın Bursaspor karşısında iyi mücadele ettiklerini söyledi. 
     Karşılaşmanın ilk yarısında rakiplerine oranla daha çok gol pozisyonu bulduklarını belirten Yüce, ''Futbolcularımız son hareketi yapmakta gecikince bir türlü gol atamadık'' dedi. 
     Hakem Kuddusi Müftüoğlu'nun gereksiz anons yaptırdığını ve penaltı verdiğini belirten Yüce, konuşmasını şöyle sürdürdü 
     ''1 hafta içinde temposu yüksek 3 maç yaptık. Bu nedenle sporcularımız yorgun düştü. Bursaspor karşısında özellikle ilk yarıda oyunun hakimiyeti bizdeydi. Rakibimize gol fırsatı tanımadık. Ancak hakem gereksiz penaltıyla bizi sindirdi.'' Yüce, maçın ikinci yarısında ise çok basit hatalar yaparak rahat goller yediklerine dikkati çekerek, ''Hakemler hakkında konuşmaktan kaçıyoruz ancak, Kuddusi Müftüoğlu haksız yere penaltı verdiği için üzüldük. Bizim de verilmeyen 2 penaltımız vardı. Bunlar yetmiyor gibi bir de anons yaptırarak taraftarlarımızı tahrik etti. Mücadelemizi sonuna kadar sürdüreceğiz'' diye konuştu. 
     
     ''ZOR DEPLASMANI KOLAYA ÇEVİRDİK'' 
     Bursaspor Teknik Direktörü Nejat Biyediç ise Adanaspor karşılaşmasının zor geçeceğini tahmin ettiklerini, ancak maçın ikinci yarısındaki akılcı oyunlarıyla farklı skorla kazanmayı başardıklarını söyledi. 
     Karşılaşmanın ilk yarısında stresli ve kötü oynadıklarını belirten Biyediç, şunları kaydetti 
     ''Maçın ikinci yarısına iyi başladık. Gole kadar gereksiz panik ve telaş vardı. Attığımız golden sonra açıldık. Adanaspor iyi direndi. Bu maçtan mutlaka 3 puan kazanmamız gerekirdi. Bunu başardığımız için sevinçliyiz. Zor deplasmanı kolaya çevirdik. Önümüzdeki maçlara bakacağız. Düşme hattından uzaklaşmak istiyoruz.'' 
     
</TEXT>
</DOC>
