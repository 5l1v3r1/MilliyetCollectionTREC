<DOC>
<DOCNO> 223143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy03.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mitingde "hitabetin" altın kuralları... 
</HEADLINE>
<TEXT>

     Yerel seçimler için gün sayılırken, uzmanlar, artan miting trafiğinde seçmene en iyi şekilde hitap etmenin altın kurallarını uzattı. 
     Seçmene mitingde başarıyla hitap etmek isteyen adayların miting öncesinde ağır yemeklerden kaçınması, klimadan uzak durması, bol su içmesi ve ağız egzersizleri yapması gerekiyor. 
     Ankara Üniversitesi Tıp Fakültesi Kulak-Burun-Boğaz Öğretim Üyesi ve Profesyonel Ses Derneği Başkanı Prof. Dr. Gürsel Dursun, AA muhabirinin sorularını yanıtlarken, yoğun seçim kampanyası döneminde aşırı yoğunluktan ses kısılmasının söz konusu olabileceğini kaydetti. 
     Seçim otobüsleri ve uçaklardaki klimaların ''sesin en büyük düşmanı'' olduğunu vurgulayan Dursun, klimanın zararlarından kurtulmak için siyasilere bol su içmelerini, otobüslerde nemlendirici buhar makinelerine yer verilmesini önerdi. 
     Aracın yaptığı gürültü nedeniyle yüksek sesle konuşmanın da ses tellerine zarar verebileceğini belirten Dursun, seyahatte ''sesi dinlendirmek'' gerektiğini ifade etti. 
     Kapalı ortamlardaki havasız ve sigara dumanı olan koşulların ses tellerini tahriş ettiğini de anlatan Dursun, sesi tehdit eden sigaranın iyi bir hitabete engel olduğunu söyledi. 
     
     ''AĞIR YEMEKLERDEN KAÇININ'' 
     Seçim kampanyaları sırasında bölgeye özgü ağır yemeklerin siyasilere ikram edildiğini hatırlatan Dursun, mide asidinin yemek borusundan yukarıya kaçmasıyla ortaya çıkan ''reflünün'' ses telleri ile gırtlağa zarar verdiğini bildirdi. 
     Siyasilerin sporcu gibi düşünerek iyi uyku ve beslenmeyle vücut kondisyonlarını güçlü tutmaları gerektiğini belirten Dursun, siyasilere seyahat ve miting aralarında dinlenmelerini tavsiye etti. 
     Uzun seyahatlerde çeşitli kas egzersizleri yapılması gerektiğini ifade eden Dursun, ''başın öne, arkaya, iki tarafa çevrilmesi, omuz üzerinden bakmak, omuzları çevirmek, döndürmek, yukarı kaldırmak, çene kemiği gevşetici esneme ve sakız çiğneme hareketleri'' yapılmasını istedi. 
     Miting meydanlarında iyi ses ve hitabet için, ''dilin ve dudakların'' da gevşetilmesi, yüz, omuz ve ense kaslarına masaj yapılması gerektiğini belirten Dursun, ''dilin ağız içinde gevşek bırakılarak, ağız tabanında ön dişlere yatırılarak, dudakların da ağız kapalıyken üflenerek'' gevşetilebileceğini belirtti. 
     Seste, yaşa bağlı ses tellerinin incelmesi, zayıflaması olabileceğini anlatan Dursun, özellikle yaşlı adayların ''daha tiz ve yüksek perdeden, hızlı konuşmaya'' çalışmalarını tavsiye etti. 
     
     ''SÖZE ESPRİYLE BAŞLAYAN'' 
     Kampanya sırasında yaşanan stresin ağız, burun ve boğazda salgıların kurumasına ve sesin kısılmasına neden olacağını söyleyen Dursun, konuşma sırasında söze espriyle başlamanın, yöreye has özelliklerin anlatılmasının gerginliği azaltacağını dile getirdi. 
     Sesin, tüm duygu ve düşünceleri ele vereceğini vurgulayan Dursun, siyasilerin miting sırasında olumsuz tepki geldiğinde hemen tepki vermek yerine, burundan derin nefes alarak sakinleşmeyi denemelerini önerdi. 
     Dursun, konuşmadan önce ''mememe, mamama, mumumu'' gibi bazı ağız egzersizleri yapılmasını, konuşma sırasında çok fazla bağırılmamasını, konuşma süresinin kısa tutulmasını tavsiye etti. 
     Prof. Dr. Dursun, gün içinde saat başı 5-10 dakika konuşmadan sesin dinlendirilmesini, kafeinli içeceklerden uzak durulmasını, Türk kahvesinin yanında mutlaka su içilmesini istedi. 
     Ses tellerini korumak için, ağır kaldırılmamasını, kısık sesle konuşulmamasını, boğazı temizlemek yerine, burun çekilmesini ve yutkunulmasını öneren Dursun, kanı sulandırıcı ağrı kesici ilaçların da ses tellerinde bozukluklara yol açtığını bildirdi. 
     
     ERDOĞAN, AĞAR VE BAYKAL ÇOK İYİ HATİP 
     Prof. Dr. Dursun, AK Parti Genel Başkanı ve Başbakan Recep Tayyip Erdoğan, CHP Genel Başkanı Deniz Baykal ve DYP Genel Başkanı Mehmet Ağar'ın, hitabet konusunda çok başarılı olduklarını söyledi. 
     Dursun, Erdoğan'ın konuşmasında, vurgulamaları ve nefes ayarlamalarını iyi yaptığını, Ağar ve Baykal'ın da seslerini iyi kullandıklarını belirtti. 
     Ancak seçim dönemindeki yoğun temponun sesin kısılmasına neden olabileceğini kaydeden Dursun , ''Bu nedenle liderlerin bu önlemlere uymaları ve uzmanlarla koordineli çalışmaları gerekiyor'' diye konuştu. 
     
</TEXT>
</DOC>
