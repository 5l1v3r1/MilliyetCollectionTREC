<DOC>
<DOCNO> 246755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun10.html </URL>
<DATE> 2004/06/10/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Kaddafi, Suudi Veliaht Prensi Abdullah için suikast emri verdi mi 
</HEADLINE>
<TEXT>

     Libya Lideri Muammer Kaddafi'nin terörizmi kınadığı ve ülkesine uygulanan yaptırımların kaldırılması için müzakereler yaptığı sırada, istihbarat şefinin, Suudi Veliaht Prensi Abdullah'a suikast düzenlemek üzere bir gizli operasyon emri verdiği iddia edildi. 
     New York Times gazetesinin haberine göre, bu komplo planına katıldıkları ileri sürülen iki kişinin verdiği ifadelerde, suikastle petrol zengini Suudi Arabistan'ın istikrarsızlaştırılmasının amaçlandığı kaydedildi. 
     Amerikan vatandaşı olan ve şu an ABD'de cezaevinde bulunan Abdurrahman Almudi ile Suudi gözetimindeki, Libya istihbaratından Albay Muhammed İsmail'in, Amerikan ve Suudi yetkililere ayrı ayrı verdikleri ifadelerde planı ana hatlarıyla anlattıkları kaydedildi. 
     Almudi, Amerikan Federal Soruşturma Bürosu'na FBI verdiği ifadede suikast planının Kaddafi tarafından onaylandığını belirterek, Kaddafi'nin Londra'da bulunan oğlu bu iddiaların 'saçma' olduğunu söyledi. 
     Gazetenin haberine göre, Amerikalı yetkililer, Almudi ve İsmail'in Suudi Veliaht Prensi Abdullah'a yönelik Libya komplosuna dair verdikleri detayların bu konuda inceleme başlatacak inanırlıkta olduğunu ifade ettiler. 
     Amerikalı yetkililer şu aşamada suikast planının tam olarak kapsamının ne olduğunun, hangi aşamadayken ortaya çıkarıldığının ve Kaddafi'nin bu komploya karışıp karışmadığının araştırıldığını belirttiler. 
     Aynı yetkililer, bu suçlamaların ABD'nin teröre destek veren ülkeler listesinden Libya'yı çıkarmamasının nedenlerinden biri olduğuna da işaret ettiler. 
     Libya lideri Kaddafi ile Suudi Veliaht Prensi Abdullah, Irak savaşından hemen önce yapılan Arap zirvesinin açık oturumunda tartışmış ve birbirlerini işgalci güçlere satılmışlıkla suçlamışlardı. 
     Almudi, 2003 Haziran ve Ağustos aylarında suikast planının detaylarını tartışmak üzere iki defa Kaddafi ile görüştüğünü dile getirerek, Libya liderinin Haziran ayındaki görüşmelerinde Veliaht Prens'in ya bir suikast ya da bir darbe sonucu öldürülmesini istediğini kaydetti. Almudi, Kaddafi'nin Ağustos ayında da kendisine ''Neden hala Suudi Kraliyet ailesinde uçan kafalar göremediğini'' sorduğunu ifade etti. 
     Abdurrahman Almudi'nin verdiği bilgilerin, Kaddafi ile Haziran'da görüştüklerini söylediği Sidra'daki çiftliğe ve Ağustos ayında biraraya geldikleri Trablus'ta bulunan Kaddafi'nin bürosuna dair ayrıntıların istihbarat kaynaklarının bilgileriyle örtüştüğü kaydedildi. 
     Albay Muhammed İsmail de bu komplonun operasyon komutanı olmak üzere emir aldığını ve emrin kendisine Libya istihbarat şefleri Abdullah Sinusi ve Musa Kussa tarafından verildiğini söyledi. FBI ve CIA elemanlarının iki kez Suudi Arabistan'a giderek, İsmail'i sorguya çektikleri kaydediliyor. 
     İngiltere, Suudi Arabistan ve ABD'nin sıkı bir işbirliği içinde soruşturduğu komplonun doğrulanması halinde BM Güvenlik Konseyi'nin geçen Eylül ayında kaldırdığı, Libya'ya uygulanan uluslararası yaptırımların yeniden koyulması gündeme gelebilir. 
     
</TEXT>
</DOC>
