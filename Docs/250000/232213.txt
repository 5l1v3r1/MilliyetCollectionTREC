<DOC>
<DOCNO> 232213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/akyol.html </URL>
<DATE> 2004/04/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Evet mi, hayır mı 
</HEADLINE>
<TEXT>

   
   RAUF Denktaş'ın Meclis'te konuşması iyi oldu. Meclis bir kahramana saygı gösterdi, o da tarihe not düştü "hayır" çağrısı yaptı. 
   Hükümet ve diğer "evet"i savunanların da görüşleri belli. 
   Yıllar sonra tarih 'evet'in mi, 'hayır'ın mı doğru çıktığına karar verecek. 
   "Hayır" diyenlerin sık sık tekrarladığı bir gerçek var "KKTC devleti sona erecek " 
   Ama KKTC zaten "devlet - i ebed müddet" olsun diye değil, uygun bir çözüm bulunduğunda sona ermek üzere kurulmuştu. Onun için KKTC Anayasa Mahkemesi, kendi devletini sona erdirecek bir andlaşmayı referanduma sunmanın Anayasa'ya aykırı olmadığına karar vermiştir. 
   Aynı şekilde 'Rum Devleti' de sona erecek Zaten Papadopulos da bunu gözyaşlarıyla anlattı, "hayır" istedi. 
   
   DEROGASYONLAR, yani Türkleri korumak için getirilen istisnalar hayati derecede önemlidir ve Avrupa yargısı tarafından iptal edilmesi riski vardır. Bunu devlet yetkilileri de belirtiyor. 
   CHP'li Onur Öymen, derogasyonlar 'birincil hukuk' gücüne kavuşsa bile iptal edilebileceğini söylüyor CHP'nin "hayır" gerekçelerinden biri bu. 
   Fakat, yargı tarafından iptal riski taşımayan bir derogasyonlar sistemi mümkün mü CHP bu konuda bir yol göstermiyor. 
   Bu riske dikkat çekmek ve derogasyonları güçlendirmeye çalışmak doğru, ama bunu "hayır" sebebi saymak aslında çözümsüzlüğü savunmaktır. 
   Kaldı ki, derogasyonlar o kadar da çürük değil. Nitekim AİHM, Belçika Anayasası'ndaki derogasyonları "toplumsal barış ve adaletin temeli olduğu için" onaylamıştır. 
   Dün ANAP Genel Başkanı Nesrin Nas anlattı 
   "Derogasyonları bu kadar çürük sanarak 'hayır'cılık yapmak yanlıştır. BM Andlaşması'nın 103. maddesi BM tasarruflarına üstünlük tanıyor. Herhangi bir uluslararası andlaşmanın vecibeleriyle BM anlaşmasının vecibeleri çelişirse, BM vecibeleri üstün tutulur. Annan planı BM denetiminde olacağı için, böyle hukuki bir güce sahip olacaktır..." 
   
   REFERANDUMDA Rumların 'hayır', Türklerin 'evet' diyeceği belli olmuş gibi. 
   Uluslararası camiadan Rum tarafına gelecek tepkiler ve Türk tarafına sağlanacak kolaylıklar da yavaş yavaş belli oluyor Türk tarafına ambargonun hafifletileceği, hatta tanınma yönünde gelişmeler olacağı anlaşılıyor. 
   Rum tarafının karşılaşacağı sert tepkilerin ipucunu Verheugen verdi "Rumlar hayır derse, Kıbrıs'taki yeşil hat, Avrupa'nın sınırı olur " 
   Bu Türkiye için de fevkalade önemlidir. 
   Annan planı çok kötü ise Rumlar reddedince bu plan tamamen ortadan kalkacak zaten Ama Türkler 'evet' demekle, ambargonun aşılmasından tutun da belirli ülkelerce tanınmaya ve iktisadi gelişmeye kadar birçok yararı elde edebilecekler. 
   Bu durumda Türklerin "hayır" demesini akıl ve sağduyu ile izah etmek mümkün mü Bunu bilhassa genç politikacı Serdar Denktaş'a soruyorum 
   Muhalefet saplantısına kapılmadan 'rasyonel'i arayan Nesrin Nas'ın dediği gibi, "Evet az farkla değil, büyük farkla sandıktan çıkmalı, oran yüksek olduğu nispette Türkleri güçlendirir." 
   Dileyelim Rum tarafı da aklını başına devşirsin, iki taraftan da evet çıksın. 
   
      
   
   
</TEXT>
</DOC>
