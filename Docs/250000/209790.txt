<DOC>
<DOCNO> 209790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/siyaset/siy03.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin OHAL raporu 36 bin ölü, 18 bin yaralı 
</HEADLINE>
<TEXT>

   OHAL'deki çatışmalarla ilgili bilanço hazırlayan CHP, verilerin çeliştiği gerekçesiyle Meclis araştırması istedi 
   ANKARA Milliyet 

   
   Adalet Bakanlığı "Terör ve Terörle Doğan Mücadeleden Doğan Zararların Karşılanması Hakkında Yasa Tasarısı" hazırlarken, CHP 30 Kasım 2002'de sona eren Olağanüstü Hal'in yürürlükte kaldığı dönemin bir tablosunu hazırladı. 
   CHP, Milli Savunma Bakanlığı MSB verilerine göre, Olağanüstü Hal Bölge Valiliği'nin yetki alanındaki yerleşim yerlerinde güvenlik görevlisi ve örgüt mensubu toplam 36 bin 140 kişinin öldüğünü, 18 bin 489 kişinin yaralandığını açıkladı. CHP, İçişleri Bakanlığı verilerine göre ise silahlı çatışmalarda 649 örgüt mensubu yaralandığını, 23 bin 743 örgüt mensubu öldüğünü, 11 bin 106 güvenlik görevlisi yaralanırken, 5052 güvenlik görevlisi yaşamını yitirdiğini bildirdi. CHP, iki bakanlığın verilerinin farklı olması nedeniyle konuyla ilgili Meclis araştırması açılmasını istedi. 
   
   5 bin sivil öldü 
   MSB'nın verilerinde rakamlar yükseliyor ve sivillere ilişkin bilgiler de bulunuyor. Buna göre OHAL bölgesinde yaralanan sivil sayısı 5887, ölen sivil sayısı 5105. Sağ yakalanan örgüt mensubu sayısı 8868, teslim olanların sayısı 2500. 
   
   Faili meçhuller 
   Adalet Bakanlığı verilerine göre, OHAL Valiliği'nin yetki alanındaki yerlerde 1985 - Şubat 2003 arasında 1248 siyasi nitelikli faili meçhul cinayet meydana geldi. Bunlardan 750'si aydınlatılırken, 77'sinin faili firar etti, 421 cinayet de faili meçhul kaldı. 
   
   
</TEXT>
</DOC>
