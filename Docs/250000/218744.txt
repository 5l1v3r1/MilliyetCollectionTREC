<DOC>
<DOCNO> 218744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/soneko04.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifçilerin 2.4 katrilyon lira alacağı bulunuyor... 
</HEADLINE>
<TEXT>

     Çiftçilerin 2003 yılına ilişkin 2 katrilyon 432 trilyon lira alacağı bulunduğu bildirildi. 
     CHP Tekirdağ Milletvekili Enis Tütüncü'nün çiftçi alacakları konusunda Tarım ve Köyişleri Bakanı Sami Güçlü'ye yönelttiği soru önergesini, Sağlık Bakanı Recep Akdağ yanıtladı. 
     Çiftçilerin 2003 yılına ilişkin 2 katrilyon 432 trilyon lira alacağı bulunduğunu belirten Akdağ, bunun 322 trilyon lirasının mazot desteği, 2.1 katrilyon lirasının Doğrudan Gelir Desteği DGD ödemesi olduğunu kaydetti. 
     Akdağ, bu alacaklara ilişkin takvim konusunda bilgi verdi. 2002 ve 2003 yılında çiftçi kayıt sistemine dahil olarak DGD ödemesi almaya hak kazanan çiftçilere dekar başına 3 milyon 900 bin lira mazot destekleme ödemesinin 2 eşit dilim halinde yapılacağını hatırlatan Akdağ, 29 Mayıs-9 Haziran 2003 tarihleri arasında birinci dilim mazot desteklemesi olarak 310 trilyon lira ödeme yapıldığını bildirdi. 
     İkinci dilim mazot destekleme ödemelerinin 2003 yılında çiftçi kayıt sistemine dahil olan ve DGD ödemesi almaya hak kazanan çiftçilere dekar başına 1 milyon 950 bin lira yapılacağına işaret eden Akdağ, 165 milyon dekar arazi baz alındığında çiftçilere 322 trilyon lira ödeme yapılacağını belirtti. Akdağ, bununla ilgili hazırlıkların tamamlanmak üzere olduğunu, ödemelere Hazine Müsteşarlığı'nın nakit ödeme planı çerçevesinde kaynak tahsisini müteakip başlanmasının planlandığını ifade etti. 
     Akdağ, DGD 2003 yılı uygulamaları çerçevesinde bütçeden 540 trilyon lira tutarında ödenek kullanılarak Aralık ayı sonu itibarıyla 378 ilçeye ödemelerin yüzde 50'sinin çiftçilerin hesabına aktarıldığını, geriye kalan ilçeler ve ikinci dilim DGD ödemelerinin ise aynı değerlendirme kapsamında 2004 yılı bütçesinden karşılanacağını belirtti. Akdağ, bu kapsamda 2004 yılı Nisan ayına kadar tüm illerin DGD ödemelerinin tamamlanması ve ikinci dilim ödemelerin ise 2004 Nisan ayında yapılmasının planlandığını söyledi. 
     Bu yıl içerisinde DGD 2003 yılı uygulamalarından arta kalan 2.1 katrilyon lira tutarında ödemenin tamamlanması planlandığına dikkati çeken Akdağ, çiftçilere sağlanan prim desteği, hayvancılık destekleri, tarımsal kooperatiflere sağlanan desteklerin 2004 yılında süreceğini bildirdi. 
     
</TEXT>
</DOC>
