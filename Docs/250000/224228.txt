<DOC>
<DOCNO> 224228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy02.html </URL>
<DATE> 2004/03/21/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Gül Denktaş'a 'gelin beraber devam edelim' denilecek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta varılacak bir anlaşmanın AB temel hukukunun parçası olması konusunun Türkiye için tartışılmayacak bir konu olduğunu belirterek, bu konuda çok kesin kararlı olduklarını söyledi. 
     Başbakanlık'taki Kıbrıs değerlendirme toplantısının ardından açıklama yapan Gül, toplantıda müzakere sürecinde içinde bulunulan durumu gözden geçirdiklerini belirtti. 
     İsviçre'deki dörtlü konferansa gitmeden önce bu toplantının yapılması gerektiğini söyleyen Gül, görüşmelerin 24 Mart'ta başlayacağını hatırlattı. 
     Gül, bugünkü toplantıda Türkiye'nin hassasiyet ve önceliklerini bir kez daha teyit ettiklerini belirterek bu öncelikleri sıraladı. Kıbrıs'ta varılacak anlaşmanın AB temel hukukunun içine girmesinin kendileri için tartışılmayacak bir konu olduğunu vurgulayan Gül şunları söyledi ''Bu konu bu kadar kesin bir konu. Bunu AB ile görüşmelerimizde herkese söylüyoruz. Bu bizim için tartışılmayacak bir konu çünkü eğer bu konuda bir tereddüt söz konusu olursa uzun çabalar sonunda ulaşabileceğimiz bir neticenin anlamı olmayacak. Çünkü ileride değiştirilebilir demektir. Bu konuda çok kesin kararlıyız. 
     İki kesimliliğin kuvvetlendirilmesi ile ilgili de bir hassasiyet bulunduğunu kaydeden Gül, diğer bir önceliğin de garanti ve güvenlik sisteminin devam ettirilmesi olduğunu bildirdi. Gül bir başka hassasiyetin de adadaki yerleşiklerin hayatına huzur içinde devam edebilmesi olduğunu söyledi. 
     
     İYİ NİYETLİ BİR ŞEKİLDE 
     İsviçre'ye gitmeden önce iyi niyetli bir şekilde hazırlandıklarını ifade eden Gül, ''Ümit ediyoruz ki Yunanistan ve Rum tarafı da siyasi irade sahip olarak kararlı bir şekilde çözüm aramak için gelirler ve orada Annan'a iş kalmadan karşılıklı bir mutabakata varılır'' dedi. 
     Gül, bir soru üzerine Başbakan Tayyip Erdoğan'ın yarın KKTC Cumhurbaşkanı Rauf Denktaş ile konuşacağını söyleyerek Denktaş'ın Ankara'ya davet edilmesinin söz konusu olmadığını bildirdi. 
     Denktaş'a İsviçre'ye gelmesi için çağrı yapılıp yapılmayacağının sorulması üzerine de Gül, Erdoğan'ın yarın yapacağı telefon konuşması için ''Biz bu işe beraber başladık, gelin beraber devam edelim, en iyisi en doğrusu budur diyecek'' ifadesini kulandı. Gül, ''Ama zorla da olacak değil. Sonuçta her şey söylendikten sonra kararı neyse ona saygı göstereceğiz'' dedi. 
     Gül, KKTC Başbakanı Mehmet Ali Talat ve Dışişleri Bakanı Serdar Denktaş'ın Ankara'ya gelmelerinin söz konusu olmadığını da söyleyerek Kıbrıs'ta ikinci bir referandumun yapılabileceğine yönelik çıkan haberleri ''ciddi değil'' sözleriyle değerlendirdi. 
     KKTC Başbakanı Talat'ın, Kıbrıs Türk heyetinin başkanlığını yapmasını Rum tarafının kabul edip etmeyeceğinin sorulması üzerine Gül, ''Edecek, çünkü Rauf Denktaş kendilerine tam yetki veriyor'' dedi. Serdar Denktaş'ın İsviçre'ye gitme istememesi durumunda ne olacağının sorulması karşılık da Gül, ''Kimseyi tutup zorla götürecek halleri olmadığını, bu işe beraber başlandığını ve beraber çalışıldığını kaydetti. 
     Gül, ABD Dışişleri Bakanı Colin Powell ile telefon görüşmesinin olup olmayacağının sorulması üzerine de ''Olabilir de olmayabilir de'' yanıtını verdi. 
     
</TEXT>
</DOC>
