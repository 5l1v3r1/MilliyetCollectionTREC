<DOC>
<DOCNO> 238755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun14.html </URL>
<DATE> 2004/05/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Felluce'de silahlar bu kez sevinçten ateşlendi... 
</HEADLINE>
<TEXT>

     Amerikan askerleri ve Irak sivil savunma güçlerinin Nisan ayındaki kanlı çatışmalardan sonra ilk kez birlikte devriye gezdiği Irak'ın Felluce kentinde silah sesleri duyulduğu bildirildi. 
     Felluce'deki AFP muhabiri, Irak güvenlik güçlerinin de yer aldığı Amerikan araçlarından oluşan konvoyun kente girmesinden kısa süre sonra yoğun silah sesleri duyulduğunu haber verdi. 
     Daha önce, konvoyun kentte bulunduğu sırada Amerikan deniz piyadelerinin kenti kuşattığı, helikopterlerin de kent üzerinde uçtuğu bildirilmişti. 
     Felluce'de Nisan sonunda Amerikan askerleri ile direnişçiler arasında anlaşmaya varılmasından bu yana sadece Irak polisi ve yeni Felluce Tugayı kentte devriye gezmişti. 
     
     SİLAH SESLERİ SEVİNÇTEN 
     Amerikalı yüzbaşı Jeff Stevenson, Amerikan askerleri ve Irak sivil savunma güçlerinin Nisan ayındaki kanlı çatışmalardan sonra ilk kez bugün birlikte devriye gezdiği Irak'ın Felluce kentinden gelen silah seslerini sevinçten havaya açılan ateşe bağladı. 
     Stevenson, Iraklı çocukların kent sokaklarına çıktığını ve Irak bayraklarıyla donatılmış araçların klakson çalarak kentte gezdiğini söyledi. 
     Otomatik silah seslerinin konvoyun geçişi sırasında birkaç dakika kadar sürdüğü belirtildi. 
     Konvoyun kentte bulunduğu sırada Amerikan deniz piyadelerinin kenti kuşattığını ve helikopterlerin kent üzerinde uçtuğunu aktaran Felluce'deki AFP muhabiri, Irak güvenlik güçlerinin de yer aldığı Amerikan araçlarından oluşan konvoyun kente girmesinden kısa süre sonra yoğun silah sesleri duyulduğunu haber vermişti. 
     Felluce'de Nisan sonunda Amerikan askerleri ile direnişçiler arasında anlaşmaya varılmasından bu yana sadece Irak polisi ve yeni Felluce Tugayı kentte devriye gezmişti. 
     
</TEXT>
</DOC>
