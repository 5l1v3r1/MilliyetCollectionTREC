<DOC>
<DOCNO> 241348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun29.html </URL>
<DATE> 2004/05/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Türk asıllı Almanlar, SPD'yi seçiyor... 
</HEADLINE>
<TEXT>

     Almanya'da Avrupa Parlamentosu AP seçimleriyle ilgili yapılan bir araştırma, genelde seçimlere ilgisiz olan Türklerin en çok, iktidardaki Sosyal Demokrat Parti'yi SPD tercih ettiğini ortaya koydu. 
     Merkezi Essen kentinde bulunan Türkiye Araştırmalar Merkezi Vakfı TAM tarafından, ''Almanya'da Avrupa Parlamentosu Seçimleri Öncesi Türk Kökenli Seçmenlerin Siyasi Parti Tercihleri'' araştırması yapıldı. 
     Araştırmaya göre, oy hakkı bulunan Türk asıllı Alman vatandaşı seçmenlerden sadece yüzde 44'ü seçimlere katılmayı düşünüyor. Bu seçmenlerin yüzde 12'si seçimlere katılmayı düşünmezken, yüzde 44'ü ise kararsız olduğunu belirtti. 
     TAM Direktörü Faruk Şen, AP seçimlerinde yaklaşık 500 bin Türk kökenli Alman vatandaşının oy kullanma şansının olduğuna işaret ederek, ''Türk asıllı seçmenlerin sadece yüzde 44'ü AP seçimlerinde oy kullanmak istiyor. AB, bu seçmenleri gözardı etmemeli ve bu seçmenleri kazanacak politikalar uygulamalı'' dedi. 
     Türk asıllı Alman vatandaşlarının Almanya'daki genel seçimlere büyük ilgi gösterdiklerini hatırlatan Şen, ''Türkler Almanya'daki genel seçimlerde yüzde 68 oy oranıyla SPD'yi tercih ederken, AP seçimleri öncesinde bu parti Türkler arasında yüzde 11 oy kaybına uğrayarak, yüzde 57 oranında destek alabildi'' diye konuştu. 
     TAM'ın araştırmasına göre, Türklerin yüzde 10'u genel seçimlerde CDU'yu desteklerken, AP seçimlerinde yüzde 18'inin bu partiye oy vermesi bekleniyor. Türkler arasında en büyük düşüşü ise yüzde 15'den yüzde 5'e gerileyen Birlik 90 Yeşiller Partisi'nin yaşayacağı, Türklerin yüzde 5 ile Hür Demokrat Parti'yi FDP ve yüzde 3 ile Demokratik Sosyalizm Partisi'ni PDS destekledikleri kaydedildi. 
     
</TEXT>
</DOC>
