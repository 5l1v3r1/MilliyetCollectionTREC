<DOC>
<DOCNO> 217319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy20.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'AB'ye bekleriz' 
      Bulgaristan Ulusal Halk Meclisi Başkanı Ognyan Gerdjikov, TBMM Başkanı Arınç'ı ziyaretinde, ülkesinin 2007'de AB'ye katılacağını, yakın gelecekte Türkiye'yi de Avrupa ailesinin bir üyesi olarak görmeyi arzuladıklarını söyledi. CHP lideri Baykal'ı da ziyaret eden Gerdjikov, ülkesinde seçim barajının yüzde dört olduğunu, Türkiye'deki yüzde 10'luk barajın inmesi durumunda daha çok partinin TBMM'ye girebileceğini belirtti. 
   
   Gürtuna Aday olmuyorum 
   İstanbul Büyükşehir Belediye Başkanı Ali Müfit Gürtuna, "ne bir partiden ne de bağımsız" aday olmadığını söyledi. Gürtuna, Belediye Başkanlığı makamında belediye muhabirlerinin sorularını yanıtladı. Gürtuna, AKP'den aday gösterilmemesinin kendisinde bir kırgınlık yaratmadığını belirtti. Gürtuna, şunları söyledi "İnsanların arzu ettikleri bazen olmayabilir. Aday da olmayacağım, bir partiye de geçmeyeceğim. Kimseye şahsi bir kırgınlığım da yok." Birçok partiden adaylık teklifi aldığını kaydeden Gürtuna, "Baştan beri 'adaylık gibi bir takıntımın' olmadığını söyledim. Ve bu açıklamamın arkasında durarak arayışlara girmedim" diye konuştu. Bu arada Saadet Partisi SP , Gürtuna'yı ikna etmeye çalışıyor. Bugün listelerin verileceği son gün olmasına rağmen, sadece İstanbul adayını açıklamayan SP'de Gürtuna ikna olmazsa eski İstanbul Milletvekili Mukadder Başeğmez'in aday gösterileceği öne sürüldü. 
   
   CHP'nin Adana adayına tepki 
   CHP, Adana Büyükşehir Belediye Başkanlığı için "Şirinler Çetesi" soruşturmasında gözaltına alınan ve DGM'de yargılandıktan sonra beraat eden işadamı Bülent Özülkü'yü aday gösterdi. Adana Büyükşehir Belediye Başkanlığı için parti tabanından Akif Akay, eski mimarlar odası başkanı Sadi Sürenkök, müteahhit Mithat Topal öne çıkan isimler oldu. Ancak, kenar semtlerde ücretsiz ekmek dağıtarak adını duyuran Özülkü, parti yönetimi tarafından Büyükşehir Belediye Başkanlığı için aday gösterildi. Özülkü'nün aday gösterilmesini protesto eden Adana CHP örgütüne üye bir grup, vatandaşlara, ihaleye fesat karıştırdığı iddiasıyla yargılanan Özülkü'nün eli kelepçeli fotoğraflarını dağıttı. 
   
   
   
   
   
</TEXT>
</DOC>
