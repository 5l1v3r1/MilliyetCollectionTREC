<DOC>
<DOCNO> 201270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/siy07.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'1915' tartışılacak 
</HEADLINE>
<TEXT>

   Prof. Halaçoğlu, Viyana Üniversitesi'nin 1915 Ermeni olaylarını tartışmak için, Ermenistan Bilimler Akademisi ve kendi kurumlarına teklif yaptığını söyledi 
   
   Türk Tarih Kurumu TTK Başkanı Prof. Dr. Yusuf Halaçoğlu, gelecek yıl Viyana Üniversitesi'nin gözetiminde Ermenilerle bir araya geleceklerini ve 1915 dönemiyle ilgili bir tartışma yapacaklarını söyledi. Toplantıya TTK Başkanı olarak kendisi ve TTK Ermeni Masası Başkanı Prof. Dr. Hikmet Özdemir'in katılacağını bildiren Halaçoğlu, Viyana Üniversitesi'nin Ermenistan'dan Bilimler Akademisi Başkanlığı'na teklif götürdüğünü ifade etti. 
   
   'Resmiyete kavuşacak' 
   Halaçoğlu, "Onlar prensip olarak kabul ettiklerini belirtti ama kimlerin katılacağını bize daha resmen bildirmedi. Bildirildikten sonra konu resmiyete kavuşacak" dedi. Halaçoğlu sözlerini şöyle sürdürdü 
   "Karşılıklı olarak birbirimize arşiv belgeleri veya buna kaynak teşkil edecek belgeler göndereceğiz. Bunlar tarafımızdan incelenecek ve daha sonra karşılıklı bir araya gelip Viyana Üniversitesi'nin gözetiminde bir tartışma yapacağız." 
   Halaçoğlu, toplantının, Ermenistan'dan gelecek yanıta göre gelecek yıl ortaklaşa belirlenecek bir tarihte gerçekleştirileceğini söyledi. Kapalı toplantıda Ermeni sorununu tartışacaklarını anlatan Halaçoğlu, "Bu tartışmanın konusu, Ermenilerin soykırım yapıldığını iddia ettikleri 1915 yılıdır. Aslında bu, bir araya gelme ve bütün kozları ortaya koyma dönemi olarak görülebilir" dedi. 
   
   
   
</TEXT>
</DOC>
