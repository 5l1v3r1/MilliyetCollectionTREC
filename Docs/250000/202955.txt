<DOC>
<DOCNO> 202955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun49.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin yeni Dönem Başkanı İrlanda'dan Türkiye yorumu... 
</HEADLINE>
<TEXT>

     AB Dönem Başkanlığı'nı 1 Ocak 2004'te İtalya'dan devralacak olan İrlanda'nın Dışişleri Bakanı Brian Cowan, Türkiye ile temasları yoğunlaştıracaklarını söyledi. 
     Brüksel'de düzenlediği basın toplantısında, Dönem Başkanlığı programı hakkında bilgi veren Cowan, Türkiye konusunda çalışmalara devam edeceklerini belirterek, ''Dönem Başkanlığımızda gerekli temasları yoğunlaştıracağız. Gelecek yıl sonuna kadar kriterlerin gerçekleştirildiğini duyuracağımızı ve böylece Türkiye'nin katılım talebi çerçevesinde Türk dosyasının pozitif bir değerlendirmeden geçeceğini umuyoruz'' dedi. 
     Cowan, Bulgaristan ve Romanya'nın 2007 başında tam üye olmalarının öngörüldüğünü, bunun gerçekleşmesi için de çaba harcayacaklarını belirtti. 
     AB Anayasası konusunun önemine değinen ve bu alanda herkesin en kısa zamanda uzlaşma istediğini belirten Cowan, bu yönde arayış içinde olunduğunu, ancak görüş birliği sağlamanın kolay gözükmediğini ifade etti ve bir takvim belirlemekten kaçındı. AB'nin karar mekanizması ve yeteneğinin düzene sokulması gereği üzerinde duran Cowan, bunun itibar açısından önem taşıdığını, siyasi irade sağlamak için ellerinden geleni yapacaklarını ifade etti. Brian Cowan, ''iki vitesli AB'' yaklaşımına karşı olduklarını, 25'lerin birlikte ilerlemelerini istediklerini anlattı. 
     Dönem Başkanlığı programını ''Avrupalılar birlikte çalışıyorlar'' başlık ve sloganı ile sunan Cowan, ''Birlikte çalışmak, hep aynı fikirleri paylaşmak anlamına gelmiyor'' diyerek ''güler yüzlü'' bir Dönem Başkanlığı hazırlığı içinde olduklarını, amaçlarının AB'yi dayanışma içinde ilerletmek olarak belirlendiğini söyledi. 
     
</TEXT>
</DOC>
