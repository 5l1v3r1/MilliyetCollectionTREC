<DOC>
<DOCNO> 227269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy15.html </URL>
<DATE> 2004/03/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ankara'da belediye başkanlarından ilk mesajlar... 
</HEADLINE>
<TEXT>

     Ankara'nın bazı ilçelerinde seçimi kazanan belediye başkanları, ilk mesajlarında, seçimlerde verdikleri sözleri yerine getireceklerini bildirdiler. 
     Beypazarı İlçesi Belediye Başkanlığı'nı MHP'den ikinci kez kazanan Mansur Yavaş, AA muhabirine, yeniden seçilmesinde en önemli etkenin, ilçeyi başarıyla tanıtıp turizm kenti yapması olduğunu söyledi. 
     Yavaş, ilçe halkının kendilerine hizmet edecek kişileri ve geride kalan 5 yılın değerlendirmesini yaparak seçimlerde kendisine destek verdiğini ifade etti. Yavaş, ''İlçenin tanıtımında başarılı olduk. Beypazarı, Ankara'nın tarihi bir ilçesi olarak tanınıyor'' dedi. 
     Yavaş, Beypazarı'nın turizm potansiyeli karşısında daha kalıcı çalışmalar yaparak, binlerce turist gelmesini sağladıklarını anlatarak, yeni projelerle yeni alanlar kazandıracaklarını, tarihi ev ve konakların restoresine devam edeceklerini kaydetti. 
     
     KALECİK'TE ÇAĞDAŞ BELEDİYECİLİK 
     Kalecik İlçesi'nde Ak Parti'den Belediye Başkanı seçilen Orhan Benli, projelerini gerçekleştirmek için her türlü özveriyi göstereceğini söyledi. 
     Benli, ''İcraat safhamın temel taşlarını oluşturacak projelerimi ve düşlerimi gerçekleştirirken birlik ve beraberlik içinde siyasi ve kültürel ayrım yapmadan çağdaş belediyecilik anlayışı ile hizmet edeceğim'' dedi. 
     Çocukluğundan beri Kalecik için hep iyiyi ve güzel olanı hayal ettiğini belirten Benli, şöyle konuştu 
     ''Projelerimi gerçekleştirirken birlik ve beraberlik içinde siyasi, etnik ve kültürel ayrım yapmadan adil, seviyeli hak ile hukuk kurallarına uyarak çağdaş bir belediyecilik anlayışıyla hizmet vereceğim. Seçimlerden önce söylediğim projelerimi gerçekleştirmek için en üst düzeyde performans göstereceğim.'' 
     
     ''HER ŞEYİ PROJELENDİRDİK'' 
     Çubuk İlçesi'nde Belediye Başkanlığı'nı kazanan AK Partili Adem Tuğluca, geçmişteki klasik belediye anlayışının bitirileceğini, kalite güven sisteminin yerleştirileceğini söyledi. 
     Tuğluca, ''Çubuk'ta içme suyu sorunu, yol, kanalizasyon, arıtma, meyve, sebze hali, mezbaha gibi birçok sorun var. Bunları çözmeye çalışacağım'' dedi. 
     Ayrıca ilçeye doğalgazın getirilmesi, Çubuk'ta çeşitli fabrikaların açılması için çaba sarf edeceklerini ifade eden Tuğluca, ''Bir yüksekokulun açılması, mesire yerlerinin genişletilmesi konularında azimle çalışacağım. Kaynakları en ekonomik şekilde kullanarak ilçemiz halkına en iyi hizmeti vermeye çalışacağım'' diye konuştu. 
     
     ELMADAĞ'DA ŞEFFAF BELEDİYECİLİK 
     Elmadağ İlçesi Belediye Başkanlığı'nı kazanan CHP'li Ömer Ağa Kurt, ilk hedeflerinin uygar, akılcı ve sağlıklı bir kentleşme sağlamak olduğunu bildirdi. 
     Önce insan anlayışıyla çalışacağını ve uygar, akılcı, sağlıklı bir kentleşme sağlayacağını belirten Kurt, şunları söyledi 
     ''Şeffaf ve hesap veren bir belediye yönetimi oluşturacağım ve ihaleleri halka açık gerçekleştireceğim. Halkın refahı ve huzuru için halkın özne olmasına çalışacağım. Çalışanların haklarını koruyacağım. İşsizlikle mücadele ederek meslek edindirme projelerini destekleyeceğim. Engellilerin sorunu için de gerekli çalışmaları yapacağım.'' Kurt, arıtma tesisi yapacağını, öğrencilerin yurt, beslenme ve ulaşım sorunlarıyla ilgileneceğini ve uzun vadeli altyapı planlamaları ile şehrin sorunlarını verimli bir şekilde çözeceklerini kaydetti. 
     
     AYAŞ'TA YENİDEN YAPILANDIRMA 
     Ayaş İlçesi'nin CHP'li Belediye Başkanı Ali Başkaraağaç, ilk önce belediye hizmetleri organizasyonunun yapılandırılacağını söyledi. 
     Ayaş'a yeni itfaiye araçları alınacağını ve otobüs işletmelerini iyileştireceğini belirten Başkaraağaç, ''Tanzim satış mağazaları açılacak. Hayvan borsası, mezbaha ve entegre tesisi kurulacak. Ayaş'ın gıda ürünlerinin pazarlamasını yapıp patentini alacağız'' diye konuştu. 
     Eğitim-Kültür, Basın-Yayın ve Halkla İlişkiler Müdürlükleri kurarak, Ayaş'ın tanıtımını ve dışa açılımını sağlayacaklarını ifade eden Başkaraağaç, Ayaş'ın kimliğini zenginleştiren Dut Festivali'ni iç turizmi de harekete geçiren geniş kapsamlı bir içeriğe kavuşturacaklarını dile getirdi. 
     Başkaraağaç, dağ ve bağ evleri projeleri kapsamında, Çakmacık Yaylası ve Karadere Bağları'nın yamaçlarını yayla turizmi ve kış turizmine hizmet edecek şekilde yapılandıracaklarını kaydetti. 
     
     ''ÇÖPLERİ TEMİZLETİP, MAAŞLARI ÖDEYECEĞİM'' 
     Çamlıdere İlçesi Belediye Başkanlığı'nı kazanan AK Parti'li Hazım Canercan, ilk iş olarak ilçenin çöplerini temizleteceğini ve maaş alamayan işçilere en kısa zamanda maaşlarını vereceğini belirtti. 
     Canercan, ayrıca, ilçeyi turizme açacağını ve Ankara'nın cennet ilçesi haline getireceğini ifade etti. Çamlıdere'nin yeterli hizmeti alması için gerekli her türlü girişimlerde bulunacağını anlatan Canercan, güler yüzlü bir belediyecilik anlayışını hakim kılacaklarını kaydetti. 
     
     HAYMANA'DA İŞ MERKEZİ İNŞAATI BİTİRİLECEK 
     Haymana İlçesi'nde Belediye Başkanlığı'nı kazanan DYP'li Bünyamin Adacı, ilk olarak, daha önceki dönemde yapımına başlanan ve yarım kalan Hayme Sultan İş Merkezi inşaatını tamamlayacaklarını söyledi. 
     Adacı, Haymana Belediyesi'nin muhasebesini kontrol ettikten sonra ne yapıp yapmayacağına karar vereceklerini belirterek, şöyle konuştu 
     ''İnsanlarımıza güven telkin ettim. Şimdi yapacağımız Allah'ın lütfu kaplıcalarımızı en iyi şekilde değerlendirmek olacaktır. Uluslararası Kaplıca Festivali'ni ulusal düzeye indirerek devam ettirmeyi düşünüyoruz. Polatlı-Haymana-Konya yol bağlantısını bir an önce tamamlatmaya gayret edeceğiz.'' 
     
     ''İÇME SUYU PROBLEMİNİ ÇÖZECEĞİZ'' 
     Bala İlçesi'nin MHP'li Belediye Başkanı İbrahim Gürbüz, içme suyu problemini şehir şebekesini yenileyerek çözeceklerini bildirdi. 
     Gürbüz, ilçede içme suyu sorunu yaşandığını belirterek, ''İlk olarak içme suyu problemini şehir şebekesini yenileyerek çözeceğiz'' dedi. Eğitici ve kültürel kurslar açacaklarını ifade eden Gürbüz, ''Tekstil sektöründe iş alanları kurmak, esnafla işbirliği yaparak ticareti canlandırmak ve hayvancılığı geliştirmek için süt mandırası ve modern bir mezbaha kurmak için gayret göstereceğiz'' diye konuştu. 
     Gürbüz, ayrıca, yapımı devam eden Ankara-Kırşehir-Kaman yolunu hızlandırmak, toplu taşıma hizmetlerini modern hale getirerek Ankara Ulus'ta kapalı durak açmak, şikayet ve takip bürosu açıp Zabıta Amirliği'ni çarşıya taşımak gibi projeleri olduğunu kaydetti. 
     
     ''YARIM KALAN İŞLERİ BİTİRECEĞİZ'' 
     Nallıhan İlçesi'nde Belediye Başkanlığı tekrar kazanan MHP adayı Safa Gür, yarım kalan işlerin bitireceğini belirtti. 
     Gür, 5 yıllık projeler hazırlattığını, yapımına başlanan terminal binasının mayıs ayı sonunda, toptancı hal binasının ise temmuz ayında bitirilerek hizmete gireceğini söyledi. 
     İlçeye 3 kilometre uzaklıkta bulunan Ilıca Deresi'ndeki sıcak su kaynağı devreye sokularak, termal otel yaptıracaklarını ifade eden Gür, ''Yaptıracağımız otel ile Nallıhan'ı termal kaplıca turizmine açacağız. Bölgenin kalkınmasına öncelik vereceğiz'' dedi. 
     
     AKYURT'A DOĞALGAZ 
     Akyurt İlçesi'nin AK Partili Belediye Başkanı Gültekin Ayantaş, ilçeye doğalgaz getireceklerini söyledi. 
     Ayantaş, Akyurt halkının kendilerini seçimlerde birinci parti olarak seçtiğini belirterek, ''Akyurt halkı üzerine düşeni yaptı, şimdi sıra halka hizmet vermekte. Hizmet götürürken herkese eşit mesafede olacağız'' dedi. 
     Öncelikli işlerinin ilçeye doğalgaz getirme projesi olduğunu ifade eden Ayantaş, ''Ayrıca, içme suyu göleti, sosyal konut, meslek yüksekokulu, endüstri meslek lisesi açılması gibi projelerim de var. Bunları da hayata geçirmek için çaba sarf edeceğiz'' diye konuştu. 
     
     KAZAN'DA ÖNCELİK İÇME SUYUNDA 
     Kazan İlçesi'nin AK Partili Belediye Başkanı Lokman Ertürk, ASKİ'nin Kazan'da kurulacak birimiyle daha sağlıklı ve ucuz içme suyu temin edeceklerini söyledi. 
     Kazan-Kızılay arasında EGO otobüsleri ve Özel Halk Otobüs seferlerinin konulacağını belirten Ertürk, ''Bu yıl, Kazan doğalgaza kavuşacak. Gençler için her türlü sportif ve kültürel ihtiyaçlara cevap verecek bir merkez kuracağız'' dedi. 
     
     ''YENİ BİR DÖNEM BAŞLIYOR'' 
     Güdül İlçesi'nin AK Partili Belediye Başkanı Hüseyin Erdoğan, ilçede yeni bir döneme girildiğini belirterek, çalışmalarına halkın desteği ile şevkle başlayacağını söyledi. 
     Eski Belediye Başkanı ve MHP adayı Cemil Sezer'den görevi devralan Erdoğan, seçim öncesinde verdiği vaatlerin arkasında olacağını ve Güdül'ün kalkınması için her türlü fedakarlığı yapacağını sözlerine ekledi. 
     
</TEXT>
</DOC>
