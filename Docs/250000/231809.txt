<DOC>
<DOCNO> 231809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur47.html </URL>
<DATE> 2004/04/15/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Depremin önceden bilindiği iddiası... 
</HEADLINE>
<TEXT>

     TÜBİTAK Marmara Araştırma Merkezi MAM , Bolu'da dün meydana gelen depremi önceden MAM'a bildirdiğini belirten kaplıca görevlisinin ifadelerinin, bilimsel araştırmalar açısından değer taşımadığını açıkladı. 
     MAM'dan yapılan yazılı açıklamada, 3 yıldır İstanbul Büyükşehir Belediyesi ile işbirliği halinde Marmara Bölgesi'nde depreme yönelik sistematik gözlem çalışmaları yürütüldüğü anımsatıldı. 
     Elde edilen bilgiler ile bulguların sismik aktivite açısından önemli sayılabilecek düzeye gelmesi durumunda yetkililere iletildiği ifade edilen açıklamada, şöyle denildi 
     ''Son günlerde basında yer alan ve 14 Nisan 2004'te Bolu ilinde meydana gelen 4.6 büyüklüğündeki depremin, Düzce Efteni Kaplıcası yetkilisi tarafından 5 saat öncesinden TÜBİTAK MAM'a bildirildi şeklindeki ifadeler, bilimsel araştırma açısından herhangi bir değer taşımamaktadır. Kaldı ki basınımızda haber olan kişi, depremlerin olmadığı dönemlerde de bu konuda TÜBİTAK MAM'ı sürekli aramaktadır. 
     Özetle, depremlerin önceden kestirilmesi konusunda dünyada henüz bilimsel açıdan doğruluğu kanıtlanmış bir yöntem bulunamamıştır. TÜBİTAK MAM'ın bu konudaki araştırmaları ve bu kapsamda elde edilen bilgiler, bulgular cesaret verici olmakla beraber, henüz meydana gelecek depremin yeri, büyüklüğü ve zamanı hakkında kesin bir şey söylemek mümkün değildir.'' 
     
</TEXT>
</DOC>
