<DOC>
<DOCNO> 211077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur10.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant... Aç kalan geyikler yola indi... 
</HEADLINE>
<TEXT>

     Abant'ta 2 gündür aralıksız devam eden kar yağışı nedeniyle Abant Geyik Üretme Çiftliği'ndeki 80 geyik aç kalarak, yiyecek aramak için Abant yoluna kadar indi. 
     Abant'ta 80 santimetreye ulaşan kar kalınlığı ve aralıksız yağan kar, Abant Geyik Üretme Çiftliği'nde bulunan 80 geyiğin yaşamını olumsuz etkiledi. Aç kalan geyikler, yiyecek bulmak için sürüler halinde Abant yoluna kadar indiler. Yola kadar inen geyikleri gören tatilciler, araçlarından inerek, geyiklerin fotoğrafını çekmeye çalıştılar. 
     Bolu Doğa Koruma ve Milli Parklar Şube Müdürü Sezgin Akay, ''Ekiplerimiz aç kalan geyiklere doğa şartları izin verdiği oranda yiyecek ulaştırıyor. Geyikler kar yağışının fazla olduğu günlerde bizim bıraktığımız yemlerle besleniyorlar ama bazen bu da onlara yetmiyor ve ormandan aşağılara kadar inerek yiyecek arıyorlar'' dedi. 
     
     KAÇAK AVLANMANIN CEZASI 6.5 MİLYAR LİRA 

     Bolu'da 2003 yılında kaçak olarak geyik avlayan 21 kişi yakalandı. Yakalananlardan cezası kesinleşenlere 28 milyar lira para cezası kesildi. 
     Bolu Doğa Koruma ve Milli Parklar Şube Müdürü Sezgin Akay, Abant'taki geyik üretme çiftliğinde 80, Yedigöller Milli Park alanında ise tahminen 300-350 geyiğin yaşadığının tespit edildiğini söyledi. 
     Akay, 2003 yılında bölgede kaçak avlanan avcıların 2 geyiği öldürdüğünü belirterek, ''Ekiplerimiz kaçak avlanan 21 kişiyi suç aleti silahlarla birlikte yakalayarak jandarma ekiplerine teslim etti. Yakalanan ve cezaları kesinleşen avcılara 28 milyar lira para cezası kesildi'' diye konuştu. 
     Akay, Doğa Koruma ve Milli Parklar Genel Müdürlüğünün Bolu'da geyik avlamayı yasakladığını, avlayanlara ise 6.5 milyar lira ceza kesildiğini kaydetti. 
     Öte yandan, Akay, geçen yıl araçların çarptığı 10 geyiğin yaralandığını sözlerine ekledi. 
     
</TEXT>
</DOC>
