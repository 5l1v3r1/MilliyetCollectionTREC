<DOC>
<DOCNO> 229956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy13.html </URL>
<DATE> 2004/04/09/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kaymakam hamalları dövdü mü 
</HEADLINE>
<TEXT>

     Erzurum'un Aşkale İlçesi'nde 4 hamal, Kaymakam Mustafa Özsoy'un kendilerini dövdüğünü ileri sürerek, Özsoy hakkında şikayetçi oldular. 
     AA muhabirinin edindiği bilgiye göre, deprem bölgesine gelen yardımların taşınması için kaymakamlığın anlaştığı Ahmet Fani, Adem Turan, Yasin Turan ve Cihan Turan isimli hamallar, çalıştıkları sırada Kaymakam Mustafa Özsoy'un kendilerine saldırdığını ileri sürdüler. 
     Aşkale Sağlık Ocağı'nda tedavileri yapılan vatandaşların daha sonra karakola giderek, kaymakam hakkında şikayetçi oldular. 
     Vatandaşların Avukatı Bilge Mutlu ise, AA muhabirine yaptığı açıklamada, kendisinin Baro tarafından atandığını ve kaymakamın hamallara saldırdığını belirterek, şahısların karakoldaki ifadelerinin ardından Savcılığa gidip, suç duyurusunda bulunacaklarını söyledi. 
     Hamalların şikayetlerinden vazgeçmemekte kararlı olduğunun altını çizen Mutlu, şunları kaydetti 
     ''İlçe Kaymakamı Mustafa Özsoy, 4 hamala saldırıda bulunmuş. Karakolda şikayetçi olan 4 müvekkilim, şu anda savcılıkta suç duyurusunda ifade veriyorlar. Artık kararı adalet verecek.'' 
     
     KAYMAKAM ÖZSOY İDDİALARI YALANLADI 
     Kaymakam Mustafa Özsoy ise, olaya savcının el koyduğunu belirterek, hakkındaki iddiaların gerçeği yansıtmadığını ve kendisinin kimseyi tartaklamadığını ifade etti. 
     Özsoy, adı geçen kişilerin kendisini karalamak istediğini ileri sürerek, şöyle konuştu ''Bu iddiaları ortaya atanlar ispatlamak zorundalar. Ben kimseye saldırmadım. Emniyet Müdürümüz bu şahısların hırsızlık yaptığı sırada suçüstü yapıyor. Bana komplo kuruyorlar. Hakkımda karalama kampanyası başlatanlara tazminat davası açacağım.'' Görgü tanıkları Bahattin Dalyaprak ve Arif Atak da, Kaymakam Özsoy'un hamallara ''Sizler hırsızlık yapıyorsunuz'' diyerek, saldırdığını iddia ettiler. 
     
     ''ONLAR BOLU BEYİ İSE BEN DE KÖROĞLU'YUM'' 
     Bu arada, Aşkale Kaymakamı Özsoy, bir süre önce yaygın bir gazeteye verdiği ''Onlar Bolu Beyi ise ben de Köroğlu'yum..'' şeklindeki özel demeciyle görevinden istifa ettiğini kamuoyuna açıklamış, ancak istifası gerçekleşmemişti. 
     
</TEXT>
</DOC>
