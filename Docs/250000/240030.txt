<DOC>
<DOCNO> 240030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo01.html </URL>
<DATE> 2004/05/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Tahkim Kurulu'ndan açıklama Bakan'ın baskısı altındayız.. 
</HEADLINE>
<TEXT>

     Futbol Federasyonu Tahkim Kurulu, Devlet Bakanı ve Başbakan Yardımcısı Mehmet Ali Şahin'in ''Şenol Güneş konusunda Tahkim Kurulu'nun yaptığı hukuk kepazeliğidir'' şeklindeki açıklamaları üzerine, bir basın bildirisi yayınlayarak, kendilerini Bakan'ın müdahale ve baskısı altında hissettiğini bildirdi. 
     Kurulun bu akşam Futbol Federasyonu'nun Levent'teki binasında yaptığı toplantı sonrasında başkan Türker Arslan, hazırlanan bildiriyi basın mensuplarına okudu. 
     Tahkim Kurulu'nun, görev ve yetkilerini kanundan alan, yargılama fonksiyonu gören bir kurul olduğunu belirten Arslan, ''Yargı mercii olarak 12 yıllık görev süremiz içinde bugüne kadar hiçbir idari ve siyasi makamın müdahalesi görülmemiştir. Bugün kendimizi sayın Bakan'ın müdahale ve baskısı altında hissediyoruz'' dedi. 
     Açıklamada şu görüşlere yer verildi 
     ''Sayın Bakan'ın, gerekçeli kararımızı görmeden, Şenol Güneş davası sebebiyle kurulumuza yönelttiği beyanatına ve bu dava ile ilgisine anlam veremiyoruz. Verilen bu karar hukuka uygun olup, sayın Bakan'ın iddia ettiği gibi bir hukuk kepazeliği ve kurulumuzun ihmali söz konusu değildir. Söz konusu davanın gerekçeli kararının yazımı bugün tamamlanmıştır. Karardan bir örnek de sayın Bakan'a sunulacaktır.'' Türker Arslan, basın mensuplarının ''İstifa etmeyi düşündünüz mü '' şeklindeki soruları üzerine, ''Düşünüyorduk. Konuyu Federasyon başkanımız Haluk Ulusoy ile görüştük. Türk sporunda kaosa neden olmamak için ve başkanın da bu konudaki sıkıntıları belirtip devam etmemizi istemesi üzerine devam kararı aldık. Biz aldığımız tüm kararların daima arkasındayız'' dedi. 
     
     BURSASPOR VE GALATASARAY'A ''RET'' 
     Tahkim Kurulu, Bursaspor'un 1 maç saha kapatma, Galatasaray'ın da 1 maç seyircisiz oynama cezasına yaptığı itirazı reddetti. 
     Bursaspor'un itirazı için duruşmalı toplantı yapılırken, kurul başkanı Türker Arslan, bu itiraz konusunda çok tartıştıklarını, dosyadaki raporlar ve görüntüler doğrultusunda karar verdiklerini, itirazın 3'e 2 oy çokluğuyla alındığını söyledi. 
     Arslan, Galatasaray'ın, 1 maç seyircisiz oynama cezasına yaptığı itirazın ise oybirliğiyle reddedildiğini açıkladı. 
     Duruşmalı toplantıya katılan Bursaspor Kulübü Başkanı Fikret Üstenci de Tahkim Kurulu'nun kararına saygılı olduklarını bildirdi. 
     Üstenci, bu konuda haklı olduklarını düşündüklerini, ancak beklemedikleri bir karar çıktığını ifade ederek, ''Son maçımızı Adapazarı'nda oynayacağız. Her türlü organizasyonu yapıp, taraftarlarımızı oraya götüreceğiz'' dedi. 
     
</TEXT>
</DOC>
