<DOC>
<DOCNO> 202684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun12.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington metrosunda bir geyik... 
</HEADLINE>
<TEXT>

     ABD'de civar eyaletler Virginia ve Maryland'i de kapsayan ve ulaşımın belkemiği olan Washington metrosu, yürüyen merdivenlerden trenin yanına kadar inen ve platformda koşturan bir geyik tarafından ''ziyaret'' edildi. 
     Rock Creek park ormanı içine kurulu Washington'da, kentin en merkezi yerlerinde dahi ''geyik çıkabilir'' uyarıları bulunmasına rağmen, bu geyiklerin yürüyen merdivenlerden inerek metroya ulaşması, işe gitmek üzere metroya binen başkentlileri şaşırttı ve eğlendirdi. 
     Yürüyen merdivenlerden sakin sakin inerken ve metro bekleyenlerin şaşkın bakışları arasında, trenin yanında koştururken metro güvenlik kameralarına yakalanan geyik, metronun Maryland eyaleti bölümünde kalan Addison Road-Seat Pleasant istasyonunda görüldü. 
     Metro yetkilileri, geyiğin daha sonra, tren raylarına atladığını ancak rayların elektrikli olan kısmından sakınarak ormana doğru kaçtığını kaydettiler. 
     Geyiğin görüntüleri, metro yetkilileri tarafından basına dağıtıldı. 
     
</TEXT>
</DOC>
