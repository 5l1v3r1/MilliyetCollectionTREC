<DOC>
<DOCNO> 240828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/guncel/gun04.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çarşaf' krizi polise havale 
</HEADLINE>
<TEXT>


Gaziantep Terörle Mücadele ekipleri, 'çarşaf' krizine sahne olan öğretmeneviyle ilgili soruşturma başlattı 

AHMET KAYA Gaziantep DHA 

Gaziantep'te, babası emekli öğretmen olan Hülya Keskin'in göbeği açık kıyafetle alınmadığı öğretmenevinde çarşaflı bir kadının görülmesinin ardından başlatılan çok yönlü soruşturma sürüyor. Olayın meydana geldiği sırada Ankara'da bulunan Vali Lütfullah Bilgin, dün görevine başlar başlamaz Milli Eğitim'den sorumlu Vali Yardımcısı Mehmet Kurdoğlu, Milli Eğitim Müdürü Hüseyin Atak, görevden alınan Öğretmenevi Müdürü Zekeriya Efiloğlu, Müdür Yardımcısı Tuncay Kartal'la birlikte bir toplantı yaptı. Atak ile Kartal, konuyla ilgili soruları "Açıklamaları Bilgin yapacak" diyerek yanıtlamadı. 
Gaziantep'e giden Milli Eğitim Bakanlığı Sosyal İşler Daire Başkanlığı'ndan üst düzey yetkililerin araştırmaları sürerken, Gaziantep Emniyet Müdürlüğü'nün de soruşturma açtığı belirlendi. Terörle Mücadele Şube Müdürlüğü ekipleri, bu kapsamda öğretmenevinin güvenlik görevlileri ile olay sırasında resepsiyonda bulunan görevlilerin ifadelerine başvurdu. Görevlilerden bazıları daha detaylı ifadelerine başvurulmak üzere Emniyet'e götürüldü. 
Keskin ise, annesi Fatma Keskin'in rahatsızlanması üzerine önceki gece memleketi Artvin'e gitti. 

AKP Provokasyon 
AKP Grup Başkan Vekili Eyüp Fatsa, Keskin'in Gaziantep Öğretmenevi'ne kıyafeti nedeniyle alınmamasının "provokasyon" olabileceğini söyledi. 
Fatsa, sadece "vücudun bir kısmı açık" diye engellemenin doğru olmadığını belirterek, "Eğer bu bir provokasyonsa bunun ne yapana, ne de ülkeye faydası var" diye konuştu. 


</TEXT>
</DOC>
