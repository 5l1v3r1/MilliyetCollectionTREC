<DOC>
<DOCNO> 242835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/siyaset/asiy.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milli Görüş çifte strateji uyguluyor' 
</HEADLINE>
<TEXT>


Alman gizli servisine göre Milli Görüş dışarıya karşı uyumlu, diyaloğa hazır. İçlerinde ise demokrasiye karşı ajitasyon yapılıyor 

FRANKFURT Milliyet 


Almanya'nın Hessen Eyaleti İçişleri Bakanı Volker Bouffier, aşırı İslamcıların, aşırı sağ ya da soldan daha büyük tehlike olduğunu söyledi. Anayasayı Koruma Örgütü'nün eyaleti kapsayan bu yılki istihbarat raporunu açıklayan Hıristiyan Demokrat Birlik Partili CDU Bouffier, "Amacımız İslam değil, terörizmle mücadele. İnsanların her gün paniğe kapılmalarını istemiyoruz. Ancak her ipucunu da ciddiye almak zorundayız" dedi. 
Raporda, Almanya'da İslam Toplumu Milli Görüş IGMG adı altında örgütlenen Milli Görüş'e de geniş yer verildi. Milli Görüş'ün özellikle yaz aylarında açılan özel okullarda çocukları doktrine ettiğini, böylece "tehlikeli tohumların ekildiği"ni belirten Bouffier, Hessen'de yaşayan 7750 militan olmayan aşırı İslamcının 3800'ünün Milli Görüşçü olduğunu vurguladı. 
Milli Görüşçülerin amaçları için "basın özgürlüğünü kullandığını" belirten Bouffier, "Kendilerini dışarıya karşı hoşgörülü, liberal, yasalara saygılı olarak gösteriyorlar. Ancak gerçekte bir şeriat devleti için mücadele ediyorlar" dedi. 
Raporda en büyük aşırı İslamcı örgüt olarak tanıtılan Milli Görüş'ün, "çifte strateji" uyguladığına da dikkat çekildi. "Dışarıya karşı uyum, din özgürlüğünden bahsediyor, kendilerini diyaloğa hazır olarak gösteriyor, anayasaya saygılı olduklarını açıklıyorlar. Ama kendi içlerinde batı demokrasisinin değerlerine karşı ajitasyon yapıyorlar" denildi. Raporda, "Milli Görüş'ün militan olmayan aşırı İslamcılığı, özgürlükçü demokratik temel düzen için uzun vadede daha büyük tehlike teşkil ediyor" değerlendirmesi yapıldı. 


</TEXT>
</DOC>
