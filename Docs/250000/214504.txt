<DOC>
<DOCNO> 214504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko33.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin halka arzına da kar önlemi... 
</HEADLINE>
<TEXT>

     Fenerbahçe Sportif A.Ş.'nin halka arzında talep toplama süresi, beklenen olumsuz hava koşulları nedeniyle 2 günden 3 güne çıkarıldı. 
     Halka arzı gerçekleştirecek konsorsiyumun liderliğini yapan Deniz Yatırım Menkul Kıymetler A.Ş.'den yapılan yazılı açıklamada, şirketin halka arzında 12-13 Şubat tarihleri olarak belirlenen talep toplama süresinin 2 günden 3 güne çıkarılarak 16 Şubat Pazartesi gününü kapsayacak şekilde genişletildiği bildirildi. 
     Tüm yurdu etkisi altına alması beklenen olumsuz hava koşulları dikkate alınarak süre bir gün daha uzatılırken, yatırımcılar konsorsiyum üyelerine 16 Şubat Pazartesi günü de başvurabilecekler. 
     Fenerbahçe Sportif A.Ş.'nin yüzde 15 hissesinin halka arzı için sabit fiyatla talep toplama yarın başlıyor. 
     Hisseler, 10 bin 500 liradan halka arz edilecek. Deniz Yatırım liderliğindeki konsorsiyumda Ekspres Yatırım yurtdışı eş konsorsiyum lideri olarak yer alıyor. Konsorsiyumun diğer üyeleri, Alan Yatırım, Ata Yatırım, Ataonline Menkul, Delta Menkul, Ekinciler Yatırım, Es Menkul, Evgin Yatırım, Garanti Yatırım, Gedik Yatırım, Hak Menkul, Halk Yatırım, İnfo Menkul, İnter Yatırım, Kalkınma Yatırım, Meksa Yatırım, Oyak Yatırım, TSKB Menkul, Üniversal Menkul, Vakıf Yatırım, Yatırım Finansman, Tacirler Menkul ve Ziraat Yatırım'dan oluşuyor. 
     
</TEXT>
</DOC>
