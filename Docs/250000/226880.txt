<DOC>
<DOCNO> 226880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko33.html </URL>
<DATE> 2004/03/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Arı Hareketi Üyesi Özdemir AB ile ilişkiler iyiye gidiyor 
</HEADLINE>
<TEXT>

     Arı Hareketi üyesi Emre Özdemir, Türkiye'nin Avrupa Birliği'ne üye olması durumunda askeri, ekonomik, insani yönlerden birçok avantaja kavuşacağını belirterek, ''Ayrıca enerji yollarına daha yakın olmak gibi bir fırsatı da elde edeceğiz'' dedi. 
     Ege Üniversitesi EÜ Avrupa Birliği Dış İlişkiler Ofisi ve AEGEE-İzmir Topluluğu işbirliği ile EÜ Ziraat Fakültesi konferans salonunda ''Yeni Fırsatlar, Yeni Perspektifler, Avrupa Birliği Projesi'' konulu bir konferans düzenlendi. 
     Toplumsal Katılım ve Gelişim Vakfı bünyesinde faaliyetini sürdüren Arı hareketinin üyesi olan Emre Özdemir, dünya üzerinde AB'ye üye olmadan Gümrük Birliği'ne giren tek ülkenin Türkiye olduğunu belirterek, ''Günümüzde Türkiye-Avrupa Birliği ilişkileri hiçbir dönemde olmadığı kadar iyi gidiyor. 2005 yılındaki müzakerelere Türkiye'nin katılması durumunda, 2012-2015 yılları arasında Türkiye'nin AB'ye tam üyeliği gerçekleşebilir'' dedi. 
     Türkiye'nin Avrupa Birliği'ne üye olması durumunda askeri, ekonomik, insani yönlerden birçok avantaja kavuşacağını vurgulayan Özdemir, ''Ayrıca enerji yollarına daha yakın olmak gibi bir fırsatı da elde edeceğiz. Şu an konum itibariyle Kafkaslar ve Ortadoğu'daki enerji yollarına en yakın ülke konumundayız'' diye konuştu. 
     Toplumsal Katılım ve Gelişim Vakfı, Hollanda Konsolosluğu'nun Marta KAP Fonu kapsamındaki finansal desteği ile ''Yeni Fırsatlar, Yeni Perspektifler, Avrupa Birliği'' projesini sürdürüyor. 
     
</TEXT>
</DOC>
