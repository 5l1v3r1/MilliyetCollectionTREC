<DOC>
<DOCNO> 202632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/spor/bnba.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistons paslandı mı 
</HEADLINE>
<TEXT>

   Mehmet Okur'un takımı son 10 günde kaybettiği 4 maç nedeniyle huzursuz günler yaşıyor. Detroit Pistons savunması aksarken, Memo'nun pota altına alışamaması sayı krizini yaratıyor 
      NBA'e yakın plan METE AKTAŞ 

   
   Büyük beklentilerle başladıkları sezonun ilk 20 maçında 14 galibiyet alan ancak, son 10 gün içinde oynadığı 4 maçı da kaybeden ve çok kötü basketbol oynayan Detroit Pistons'da huzursuz günler yaşanıyor. Merkez Grubu'nun zirvesinde yer alan ve ligin en iyi basketbol oynayan takımlarından Indiana Pacers'ın coachluğunu yapan Rick Carlisle'ın yerine takımın başına getirilen Larry Brown değişiklikler yapmaktan söz ediyor. Sezon öncesinde takımı hızlı tempoda oynatmayı amaçlayan Brown, son demeçlerinde tempolu basketbol yerine set oyunu oynatmayı düşündüğünü açık açık dile getirdi. Yani o son 2 yıldır bir çoklarınca "çirkin", "işe yaramaz" olarak değerlendirilen ve Rick Carlisle'ın kapı dışarı edilmesindeki faktörlerden biri olan oyun sistemi, Pistons'da yeniden boy göstermek üzere. 
   Peki Larry Brown'ı bu değişiklikleri hayata geçirmeye teşvik eden sebepler neler 
   
   Direnç nerede 
   Herşeyden önce etkili bir hücum için sahip olmanız gereken ilk şey iyi savunmadır. Her zaman savunmasıyla gurur duyan ve ligin en iyi savunma yapan takımlarından biri olan Pistons, son dönemde bu özelliğini göstermekten çok uzakta. Evet, maç başına potalarında gördükleri 87.7 sayı ile hala ligin en az sayı yiyen 4. takımı durumundalar, ama son Cavaliers ve Sonics yenilgilerinde, iki rakibin de 90 sayı barajını aşarken 50'nin üzerinde şut isabeti ile oynamaları Pistons savunmasının ne kadar aksadığının bir göstergesi. Savunmada kolay yenilen sayılar Larry Brown'ın istediği hızlı hücumların sayısını doğal olarak azaltıyor ki, bu da bizi Detroit'in esas sorunu olan hücumdaki kısırlığa getiriyor. 
   
   Uyum yok 
   Bu sezon 41.8 şut isabeti NBA 24.sü ile oynayan Pistons son 4 maçta 37.6 isabet oranıyla oynuyor ve 28 Kasım'dan beri 90 sayı barajına ulaşamıyor. Larry Brown hücumdaki sorunun pota altını etkili bir şekilde kullanmamalarına ve 1 - 2 pas sonunda acele dış şutlarla sayı üretmeye çalışmalarına bağlıyor. Özellikle Brown'ın sürekli vurguladığı ise pota altından sayı bulamamak ki, burada sorumluluğun bir kısmı da Mehmet Okur'a ait. İki hafta önceki yazımda Brown'ın, Mehmet'i içeriden oynamaya teşvik ettiğini, dışarıdan bulacağı sayılardan çok içeriden bulacağı sayılara önem verdiğini belirtmiştim. Ama Mehmet coachunun bu isteklerine rağmen kendi bildiğini okumaya devam etti ve sonunda geçen perşembe Cleveland maçında Brown - Memo sürtüşmesi alenen ortaya çıktı. Maç boyunca uzak mesafeli şutlar atan Mehmet, Larry Brown'ın molada uyarmasına rağmen dışarıdan oynamayı sürdürünce kendisini benchte buldu ve o maçtan beri Brown'ın rotasyonunda arka sıralara düştü. Larry Brown'ın bu hamlesi Mehmet'ten vazgeçtiği veya vazgeçeceği anlamına gelmiyor, ama Memo'ya da "Sözümü dinlemezsen, dediklerimi yapmazsan başına gelecek budur" mesajını veriyor. 
   
   Memo yıldız oluyor    DETROİT Pistonslu Mehmet Okur, saha içinde kariyerinin ilk ciddi problemiyle karşı karşıya kalırken saha dışında ise belki de en iyi dönemini yaşıyor. Sempatikliği ve karakteri ile Detroit'liler tarafından oldukça sevilen ve Pistons'ın yeni yüzü olarak lanse edilen Okur, bir dizi reklam filminde oynayacak. Bu reklamların şubat ayı içinde ekranlarda olacağı söyleniyor. 
   
   Hidolu Spurs rahat kazandı    NBA'DE son şampiyon San Antonio Spurs, sahasındaki maçta Memphis Grizzlies engelini 78 - 67'lik skorla aşarken, 22 dakika forma giyen Hidayet Türkoğlu, 4 sayı, 4 ribaunt ve 1 asistle oynadı. Spurs'ta Tim Duncan, 21 sayı ve 13 ribauntla maçı tamamlarken, oyun kurucu Tony Parker, 18 sayı ve 5 asist yaptı. 
   
   Diğer sonuçlar 
   Boston - Minnessota 95 - 116 
   Indiana - Cleveland 95 - 85 
   Dallas - Toronto 111 - 94 
   L.A. Clippers - New Orleans 109 - 80 
   
   Haftanın beşi 
   Andrei Kirilenko Utah 
   Lamar Odom Miami 
   Tracy McGrady Orlando 
   Paul Pierce Boston 
   Peja Stojakovic Sacramento 
   
   Haftanın olayı 
   PORTLAND'ın asi forveti Rasheed Wallace'ın bir röportajda NBA'i beyazların hegemonyası altında olan ve genç cahil siyahi gençleri kullandığı ırkçı bir lig olmakla, NBA Başkanı David Stern'ü ise siyahların sırtından para kazanmaya çalışan birisi olarak suçlaması. 
   
   Haftanın oyuncusu 
   PAUL PIERCE BOSTON CELTICS 
   BOSTON Celtics'in mutlak önderi Paul Pierce gerçek bir liderin yapması gerekeni yapıyor ve hem savunmada hem de hücumda takımını ateşleyen kişi oluyor. All - Star oyuncu takımının geçen hafta kazandığı 4 maçta 31.0 sayı 9.5 ribaund, 4.0 asist, 2.25 top çalma ve 1.5 blok ortalaması tuttururken, özellikle 105-98'lik Cleveland galibiyetindeki 41 sayı 9 ribaund 6 asist 4 top çalma 2 blokluk performansı herkese parmak ısırttı. 
   
   Ne dedin, ne dedin 
   "Takım içindeki kurallarımızı bugünden itibaren değiştiriyoruz. Bundan böyle eğer bir oyuncu ayda bir saha içinde veya bir kavgaya veya herhangi bir skandala yol açmazsa o oyuncuya ağır cezalar vereceğiz. En çok sayı atan ilk 4 oyuncumuza ayda bir MTV'ye çıkma zorunluluğu getiriyoruz. Ayrıca reytinglerimizi yükseltmek için haftada bir oyuncularımın taktikten falan anlamayan mankafa adamlar olduğunu, benim onlardan, onların benden nefret ettiklerini, herkesin birbirinin gırtlaklamak için fırsat kollandığına dair dedikodular çıkartacağım. Eminim reytingimiz tavan yapacaktır." Amerikan medyasında çıkan "San Antonio Spurs bu ligin sıkıcı takımı" eleştirilerine Spurs coachu Gregg Popovich alaycı bir cevap verdi. 
   "Valla herkesten özür diliyorum. Ama inanın coacha kıllık olsun diye uyumuş değilim. Sadece biraz içim geçmiş o kadar." Seattle'ın 2.16 boyunda 130 kilo ağırlığında olan, ama cürmü kadar yer yakmayan pivotu Jerome James, takım arkadaşları ile birlikte video odasında maç kaseti seyrederken uyuya kalmış. Sonics coachu Nate McMillan'ın tepkisi ise James'e 1 maç oynamama cezası vermek oldu. 
   
   Bu maç kaçmaz 
   BOSTON -DALLAS 18 Aralık Çarşamba 
   LA Bu sezon öncesinde Boston'dan Dallas'a takas edilen All - Star forvet Antoine Walker, takas sonrasında ilk defa eski takımına karşı mücadele verecek. Geçen hafta Walker'ın kendisini Dallas'a gönderen takası yapan adam olan Celtics GM'i Danny Ainge'için "o bir yılan" demesi bu maçın tansiyonunu yükseltecek. 
   
   Zirvedekiler 
   1- L.A Lakers Arka arkaya 10 maç kazandıktan sonra 24 saat içinde iki maç Dallas, Portland kaybettiler. Zirvedeler ama krediyi tüketiyorlar. 
   2- SACRAMENTO Stojakovic'in muazzam oyunu Kings'i zirveye bir adım daha yaklaştırdı. 
   3- DALLAS Doğru basketbolu oynadıklarında ligin en tehlikeli takımı olabileceklerini Lakers karşısında gösterdiler. 
   4- INDIANA Ortalama bir hafta geçirdiler, ama hala Doğu'nun en iyisi onlar. 
   5- SAN ANTONIO Son şampiyon yavaş yavaş güç topluyor. Ah bir de Hidayet istikrar kazansa 
   6- NEW ORLEANS Haftayı 4 galibiyetle kapadılar, Indiana'nın ensesindeler. 
   7- MINNESOTA Sakatlıklardan en çok canı yananlardan biri olan Wolves şimdi de pivot Michael Olowokandi'den 2 ay faydalanamayacak. 
   8- HOUSTON Savunmayı oturttular derken, bu kez hücumda aksamaya başladılar. 3 günde Spurs'e 2 defa yenilmeleri daha kat edecekleri çok yol olduğunu kanıtladı. 
   9- MEMPHIS Hatırlıyor musunuz Bir zamanlar ligin dibinde unutulmuş, kaderine terkedilmiş bir takım vardı. İşte o takım bugün ligde her takıma kök söktüren son 2 yılın finalisti New Jersey'e geçen hafta 47 sayı fark atan Memphis Grizzlies'den başkası değil. 
   10- DETROIT Bkz. Ana yazı 
   
   Sayılarla geçen hafta 
   696.652 15 Şubat günü Los Angeles'ta, Staples Center'da oynanacak 2004 NBA All - Star maçında Batı ve Doğu Karmaları'nda ilk 5 başlayacak oyuncuları belirleyecek halk oylamasının ilk sonucu açıklandı. Buna göre tüm oyuncular arasında en çok oyu toplayan isim şu ana kadar 696.652 oy alan Toronto Raptors'ın yıldızı Vince Carter. Carter'ın arkasında ise yaşadığı tüm skandallara rağmen 577.505 oy almayı başaran Kobe Bryant yer alıyor. 
   43.908 Dakika. NBA'de 17. sezonunu geçiren Indiana'nın veteran guardı Reggie Miller takımının Atlanta'yı 103 - 92 yendiği maçta kariyerinde toplam 43.908 maç dakikasına ulaşarak NBA tarihinde en çok sahada kalmış 10. oyuncu olma başarısını gösterdi. 
   4745 Geçtiğimiz haftaya damgasını vuran maçta Dallas, Lakers'ı Los Angeles'da 110 - 93 yenerek rakibi karşısında deplasmanda tam 4745 gün sonra yani tam 13 yıl sonra ilk zaferine ulaşmış oldu. 
   1111 Dallas coachu Don Nelson, takımının Toronto karşısında aldığı galibiyetle 25 yıllık coachluk kariyerindeki 1111. maçını kazanarak NBA tarihinde en çok maç kazanan 2. coach oldu. Bu maç ayrıca Nelson'ın oyuncu ve coach olarak NBA'de görev aldığı 3000. karşılaşmaydı. 
   55 San Antonio, Houston'ı Perşembe akşamı 71 - 67 yenerken maçın ilk yarısında iki ekip toplam sadece 55 sayı üreterek NBA tarihinde 24 saniye kuralının uygulamaya koyulduğu 1954 - 55'ten bu yana "bir devrede atılan en düşük sayı" rekorunu kırdılar. 
   27 Dallas'a sahasında yenilen Lakers böylece 27 maç sonra ilk defa Staples Center'da yenilgiyle tanıştı. 
   12 Sakatlıklardan yaka silken Philadelphia 76'ers takımı bu sezon şu ana kadar sahaya 12 değişik ilk beş ile sahaya çıkmak zorunda kaldı. Sixers'ın tüm maçlarında ilk beşte yer alan tek oyuncu ise point guard Eric Snow. 
   2 Sonunda Darko Milicic ilk NBA sayılarını kaydetmeyi başardı. 2003 NBA Draftı'nda Piston tarafından 2. sırada seçilen 18 yaşındaki Sırp oyuncu ilk basketini sahaya çıktığı 10. maç olan Seattle maçında kaydetti. 
   1 Boston Celtics'in All Star guardı Paul Pierce NBA'de şu anda takımında sayı ve asist kategorilerinde 1. sırada olan tek oyuncu konumunda. 
   
   
</TEXT>
</DOC>
