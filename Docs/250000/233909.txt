<DOC>
<DOCNO> 233909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo27.html </URL>
<DATE> 2004/04/22/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Samsunspor Konyaspor maçında galibiyeti biraz da şans belirledi... 
</HEADLINE>
<TEXT>

     Samsunspor Kulübü Basın Sözcüsü Ercan İnce, dün akşam yapılan erteleme maçında Konyaspor'a 3-2 yenilmelerinde şanş faktörünün önemli olduğunu söyledi. 
     Nuri Asan Tesisleri'nde basın toplantısı düzenleyen Ercan İnce, Konyaspor karşısında futbolcuların gereken performansı gösterdiklerini, ancak şans faktörünün kendilerinden yana olmaması nedeniyle sahadan yenik ayrıldıklarını savundu. 
     ''Sahada futbol adına doğrular yapıldı'' diyen İnce, ''İyi bir mücadele sergiledik. Bu maçtan galip ayrılabilirdik ama galibiyeti biraz da şans belirledi'' diye konuştu. 
     Bu maçın geride kaldığını ve pazar günü sahalarında yapacakları Adanaspor karşılaşmasına odaklandıklarını belirten İnce, bu maçtan mutlaka galibiyetle ayrılmak istediklerini kaydetti. 
     İnce, geçen haftaki Fenerbahçe karşılaşması öncesinde futbolculara teşvik primi verildiği yönündeki söylentiler bulunduğu yolundaki bir soru üzerine ise, ''Biz, teşvik primini şikeden farklı görmüyoruz. Dün olduğu gibi bugün de, yarın da Samsunsupor'un lügatında teşvik primi yer almayacak'' dedi. 
     İnce, teknik direktör Erdoğan Arıca'nın durumunun ise Adanaspor maçından sonra netlik kazanacağını bildirdi. 
     
</TEXT>
</DOC>
