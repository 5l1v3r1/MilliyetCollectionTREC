<DOC>
<DOCNO> 242013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sontur20.html </URL>
<DATE> 2004/05/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Satışa hazır 4 bin 685 şişe sahte rakı ele geçirildi 
</HEADLINE>
<TEXT>

     Balıkesir'in Burhaniye İlçesi'nde, bir ahırın damına kurulan imalathanede, satışa hazır 4 bin 685 şişe sahte rakı ele geçirildi. Olayla ilgili 5 kişi gözaltına alındı. 
     Alınan bilgiye göre, Burhaniye E-87 karayolu üzerindeki bir ahıra, aldıkları ihbar doğrultusunda operasyon düzenleyen güvenlik güçleri, imalathane olarak kullanılan bölümde, koliler halinde satışa hazır 4 bin 685 adet 70'lik rakı, çok sayıda boş votka ve cin şişesi ele geçirdiler. 
     Aynı yerde ayrıca, 60 kilogramlık 54 bidonda su ve alkol, bin litrelik tankın içinde şişelenmeye hazır rakı, 4 bin 560 adet boş rakı şişesi, 10 çuval koli kartonu, bir şişe kapaklama makinesi ve plastik bidon içinde anason esansı da bulundu. 
     Ahırın sahibi B.Y ile sahte içki imalatı yapan M.K, M.K, A.K ve H.A gözaltına alındı. B.Y'nin ifadesinde, malzemelerin başkaları tarafından getirildiğini, kendilerinin sadece dolum işini yaptıklarını ve gelen kamyonlara yüklediklerini, sahte içkilerin nereye gönderildiğini bilmediğini söylediği belirtildi. 
     Zanlıların sorgulamalarının tamamlanmasının ardından adliyeye sevk edilecekleri bildirildi. 
     
</TEXT>
</DOC>
