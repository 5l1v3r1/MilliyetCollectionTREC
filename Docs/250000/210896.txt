<DOC>
<DOCNO> 210896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur05.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Benlere dikkat .. 
</HEADLINE>
<TEXT>

     İçinde renk pigmentleri olan benlerin kanser riski taşıdığı ve bu konuda dikkatli olunması gerektiği bildirildi. 
     Dokuz Eylül Üniversitesi DEÜ Tıp Fakültesi Dermatoloji Anabilim Dalı Başkanı Prof. Dr. Şebnem Özkan, AA muhabirine yaptığı açıklamada, ''Renk pigmentleri içeren benlerde kanser riski vardır. Benlerin tahriş olmamasına dikkat edin'' diye konuştu. 
     Prof. Dr. Özkan, ailesinde ben kökenli kanser olanların özellikle dikkat etmesi gerektiğini ifade ederek, bu kişilerin risk altında olduğunu söyledi. 
     Güneş yanıklarının benler için risk oluşturduğunu kaydeden Özkan, bir kez bile güneş yanığı geçirmenin benlerin kanser hücresine dönüşme riskini artırdığını belirtti. 
     Prof. Dr. Özkan, benlerin asimetrik özellikte olması, kaşıntı, kanama yapması, renk düzeninde değişiklik ve şekil değişikliği olması durumlarında hemen doktora başvurulması gerektiğini söyledi. 
     Çocukluk dönemi benli bölgelerde oluşan güneş yanıklarının, benin yapısını değiştirebildiğini belirten Özkan, konuşmasını şöyle sürdürdü 
     ''Benin gelişiminde dikkat edilmeli, tahriş olan benler takip edilmeli iyi huyludan kötü huyluya dönüşmesi halinde alınmalıdır. Şüphelenilen benin renklenme düzeyini, asimetrisini, renk yumaklarını belirliyoruz. Buna göre puan veriyoruz. Belli bir puanın üstüne çıkan benin kanser riski arttığı için cerrahi müdahalede bulunuyoruz. Ben hücrelerinin cerrahi operasyonla iyice temizlenmesiyle risk ortadan kalkıyor.'' Prof. Dr. Özkan, renk pigmenti taşıyan benlerin travma görmesinin, ailede ben kökenli kanser vakalarının olmasının ve güneş yanıklarının benlerdeki kanser riskini tetiklediğini ifade etti. 
     
</TEXT>
</DOC>
