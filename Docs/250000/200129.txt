<DOC>
<DOCNO> 200129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/asiy.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
365 gün din eğitimi 
</HEADLINE>
<TEXT>

   Yönetmelikte bir dizi değişiklik yapan hükümet, akşam Kuran kurslarının açılmasını sağlayacak. Ayrıca okul binalarının yaz aylarında kurslara tahsis edilmesini planlıyor 
      ANKARA Milliyet 

   
   Hükümet, "Diyanet İşleri Başkanlığı Kuran Kursları ile Öğrenci Yurt ve Pansiyonları Yönetmeliği"nde tüm yıl boyunca Kuran kurslarının açık kalmasını sağlayacak bir dizi değişiklik yaptı. Akşam Kuran kurslarının açılmasını da sağlayan yönetmelikle, eski düzenlemedeki "Kuran kurslarının süresi iki ayı ve haftada üç günü aşmaz" ifadesi ortadan kaldırılarak, 365 gün din eğitimi verilmesinin önü açıldı. Milli Eğitim Bakanlığı MEB ve Diyanet İşleri Başkanlığı DİB arasında imzalanacak bir protokolle okul binalarının yaz aylarında Kuran kurslarına tahsis edilmesine de olanak sağlanıyor. 
   
   Akşam Kuran kursu 
   Devlet Bakanı Mehmet Aydın'a bağlı DİB tarafından düzenlenen ve imam hatip lisesi mezunlarının da Kuran kurslarında öğretici olarak çalışmasına olanak sağlayan yönetmelik, bayram tatilinde yürürlüğe girdi. Yönetmelikte "akşam Kuran kursları", "gündüz çalışmak zorunda olan ve kursa devam edemeyen vatandaşlarımızdan Kuranı Kerim'i yüzünden okumayı öğrenmek isteyenler için açılan kurslar" olarak tanımlandı. Akşam kursları için düzenleme şöyle 
   
   Çalışanlar gidecek 
   İlköğretimi bitirmiş veya ilköğretim çağını geçmiş olup gündüz çalışmak zorunda olan ve kursa devam edemeyen vatandaşlardan en az 10'unun müracaatı üzerine müftülüğün teklifi ve mülki amirin onayı ile açılacak. 
   Akşam kurslarında günde kaç saat ders yapılacağı çevrenin şartları ve kursiyerlerin ihtiyaçları dikkate alınarak tespit edilecek. 
   Akşam kursları, müracaat, öğretmen ve yer durumuna göre birbirine dayalı olmadan devam eden devreler halinde ve bir devrede birden fazla gruba açılabilecek. 
   Yeni yönetmeliğe göre, kadrolu öğretici bulunamadığında "memur, memur emeklisi veya sigortalı olup en az imam hatip lisesi mezunu olanlar" kurslarda öğretici olabilecek. Bu kişiler, müftünün teklifi ve mülki amirin onayı ile geçici olarak öğreticilikle görevlendirilecek. 
   
   10 kişi bulunursa tamam 
   Eski yönetmelikteki "Kurs açılması için en az 15 öğrencinin, öğrenciler küçükse kanuni temsilcilerinin başvurması" şartı da kaldırılarak, açılış için "10 öğrencinin başvurusu" yeterli sayıldı. Eski yönetmelikte yaz kursları için kullanılan "okulların tatil olduğu zamanlarda" ifadesi "okulların yaz tatiline girmesinden bir hafta sonra" şeklinde değiştirildi. Ancak yaz kurslarını düzenleyen maddeden "kursların süresi iki ayı ve haftada üç günü aşmaz" ifadesinin çıkarılması, Kuran kurslarının, "akşam kursları" düzenlemesiyle birleştirildiğinde yıl boyunca ve her saat faaliyet gösterebileceği yönünde yorumlandı. 
   Yeni yönetmelikte, yaz Kuran kurslarının MEB'in denetimi ve gözetiminde açılacağı belirtildi. Eski yönetmelikteki "günde 3 saat eğitim - öğretim yapılır" ibaresi de "günde en az 3 saat eğitim - öğretim yapılır" olarak yenilendi ve azami üç saatlik sınırlama asgari eğitim süresi haline getirildi. 
   Yaz Kuran kurslarında okuyan öğrencilerin "imk nlar nispetinde" yurt ve pansiyonlardan yararlanabileceği belirtilen yeni yönetmelikte, "Yurt ve pansiyonlar kurslarda eğitim yapıldığı sürece hizmete açık bulundurulur" denildi. Eski yurt - pansiyon yönetmeliğinde "Yurt ve pansiyonlar eğitim - öğretim yılı devamınca hizmete açık bulundurulur" deniyordu. 
   Yeni yönetmelikte ilköğretimin 5. sınıfını tamamlayan öğrencilerin gidebileceği yaz Kuran kurslarının açılışı, yer ve sayılarının müftülüklerde tespit edileceği ifadesi de yer aldı. 
   
   Cumhurbaşkanı inceletiyor    ÇANKAYA Köşkü'ne çıkarak dün konuyu Cumhurbaşkanı Sezer'le görüşen Eğitim-Sen Genel Başkanı Alaaddin Dinçer, "Değişiklikle yılın 365 günü, 24 saat Kuran kurslarında dini eğitim verilebilir" dedi. Yönetmeliğin iptali için dava açacaklarını belirten Dinçer, ilköğretim yönetmeliği, MEB'deki kadrolaşma iddiaları, yükseköğretimle ilgili yasa çalışmaları, mesleki-teknik eğitime ilişkin düzenlemeler konusunda bir dosyayı da Sezer'e sunduklarını söyledi. Dinçer, "Sezer, kaygılarımızı paylaşıyor. Bizim gibi düşünüyor. Basında gördüğünü ve incelettiğini ifade ettiler" dedi. 
   
   Halkın masum talebiymiş ..    Diyanet İşleri Başkan Yardımcısı Mehmet Görmez, büyük tepki çeken yeni Kuran kursu yönetmeliği konusunda AKP hükümetinden direktif almadıklarını, değişikliklerin siyasetle hiçbir bağlantısı olmadığını belirtti. Görmez, eski yönetmelikteki "günde 3 saat" düzenlemesinin "en az 3 saat" şeklinde değiştirilmesine de "Bir iki saat ilave edilmiş, ne sakıncası olur" yorumunu yaptı. Görmez, basın toplantısında "Misyoner Anadolu'nun en ücra köşelerinde bile İncil okuma faaliyetleri başlatırken, halkın kendi kutsal kitabını öğrenmek gibi masum taleplerine sırt çevirmemiz Diyanet'in görevini ihmal, ink r anlamına gelirdi" dedi. 
   Görmez'in değişikliklerle ilgili iddialara verdiği diğer yanıtlar da şöyle 
   BAŞVURULARIN 15'TEN 10'A İNDİRİLMESİ Diyanet, bir vatandaşın bile hizmet talebine cevap vermeyi arzu etmektedir. 
   SÜREYİ SINIRLAYAN HÜKMÜN KALDIRILMASI Adı üzerinde yaz kursu olduğu için bu sınırlama gerekli görülmemiştir. Yaz kurslarına süreklilik getirilmesi yönündeki itirazlar yanlış. Bu ifade fazlalık görülerek kaldırıldı. Türkiye'de cumartesi, pazar zaten tatil. 
   BECERİ VE GÖRGÜ ARTIRICI DERSLER Yazın çocukları 2 ay camiye yakın mek na kapatarak Kuran öğretmek pedagojik açıdan doğru değil. Konferans ve seminerler yetkin öğretmen, öğretim üyesi ve din görevlilerince verilecektir. 
   AKŞAM KURSLARININ AÇILMASI Tamamen yetişkinlere yönelik bir uygulama, öğretim çağındaki çocuklarla ilgisi yok. Talep emeklilerden, esnaf ve işçilerden, çiftçi ve ev kadınlarından gelmektedir. 
   OKULLARDA KURAN KURSU VERİLMESİ Tuvaletlerin yanında hijyen açısından müsait olmayan yerlerde mi kurs verilmesi doğru, MEB'e bağlı yerlerde mi 
   
   Çelik Okulda kurs olur    MİLLİ Eğitim Bakanı Hüseyin Çelik, tatil dönemlerinde okul binalarında Kuran kursu açılabileceğini söyledi. Yeni yönetmeliği incelemediğini belirten Çelik, şunları söyledi "Eğer Türkiye'de din öğretimi diye bir şey varsa, Anayasa gereği bu devletin denetiminde yapılacaksa, sağlıklı ortamlarda yapılmalıdır. Kenarda, kıyıda, bodrumlarda çocukların sağlığını bozacak şekilde yapılacağına, devletin imk nlarıyla, sağlıklı şekilde yapılması lazım." 
   
   
   
   
</TEXT>
</DOC>
