<DOC>
<DOCNO> 242261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/spor/axspo01.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Toppmöller atağı 
</HEADLINE>
<TEXT>


Beşiktaş başkan adayı Erol Kaynar, seçimi kazanması durumunda Hamburg Teknik Direktörü'nü göreve getiriyor. Feldkamp da teknik koordinatör olarak işbaşı yapacak 

BİLAL MEŞE 


Ünlülerin peşindeler 
KARTAL'IN başkan adaylarından Erol Kaynar, teknik direktör konusunda dev bir adım attı. Yıldırım Demirören'in Mattheaus ile anlaşması, Fikret Orman'ın Santini ile görüşmesinin ardından Kaynar da Alman ekolünün en iyilerinden olan Feldkamp - Toppmöller ikilisini göreve getirmek için harekete geçti. Feldkamp'ın aktif görevin ötesinde koordinatör olarak görev alacağı, Hamburg'un başında bulunan Toppmöller'in ise teknik direktör olacağı ifade edildi. 

Görüşmeye Ateş katıldı 
EROL Kaynar'ın ekibinde bulunan Tayfun Ateş, dün Almanya'ya giderek Toppmöller ile bir araya geldi ve detaylar konusunda bir görüşme yaptı. Alman çalıştırıcının, seçimin kazanılması durumunda Türkiye'ye gelmeye sıcak baktığı ifade edildi. Bu oluşumda, Kartal'ın eski çalıştırıcısı Feldkamp'ın etkili rol oynadığı belirtildi. Üç teknik adamla anlaştığını belirten Affan Keçeci'nin ise bu hafta isimler konusunda bir açıklama yaparak, üyeleri bilgilendirmesi bekleniyor. 

Demirören, Paris'te 
LOTHAR Mattheaus ile anlaşan Yıldırım Demirören ise transfer konusunda çalışma yapmak için dün Paris'e gitti. Demirören'in, Arsenal'in golcüsü Wiltord ve Manchester City'li Anelka ile masaya oturduğu öğrenildi. Beşiktaş başkan adayının Fransız yıldızlardan biriyle kesin anlaşmaya vardıktan sonra Alman hoca ile önümüzdeki günlerde bir araya geleceği ve Sırbistan'dan alınacak oyuncular konusunda görüşmelerde bulunacağı bildirildi. Demirören, Nihat için de Real Sociedad ile masaya oturacak. 

Ömer ile de anlaştı 
YILDIRIM Demirören, yerli transferde de elini çabuk tuttu. İddialı başkan adayının, Gaziantepspor ile sözleşmesi sona eren kaleci Ömer ile anlaşmaya vardığı ifade edildi. Demirören'in seçimi kazanması halinde Ömer, yeni sezonda Beşiktaş forması giyecek. Teknik direktör konusunda yerliden yana görünen diğer aday Fikret Orman'ın ise Samet Aybaba ve Rıza Çalımbay'ın yanında Gökhan Keskin ile kaleci antrenörü Zafer Öger'i de göreve getireceği öğrenildi. 

Dört koldan atak 

Orman brunchta 
SİYAH - Beyazlılar'ın dört başkan adayı da yaklaşan genel kurula tam olarak hazır girebilmek için sıkı çalışma içinde. Yıldırım Demirören'in transfer için yurt dışına gitmesinin sonrasında, Fikret Orman da dün Çatalca'da, eski futbolcu Adem Yılmaz'ın brunch davetine katıldı. Yemekte Divan Başkanı Şeref Nasır da yer aldı. 

Keçeci Trakya'da 
SON günde büyük bir atak yapan Affan Keçeci ise dün Edirne, Çorlu ve Çatalca'daki Beşiktaş derneklerini dolaşıp oy talebinde bulundu. Keçeci'nin listesini yarın vereceği kokteylde tanıtacağı açıklandı. Diğer aday Erol Kaynar ise bu akşam Conrad Oteli'nde yönetimini tanıtacak ve projelerini sunacak. 

Atom Karıncalar 
UĞRAŞ ÖZYURT 

KARTAL'IN minikler için Bağcılar'da açtığı futbol okulunun dünkü konuğu Rıza Çalımbay oldu. Geleceğin futbolcularının hep bir ağızdan, "Hepimiz birer Atom Karınca'yız" diye bağırmaları, Çalımbay'a eski lakabını hatırlattı. Genç teknik adam, "Beşiktaş'ın ve Türk Futbolu'nun geleceği işte bunlar. Ben de buralardan geldim" dedi. 

Luce'yi ikna eden 26 kiloluk paket 
BÜNYAMİN OSMAN 

Shakthar Başkanı, Rumen hocayı ikna etmek için 2 milyon dolar gönderdiği ortaya çıktı 


Yönetimi bekliyordu 
BEŞİKTAŞ ile birlikte geçen sezon kariyerinin en kötü dönemine imza atan Teknik Direktör Lucescu'yu, Shakthar Donetsk'e gitmesini 26 kiloluk bir paketin ikna ettiği öğrenildi. Durumu hakkında Siyah - Beyazlılar'ın yeni yönetimini bekleyen Rumen çalıştırıcı, Ukrayna kulübünün teklifi karşısında biraz tedirgindi. Ancak Lucescu'yu arayan Shakthar Başkanı Ahmedov, çok ilginç bir öneri sundu. 

Ukrayna'ya gitti 
AHMEDOV telefonda, "Özel uçağım İstanbul'a geliyor. İçinde de 26 kiloluk bir paket var. Eğer buraya gelirsen bu senin olacak" dedi. Shakthar Donetsk Başkanı'nın bu teklifi karşısında şaşıran Lucescu, bu paketin içinde 2 milyon dolar olduğunu daha sonra öğrendi. Öneriyi kabul etmesi nedeniyle de bu para Rumen teknik adamın oldu. Beşiktaş'tan ayrılan hocanın ayrıca üç yıl için 10 milyon dolar alacağı ifade edildi. 

Kilise açtılar 
Hüseyin Yavuz 

Ukrayna'dan dönen Mircea Lucescu, dün Hasköy'de yaptırılan Rumen Kilisesi'nin açılışına katıldı. Lucescu, kilisenin çevre düzenlemesi konusunda da yardımda bulunmuştu. 

Shakthar'da yüzü güldü 5-0 kazandılar 
LUCESCU, Shakthar'ın ilk maçında sevindi. Yedek kulübesinde olmasa bile Rumen hocanın koordinasyonunda önceki akşam ilk maçına çıkan yeni ekibi, Karpati Lvov'u 5-0 yenip, şampiyonluk için iddialı duruma geldi. Dinamo Kiev'in yenilgisiyle ligin bitimine dört hafta kala puan farkını üçe indiren Lucescu'nun futbolcuları, şimdi kalan maçlarında şampiyonluk mücadelesi verecek. Rumen çalıştırıcı da yarın görevine başlayacak. Bu arada Serdar Bilgili ve Lucescu'nun bugün basın toplantısı düzenleyeceği öğrenildi. 




</TEXT>
</DOC>
