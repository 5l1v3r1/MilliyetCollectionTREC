<DOC>
<DOCNO> 209331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur22.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal Acar İstanbul polisinde... 
</HEADLINE>
<TEXT>

     Manken Ayşe Hatun Önal'ı korkutmak için silah ve maskelerle evinin bulunduğu siteye gittikleri iddia edilen 3 kişinin gözaltına alınmasının ardından, soruşturma çerçevesinde işadamı Erdal Acar emniyete geldi. 
     Gayrettepe'deki İstanbul Asayiş Şube Müdürlüğü'ne avukatıyla birlikte giden Erdal Acar'ın yanı sıra, konuya ilişkin arandıkları ifade edilen Dursun Ali D. ile Sefa T'nin de emniyete geldikleri öğrenildi. 
     ''Ayşe Hatun Önal'ın evinin bulunduğu Beykoz'daki sitenin önüne kar maskesi ve silahla giderek mankeni korkutmak istedikleri'' öne sürülen Yavuz T, Hikmet K. ve Hüseyin Y. gözaltına alınırken, Dursun Ali D'nin ise zanlıların bindiği aracın sürücüsü olduğu gerekçesiyle arandığı belirtilmişti. 
     Soruşturmayı sürdüren Asayiş Şube Müdürlüğü'ne dün gelen Ayşe Hatun Önal'ın da, konuya ilişkin bilgisine başvurulmuştu. 
     
</TEXT>
</DOC>
