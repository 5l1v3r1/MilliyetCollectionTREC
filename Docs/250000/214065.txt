<DOC>
<DOCNO> 214065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko23.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr. Ünsal Sanayide üretim artışı önemli ve olumlu bir gelişme 
</HEADLINE>
<TEXT>

     Ankara Üniversitesi Siyasal Bilgiler Fakültesi İktisat Bölümü Öğretim Üyesi Prof. Dr. Erdal Ünsal, sanayi üretimindeki artışı 'önemli ve olumlu bir gelişme'' olarak nitelerken, ancak bunun istihdamda artış meydana getirmemesi gibi bir sorun olduğunu söyledi. 
     Sanayi üretimindeki artışı değerlendiren Prof. Erdal Ünsal, ''bir yandan üretim artıyor, büyüme oranı pozitif, sanayi büyüyor, fakat diğer taraftan sanayi kesiminde istihdamda artış yok'' dedi. Ünsal, sanayi üretimindeki artışın arkasında verimliliğin artmasının yattığını ifade etti. 
     Üretimdeki artışı, mevcut işgücü verimliliğin yükselmesine bağlayan Ünsal, Türkiye gibi işsizliğin çok yoğun olduğu ekonomide, işsizlik sorunun çözülmesi için yeni yatırımlara yönelmek gerektiğini vurguladı. Prof. Ünsal, şöyle devam etti 
     ''Sanayi üretimi artıyor, ancak işsizlik sorununda bir çözüm yok. Bu da enflasyonun düşmesine benziyor. Enflasyon da düşüyor ancak vatandaşın hayatında iyileşen bir şey yok. Öbür taraftan Türkiye'de bir işsizliğin artması meselesi var. Sanayi üretimi de artıyor, fakat işsizlik azalmıyor. Bu, Türkiye'de mevcut işçilerin daha verimli çalıştığı anlamına geliyor, çok güzel bir şey ama işsizliğe çözüm değil. 
     Dolayısıyla yeni yatırımların yapılması, yeni kapasitelerin yaratılması, işsizliğin kalıcı şekilde çözülmesi lazım. Böyle bir sürecin işleyebilmesi için, Türkiye'de sağlıklı bir ekonomik yapının yerli yerine oturması gerekiyor.'' 
     
     ''AB VE KIBRIS MESELESİ, EKONOMİYİ ETKİLEYEBİLİR'' 
     Devletin zamanla, temel altyapı yatırımları dışında yatırım yapmayacak bir duruma geleceğini anlatan Ünsal, artık özel sektör eliyle büyüyen bir ekonomik yapıya ihtiyaç olduğunu söyledi. 
     Özel sektör yatırımlarının önemini vurgulayan Prof. Ünsal, geliri düşük olan illere yapılan yatırım teşviklerinin de bu anlamda çok önemli katkılar ve yatırım imkanları sağlayacağını kaydetti. 
     Bu arada Türkiye'nin bu yıl sanayi üretimi, ihracat, kur veya enflasyon ve benzeri iktisadi değişkenlerinde meydana gelecek tabloların, Kıbrıs meselesi ve AB'ye üyelik tarihinin verilmesine bağlı olduğunu belirten Ünsal, bunun Türkiye ekonomisini etkileyebileceğini ifade etti. 
     Türkiye ekonomisinin çok kırılgan bir dönemde olduğunu anlatan Prof. Ünsal, bekleyişlerin olumsuza dönmesinin, yaşanan tabloları da olumsuzlaştırabileceğini savundu. 
     ''Türkiye'nin iktisadi değişkenlerinde meydana gelecek değişmelerin asıl belirleyicisi, siyasi alanda, dış ilişkiler anlamında Türkiye'nin karşı karşıya kaldığı tablo olacaktır'' diyen Prof. Ünsal, AB'den tarih alınma ya da Kıbrıs'ta anlaşma konusunda yaşanabilecek olumsuzluklarla, döviz kurunun fırlayabileceğini, faizlerin çıkabileceğini, dolayısıyla enflasyonun artabileceğini öne sürdü. 
     
     PROF. DR ALEMDAR 
     Sanayi üretimindeki artışı sevindirici bir gelişme olarak niteleyen Bilkent Üniversitesi İktisat Bölümü Öğretim Üyesi Prof. Dr. Nedim Alemdar da, bunu, ihracata dönük üretimdeki artışa ve yatırım mallarındaki ithalata bağladı. 
     Üretim artışının sürdürülebilir olmasının önemini vurgulayan Alemdar, üretimdeki artışa rağmen iç talepte bir canlanma olmadığını belirtti. 
     Zamanla enflasyonunun düşmesi ve ekonomik verilerin iyileşmesiyle, büyüme ve istikrarın sürdürülebilir olacağına işaret eden Alemdar, bu çerçevede yapısal değişiklikler ve borcun çevrilebilir bir konumda olmasının önemli olduğunu dile getirdi. 
     DİE'nin dünkü açıklamasına göre sanayi üretimi, 2003 yılı Aralık ayında, önceki yılın aynı ayına göre yüzde 21.1 oranında artarken, üretimdeki artış 2003'te yıllık ortalamalara göre yüzde 9.1 olarak gerçekleşmişti. 
     
</TEXT>
</DOC>
