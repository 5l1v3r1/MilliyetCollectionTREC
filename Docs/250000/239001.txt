<DOC>
<DOCNO> 239001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun28.html </URL>
<DATE> 2004/05/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Cannes Film Festivali grev tehditi altında 
</HEADLINE>
<TEXT>

     Fransa'da sinema, tiyatro gibi sahne sanatlarında veya şov dünyasında geçici anlaşmalarla çalışan işçilerin grev tehdidi yüzünden, 57. Cannes Film Festivali'nin başlamama tehlikesi bulunduğu bildirildi. 
     Hükümet ve işçilerin sendikası arasındaki görüşmelerde, şu ana kadar sonuç alınamadı. Cannes kenti esnafı, festivalin mutlaka yapılması için bugün protesto yürüyüşü düzenleyecek. 
     Resmi açılışı yarın yapılacak festivalde, Cannes kenti esnafı ve işçiler arasında olası gerginliği önlemek için yaklaşık bin polisin görevlendirildiği bildirildi. 
     Bu arada, Cannes Belediye Başkanı Bernard Brochant, otel, lokanta ve mağaza sahiplerinin girişimiyle yapılacak protesto yürüyüşüne destek vererek, ''Festival, Fransız kültürünün bir mücevheridir ve mutlaka korunmalıdır'' dedi. 
     Festival yönetiminin, işçileri grevden vazgeçirebilmek için etkinlikler sırasında seslerini duyurmalarına imkan sağlayacak platformlar yaratılması konusunda vaatlerde bulunduğu, ancak başarılı olamadığı bildirildi. 
     12-23 mayıs tarihlerinde yapılması planlanan festivalin, medya açısında en ilginç özelliği, ABD'de dağıtımı yasaklanan Başkan George Bush karşıtı bir filmin ilk kez gösterime girmesi. 
     Festivali, dünyanın çeşitli ülkelerinden 5000'den fazla gazetecinin izlemesi bekleniyor. 
     57. kez düzenlenecek festivalin, Cannes kenti ekonomisine 12 bin kişilik iş gücü ve 700 milyon euroluk gelir bırakacağı tahmin ediliyor. 
     Hükümetin işsizlik sigortalarında iyileştirme yapmasını talep eden işçilerin, geçen yaz yaptıkları grevler yüzünden çok sayıda kentte sanat ve kültür festivalleri ertelenmek zorunda kalınmıştı. 
     Başbakan Jean-Pierre Raffarin, dün Ulusal İşsizlik Bürosu'na UNEDIC verdiği talimatta, işçilerin sendikasıyla ortaya çıkan sorunun tekrar müzakere edilmesini istemişti. 
     
</TEXT>
</DOC>
