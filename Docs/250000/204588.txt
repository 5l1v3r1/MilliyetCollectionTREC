<DOC>
<DOCNO> 204588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko07.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kentbank ve Demirbank ile ilgili karar EGS Bank'ı umutlandırdı 
</HEADLINE>
<TEXT>

     BDDK kararıyla Tasarruf Mevduatı Sigorta Fonu'na TMSF devredilen EGS Bank'ın eski Yönetim Kurulu Üyesi Fikret Mısırlı, Danıştay Dava Daireleri Genel Kurulu'nun Demirbank ve Kentbank davaları ile ilgili kararlarının kendilerini de ''umutlandırdığını'' söyledi. 
     Fikret Mısırlı, EGS Bank'ın ''haksız olarak fona devredildiği'' iddiasıyla açtıkları davanın Danıştay Dava Daireleri Genel Kurulu'nda görüşüldüğünü belirterek, şunları söyledi 
     ''EGS Bank'ın durumu ile aynı olaylar hakkında, aynı mahkeme, aynı şekilde açılmış bir dava hakkında karar verdi. Bu karar, EGS Bank için emsal teşkil edebilir. Biz, geçtiğimiz süreçte davalara ağırlık vermedik. BDDK ile banka konusunda protokol imzalamak için çalışıyorduk. Ancak bundan sonra davalara ağırlık verme, daha yoğun çalışma kararı aldık. 
     Bu karar çerçevesinde hukuk büromuzu güçlendireceğiz. Dosyamızla ilgili bazı eksikleri giderdik, yeni savunmalar ekledik. Son gelişmeleri ve TBMM Araştırma Komisyonu'nun 5 bankaya el konmasında siyasi etkiler bulunduğu yönündeki raporunu da ekledik.'' 
     
     SEKTÖREL BANKA 
     Mısırlı, eski BDDK yöneticilerine herhangi bir dava açmayı düşünmediklerini belirterek, ''O yöneticiler de siyasi kararların etkisi altında kalmış olabilir. Bankanın haksız olarak fona devredildiği kararı verilirse, zaten Devlet onlar hakkında dava açacaktır'' dedi. 
     Bankanın EGS Grubu'na bıraktığı koşullarla geri verilmesi durumunda ''sektörel banka'' olarak yeniden yapılandırmayı planladıklarını kaydeden Mısırlı, ''Sektörü kredilendirecek bir banka kalmadı. EGS Bank, bu sıkıntının çözülmesi için kurulmuştu ancak, hatalı bir kararla ticari bankacılığa da girdi. Banka, bıraktığımız şekliyle geri verilirse, sektörel banka olarak devam etmesi gerektiğini düşünüyoruz'' dedi. 
     
     TARİŞBANK 
     TMSF'ye devredilen diğer İzmirli banka olan TARİŞBANK konusunda ise Genel Müdür Ayhan Özer, gereken tüm işlemleri yaptıklarını ve beklemede olduklarını belirtti. 
     Özer, aynı kurulda görüşülen Demirbank ve Kentbank'ı emsal gösterecek bir savunma yapmayacaklarını kaydetti. 
     
</TEXT>
</DOC>
