<DOC>
<DOCNO> 219974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun02.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Bin Ladin'in özel hayatı... 
</HEADLINE>
<TEXT>

     Terör örgütü El Kaide'nin lideri Usame Bin Ladin'le yakın bağlantısı olan Kanadalı bir aileyi konu alan belgeselde, Bin Ladin voleybolu seven, buzlu içecekleri yasaklayan ve çocuklarını kontrol etmekte zorluk çeken bir aile babası olarak betimlendi. 
     Kanada'nın CBS televizyonunda dün gece yayınlanan, Bin Ladin'in El Kaide'ye mali destek sağlamakla suçlanan Mısır doğumlu arkadaşı Ahmed Said Hadır'ın çocukları ve dul eşiyle uzun röportajların da yer aldığı program, 11 Eylül saldırılarını planlamakla suçlanan, dünyanın en çok aranan adamı Bin Ladin'in özel yaşamını gözler önüne serdi. 
     Kanada'ya 1977'de göç eden, Sovyet işgalinden sonra Afganistan'a geri dönen Hadır, geçen Ekim'de Pakistan polisiyle çıkan bir çatışmada ölmüştü. Afganistan'da bir Amerikan askerinin ölümünden sorumlu tutulan 17 yaşındaki oğlu Ömer de ABD'nin Guantanamo'daki üssünde tutuluyor. 21 yaşındaki oğul Abdurrahman ise Guantanamo'dan geçen yılın sonlarında salıverildi ve Kanada'nın Toronto kentinde yaşıyor. 
     Abdurrahman Hadır, röportaj sırasında, ''Bin Ladin'i eşi ve çocuklarıyla sorunları bulunan, çocuklarına söz dinletmekte zorluk çeken, mali sıkıntısı olan normal bir insan'' olarak tanımladı. 
     ''Biz El Kaide ailesiyiz'' diyen Abdurrahman, El Kaide ile de bağlantılarını itiraf etti. 
     Hadır'ın Bin Ladin'in 1999'daki düğününe katıldığı 23 yaşındaki kızı Zeynep ise El Kaide liderinin voleybol oynamayı, ata binmeyi seven, çocuklarıyla atışlar yapan sporcu bir kişi olduğunu söyledi. 
     Bin Ladin'in 3 eşine çeşitli kısıtlamalar uyguladığını, eşlerinin elektrik kullanmasını yasakladığını belirten Zeynep, soğuk su bulamayacakları gün olabileceği ve çocuklarını buna hazırlamak istediği için çocuklarının buzlu su içmesine izin vermediğini ifade etti. 
     Belgesel niteliğinde hazırlanan programda Hadır ailesinin Bin Ladin'i son olarak ne zaman gördüğüne ilişkin ipucu verilmiyor. 
     Ailenin Ömer ve Abdurrahman dışındaki diğer üyeleri Pakistan'da yaşamasına rağmen, hala Kanada vatandaşlıklarını koruyorlar. 
     
</TEXT>
</DOC>
