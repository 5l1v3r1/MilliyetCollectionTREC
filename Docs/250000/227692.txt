<DOC>
<DOCNO> 227692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur05.html </URL>
<DATE> 2004/04/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çoban, kendisine 1 milyar TL fazla ödeyen PTT'ye parayı iade etti 
</HEADLINE>
<TEXT>

     Sivaslı çoban Turan Sarıyıldız, kendisine 1 milyar lira fazla veren PTT'ye bu parayı iade etti. 
     Sivas merkeze bağlı Ayli Köyü'nde yaşayan ve 15 yıldır bu köyde çobanlık yapan Turan Sarıyıldız 61 , oğlunun kendisine gönderdiği 1.5 milyar lirayı kendisine 2.5 milyar lira olarak ödeyen PTT Sivas Şubesi'ne fazla parayı iade etti. 
     Sarıyıldız, kısa bir süre önce gözlerinden ameliyat olduğunu belirterek, İstanbul'da çalışan oğlunun ameliyat parası olarak 1.5 milyar lira gönderdiğini söyledi. Sarıyıldız, şöyle devam etti 
     ''Ameliyat olabilmek için sağdan soldan topladığım parayı ödeyebilmek için, oğlum İstanbul'dan havale yoluyla bana 1.5 milyar lira para gönderdi. Bu parayı alabilmek için PTT Sivas Şubesi'ne geldim. Para saymayı bilmediğim için bir esnafa saydırdım. Ancak 1.5 milyar lira olması gereken paranın 2.5 milyar lira olduğunu fark ettim. Tekrar saydırdığımda rakam değişmeyince, fazla ödeme yapıldığını anladım. Paraya çok ihtiyacım olmasına rağmen dokunamadım ve PTT şubesine gelerek, yetkililere teslim etmeyi uygun gördüm.'' PTT Sivas Şubesi yetkilileri ise çoban Turan Sarıyıldız'ı bu örnek davranışından dolayı kutladıklarını belirterek, ''Bu para geri gelmeseydi, personelden alınacaktı'' diye konuştular. 

     
</TEXT>
</DOC>
