<DOC>
<DOCNO> 204496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/spor/spo05.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çember her gün daralıyor 
</HEADLINE>
<TEXT>

   Maliye Bakanı Kemal Unakıtan, kulüplere 10 sayfalık tebligat gönderdi. 15 gün içinde bilet satışları ve bağış adında toplanan paralarla ilgili bilgi gönderilmesini istedi 
      
   Programı bile istedi 
   MALİYE Bakanı Kemal Unakıtan, başta Beşiktaş, Fenerbahçe ve Galatasaray olmak üzere kulüpleri büyüteç altına aldı. KDV ve stopaj ödemelerindeki farkları araştıran Unakıtan, kulüplere 10 sayfalık tebligat gönderdi. Unakıtan, 1. maddede transfer talimatı, müsabaka talimatı, Süper Lig fikstürü, Türkiye ve Avrupa Kupası maçlarının programlarının bildirilmesini istedi. 
   
   Hasılatı araştırıyor 
   UNAKITAN, maçlarla ilgili olarak düzenlenen hasılat dağıtım çizelgelerinin birer örneği ile hasılat payları ve KDV'lerini gösterir bilgilerin de iletilmesini talep etti. 2002 - 2003 ve 2003 - 2004 sezonlarında gerçekleştirilen kombine satışları hakkında detaylı bilgi sorulurken, dernek veya anonim şirket adına düzenlenmiş faturaların olup olmadığı soruldu. 
   
   Kanuna uygun mu 
   MALİYE'NİN bir başka hassasiyet gösterdiği konu ise bağışlar oldu. Kemal Unakıtan imzalı tebligatta, Yardım Toplama Kanunu'nun 6. maddesi uyarınca bağış toplanıp toplanmadığı soruldu. 2002 ve 2003 yılları ile sınırlı olmak üzere bağışların, bağış yapan kişi, bağış tutarı ve bağış tarihi itibariyle ayrıntılı dökümlerinin 15 gün içinde Maliye Bakanlığı'na gönderilmesi istendi. 
   
   
</TEXT>
</DOC>
