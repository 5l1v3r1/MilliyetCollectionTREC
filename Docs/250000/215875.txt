<DOC>
<DOCNO> 215875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/guncel/gun08.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'TSK, halk ordusudur' 
</HEADLINE>
<TEXT>

   Erzurum'daki tatbikatta halka hitap eden Orgeneral Ataman, "Askerle milletin arasını açmak istiyorlar" dedi 
      
   3. Ordu Komutanı Orgeneral Oktar Ataman, Türk Silahlı Kuvvetleri'nin tam anlamıyla bir halk ordusu olduğunu belirterek, "Laikliği yıkıp yerine irticai düşünceye ve şeriat düzenine dayalı bir devlet sistemini oturtmaya çalışanlar, önlerinde en büyük engel olarak gördükleri askerle, milletin arasını açmaya çabalıyorlar" dedi. Erzurum'un Tekederesi köyü yakınlarında düzenlenen "Çığ Tatbikatı"na katılan Orgeneral Ataman, tatbikatı izlemeye gelen vatandaşlara hitap etti. 
   TSK mensuplarının Türk geleneklerine bağlı, inanç sahibi kişiler olduğunu söyleyen Orgeneral Ataman, şöyle devam etti "En büyük komutanından en genç erine kadar hepsi mütevazı ailelerin çocuklarıdır. Bu konuların aksini ima yolu ile dahi gündeme getirmek kimsenin haddi olmadığı gibi bu tür iddiaları ileri sürmek, TSK hakkında asılsız dedikodular çıkarmak, ordusu ile milleti arasına nifak tohumları sokmaya çalışmak, bu millete ihanettir." 
   
   Kuaför çadırında 'ihram' paniği 
   Ataman'ın da katıldığı Konaklı ve Teke deresi köylerine yönelik destek uygulamasında ilginç anlar da yaşandı. Bir kadın kuaför, kurulan askeri çadırın içinde kadınların saç kesimi ve bakımını yaptı. Çadırda saçlarını kestiren köy sakinlerinden bir kadın, içeriye gazeteciler girince yerinden kalkarak ihrama büründü. Durumu şaşkınlıkla izleyen Orgeneral Ataman, köylü kadına, gazetecilerin dışarı çıkacağını, saçlarını rahat bir şekilde kestirebileceğini söyledi. Ataman daha sonra köy muhtarlarına, Atatürk'ün TBMM açılışında, beraberindekilerle birlikte dua ederken görüldüğü ve yine Atatürk'ün yazı yazarken görüldüğü iki tablo hediye etti. 
   
   
   
   
</TEXT>
</DOC>
