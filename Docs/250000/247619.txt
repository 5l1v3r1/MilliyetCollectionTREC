<DOC>
<DOCNO> 247619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonyas05.html </URL>
<DATE> 2004/06/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Marc Anthony'den Lopez'e 'en pahalı' düğün hediyesi... 
</HEADLINE>
<TEXT>

     Ünlü şarkıcı Marc Anthony, 1 hafta önce hayatını birleştirdiği eşi Jennifer Lopez'e ilginç bir düğün armağanı verdi. Anthony, yeni albümünün teşekkür notlarında eşine, ''Benim sonsuz esin kaynağım. Sen kapıdan girince hayatım rüyaya dönüştü'' diye hitap etti. 
     People dergisinin internet sitesindeki haberine göre, aktör Ben Affleck'ten ayrıldıktan sonra Marc Anthony ile görüşmeye başlayan ve şarkıcının boşanmasının ardından apar topar onunla evlenen Lopez'e çok kıymetli bir hediye geldi. 
     ''Çiçeği burnunda'' geline henüz birlikteliklerini yalanladıkları günlerde sekiz karatlık elmas bir yüzük hediye eden Anthony, bu kez de ''manevi değeri'' yüksek bir armağanla güzel yıldızın karşısına çıktı. 
     
     J.LO'YA YENİ İSİM ''LOLA''... 

     Marc Anthony, magazin basınının ''J.Lo'' ismini taktığı Lopez'e özel hayatlarında ''Lola'' diye sesleniyor. 
     ''Amar Sin Mentiras-To Love Without Lies'' adlı albümünün kapağında Lopez'e hitaben bir not yazan Anthony, eşine, ''Benim sonsuz esin kaynağım. Sen kapıdan girince hayatım bir rüyaya dönüştü'' diye seslendi. 
     Marc Anthony, ''Aptal değilim ama anlayamıyorum. Niye insan bir kadın gibi yürür ama bir erkek gibi konuşur Lola...'' sözleriyle Jennifer Lopez'e ''tatlı sert'' ve ilginç bir eleştiri de getirdi. 
     Anthony ile Lopez, 6 Haziran'da 40 davetlinin huzurunda gerçekleşen gizli bir düğünle hayatlarını birleştirmişti. 
     Latin müziğinin ünlü ismi Anthony, kainat güzeli Dayanara Torres'ten Lopez ile evlenmesinden 1 hafta önce boşanmıştı. Anthony'nin daha önceki ilişkisinden bir kızı, Torres'ten iki oğlu bulunuyor. 
     Jennifer Lopez ile Ben Affleck ise, 18 aylık ''yılan hikayesine dönen'' bir beraberliğin ardından Ocak ayında yollarını ayırmıştı. 

     
</TEXT>
</DOC>
