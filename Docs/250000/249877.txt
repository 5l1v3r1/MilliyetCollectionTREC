<DOC>
<DOCNO> 249877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun01.html </URL>
<DATE> 2004/06/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Amerikalılar "Irak'ta savaşmaya değmeyeceğine" inanıyor 
</HEADLINE>
<TEXT>

     Bülent Keneş 
Irak'ta artan şiddet eylemlerinden sonra Amerikan halkının ilk kez yarıdan fazlasının ''Irak'ta savaşmaya değmeyeceğini'' düşünmeye başladığı bildirildi. 
     ABC News televizyonu ve Washington Post gazetesi tarafından yapılan kamuoyu yoklaması, Amerikan toplumunda Irak savaşına karşı artan muhalefeti gözler önüne serdi. 
     Kamuoyu yoklaması sonuçlarına göre, Amerikalıların yüzde 52'si ''Irak'ta savaşmaya değmeyeceğine'' inanıyor. 
     Araştırmaya göre, her 10 Amerikalıdan 7'si Irak'ta verilen kayıpların ''kabul edilemez'' olduğunu belirtiyor. Irak'taki savaşın ABD'nin uzun dönemdeki güvenliğine katkıda bulunduğuna inananların oranı ise yıl içinde 11 puanlık bir gerilemeyle yüzde 51'e düştü. 
     Anket sonuçlarına göre, ABD Başkanı George W. Bush'un, en güçlü olduğu alanlardan biri olan terörizmle mücadele konusundaki desteğin oranı da ilk kez yüzde 50'ye gerilemiş durumda. 
     Bu oran geçen ay yapılan anketlere göre yüzde 8'lik, savaşın başlamasından hemen sonra alınan sonuçlara göre ise yüzde 28'lik bir düşüş anlamına geliyor. 
     Buna rağmen Bush'a terörizmle mücadele konusundaki destek, Başkanlık seçimlerinde Demokrat Parti'den rakibi Senatör John F. Kerry'ye oranla yüzde 13 fazla. 
     
     SEÇİMLER BUGÜN YAPILSA BUSH KAYBEDECEK 
     Ankette yer alan, vergiden eğitim alanına kadar çeşitli alanları kapsayan konuların 5'inde Demokrat aday Kerry'ye destek Bush'a verilenden daha fazla. 
     Genelde Bush daha tutarlı bulunmakla birlikte, Kerry dürüstlük ve güvenilirlik konusunda Bush'a 13 puanlık bir fark atıyor. İnsanlar günlük sorunlarının çözümü konusunda ise 20 puan farkla Kerry'ye Bush'dan daha fazla güveniyor. 
     Bush'un genel performansına verilen destek yüzde 47 ile bugüne kadar ABC ve Washington Post tarafından yapılan anketlerdeki en düşük seviyeye ulaştı. Bush'un politikalarını onaylamayanların oranı da yüzde 51'e yükselmiş durumda. 
     Anket sonuçlarına göre, bugün seçimlerin yapılması halinde John F. Kerry, bağımsız aday Ralph Nader seçimlere katılsa bile Bush'a 4 puanlık fark atacak. Nader'in seçimlere katılmaması durumunda bu fark 8 puana çıkacak. 
     Halkın yüzde 76'sı Irak'taki savaşın ABD'nin imajına zarar verdiğini düşünüyor. Bu oranın geçen yaza göre yüzde 13 fazla olduğu ifade ediliyor. 
     Halkın yüzde 64'ü Irak'ta savaşın, buna karşı çıkan Fransa ve Almanya gibi ülkelerle ABD'nin ilişkilerini uzun vadede olumsuz etkileyeceğini kaydediyor. Her on kişiden dördü ise bu savaşın uzun vadede Ortadoğu'ya istikrar getireceğini savunuyor. 
     Buna karşın savaşın Irak halkının ilerlemesini sağlayacağına inananların oranı yüzde 65'i buluyor. Halkın yüzde 82'si Irak'ta yönetimin Iraklılara devrini desteklerken, yarıdan fazlası yönetim devrinden sonra da ABD'nin asıl iktidarı elinde tutması gerektiğini savunuyor. 
     11 Eylül Araştırma Komisyonu raporunun açıklanmasından sonra tartışma yaratan Irak'ın El Kaide örgütü ile bağlantısı olmadığı sonucuna halkın pek itibar etmediği gözlenirken, anket sonuçlarına göre, Amerikan halkının yüzde 62'si komisyon raporuna rağmen Irak'ın El Kaide'ye doğrudan destek verdiğine inanıyor. 
     
</TEXT>
</DOC>
