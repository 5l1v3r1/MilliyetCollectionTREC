<DOC>
<DOCNO> 210926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/eko07.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide yeni strateji çizildi 
</HEADLINE>
<TEXT>

   Öncelikli olarak enerji dağıtım tesisleri özelleştirilecek. Dağıtım bölgelerinin 33'ten 12'ye indirilmesi de görüşüldü 
   
   Enerji ve Tabii Kaynaklar Bakanlığı, Dünya Bankası, EPDK, DPT, Hazine ve ÖİB yetkililerinin bir süredir yaptıkları görüşmeler neticesinde ''enerji stratejisi'' ile ilgili taslak metin oluşturuldu. 
   Önceki gün de Enerji ve Tabiii Kaynaklar Bakanlığı'nın başkanlığında, Dünya Bankası ve ilgili kuruluşların katılımıyla bir toplantı daha yapıldı. Dünya Bankası'nın bu toplantının ardından, şubat ayında Türkiye'ye daha detaylı bir çalışma ile döneceği ifade ediliyor. Şimdiye kadar yapılan toplantılarda Dünya Bankası'nın daha çok tarafların görüş ve önerilerini aldığı ve DPT ile Bakanlık tarafından hazırlanan strateji dokümanlarını incelediği belirtilirken, çalışmaların şubat ayında sonuçlanmasının beklendiği öğrenildi. 
   
   Taslaklar hazırlandı 
   Halihazırda DPT'nin hazırladığı strateji taslağı ile bakanlığın hazırladığı taslak bulunurken, ayrıca Özelleştirme İdaresi Başkanlığı ve EPDK'nın da bazı hususlarla ilgili görüşlerinin bulunduğu biliniyor. 
   Dünya Bankası'nın enerji stratejisi çalışmaları kapsamında yedi adım öngördüğü belirtilirken, bunlar, ''mevcut yapının analizi, arz güvenliği, bölgesel tarifeler, dağıtımın özelleştirilmesi, üretime ilişkin konular ile geçiş dönemindeki durum'' olarak sıralanıyor. 
   
   Bölgesel tarife uyarısı 
   Elektrik dağıtım tesislerinin özelleştirilmesinin bütün tarafların öncelikli olarak yapılmasında hem fikir olduğu öğrenildi. Bölgesel tarifeye geçişte, ciddi farklılıklara gidilmemesi, çok k r edenden zarar edene kaydırma yapacak bir mekanizmanın kurulması ve fiyatların tüketici bazında fazla farklılaşmaması konusunda görüşler kabul görüdü. 
   Serbest piyasaya geçiş dönemi konusunda ise DPT'nin görüşü sekiz yılı bulurken, bakanlık ile EPDK'nın süreyi iki - dört yıl arasında öngördüğü, burada her hangi bir uzlaşmaya henüz varılmadığı ifade ediliyor. 
   Öte yandan toplantılarda, dağıtım bölgelerinin 33'ten 12'ye indirilmesi yönünde görüş birliğine de varılmış durumda. 
   
   
</TEXT>
</DOC>
