<DOC>
<DOCNO> 212902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko09.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlıklarını satamayanlar kara kara düşünüyor... 
</HEADLINE>
<TEXT>

     Besi hayvanlarını Ramazan ayında satan besiciler karlı çıktı, Kurban Bayramı'nı bekleyenler ise zarar etti. 
     Geçen yıl Kurban Bayramı'nda fiyatların beklenenin üzerine çıkması sonucu, özellikle büyükbaş hayvan besiciliği yapanlar, umduklarının üzerinde kar ettiler. 
     Kar oranının fazla olması nedeniyle, yeni dönemde besiye çekilen hayvan sayısı arttı. Sektörle ilgileri olmayan çok sayıda girişimci de besicilik yapmaya başladı. Kurban pazarlarına getirilen büyükbaş hayvanların fiyatı ise talebin az olması nedeniyle geçen yılın bile altına düştü. 300 milyon lira istenen erkek koyunlar 250 milyon liraya müşteri bulamadı. 3 milyar lira değer biçilen 7 kişinin hisse olabileceği tosunlar da 2 milyar liraya bile satılamadı. 
     Uzun yıllardan beri besicilik yapan Yavuz Tokdemir, AA muhabirine yaptığı açıklamada, bu yıl zarar ettiklerini ifade etti. 
     Bazı besicilerin, geleceği sezip, elindeki hayvanları Ramazan ayında kesime gönderdiğini kaydeden Tokdemir, şunları söyledi 
     ''Kurban bayramında fiyatların düşeceğini tahmin edenler, Ramazan ayında elindeki besi mallarını kesime gönderdi. Ramazan'da fiyatlar kilo başına 8 milyon 500 bin liraya kadar yükseldi. Ramazan'da kesim yaptıranlar karlı çıktı. Daha fazla kar umuduyla Kurban Bayramı'nı bekleyenler ise zarar etti. Ben besi yaptığım sığırların bir bölümünü Ramazan'da sattığım için, şimdiki zararımı kurtardım. Bayramdan sonra 2 ay kesim çok az olacağı için fiyatlar hızla düşecektir. Çok sayıda besici zarar ettiği için mesleği bırakacaktır.'' Yavuz Tokdemir, kırma arpa ve kuru küspe fiyatlarının geçen yıla göre, yüzde 50 oranında artış gösterdiğini ve bu şartlarda besi yapmanın çok riskli olduğunu kaydetti. 
     
</TEXT>
</DOC>
