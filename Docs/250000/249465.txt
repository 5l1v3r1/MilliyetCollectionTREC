<DOC>
<DOCNO> 249465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur05.html </URL>
<DATE> 2004/06/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Motosiklet turları turistlerin gözdesi... 
</HEADLINE>
<TEXT>

     Türkiye'nin önemli turizm merkezlerinden Kapadokya'da turistler motosiklet turlarına yoğun ilgi gösteriyorlar. 
     Tarihi ve kültürel zenginliklerinin yanı sıra ilginç yeryüzü şekilleriyle eşsiz doğal güzelliklere sahip olan Kapadokya bölgesinde, yerli ve yabancı turistler için her türlü imkan sağlanıyor. Motosiklet ve bisikletler ile yapılan turistik geziler ise en çok yabancı turistlerin ilgisini çekiyor. 
     Nevşehir'in Göreme Beldesi'nde turistik turlar düzenleyen bir firmanın yetkilisi Ferhat Göynük, son yılarda otomobil, minibüs veya otobüslerle yapılan bölge turlarından çok motosiklet turlarının ilgi gördüğünü söyledi. 
     Motosikletlerle yapılan turistik gezilerin turistlere daha çok özgürlük tanıdığını ifade eden Göynük, şunları kaydetti 
     ''Kapadokya'ya gelen turistler, daha çok Kapadokya'nın doğal güzelliklerini yakından görmek için buraya geliyorlar. Bölgeye gelirken uzun otobüs veya otomobil yolculukları yapan turistler, turistik gezilerini de aynı şekilde araç içinde yapmaktan sıkılıyorlar. Bu nedenle motosiklet ve bisiklet turlarını tercih ediyorlar. Ayrıca araçların giremeyeceği yerlere motosikletler rahatlıkla girebiliyor. Motosikletle tur yapan turistler, bölgenin her yerini daha ayrıntılı, daha kolay ve pratik şekilde gezebiliyor, gerekirse vadilere bile rahatça inebiliyorlar. Turistlere bu imkanı sağlamak için biz de motosiklet kiralıyoruz.'' Motosiklet turlarına daha çok yabancı turistlerin ilgi gösterdiğini bildiren Göynük, son yıllarda piyasada yaygınlaşan scooter tipi vitesli motosikletlerin iki kişiyi rahatlıkla taşıyabildiğini ve kullanım kolaylığı sağladığını kaydetti. 
     Motosiklet ve bisiklet kiralayan turistlere, isterlerse rehberlik hizmeti sunduklarını da belirten Göynük, şöyle devam etti 
     ''Motosikletleri 4 saati 20, 8 saati 30 ve 24 saati 45 milyon liradan, bisikletleri 4 saati 8, 12 saati 15 ve 24 saati 20 milyon liradan kiraya veriyoruz. Bu fiyatlarla motosiklet veya bisiklet kiralayan turistler, araçlar için harcayacakları miktardan çok daha az para harcayarak, daha eğlenceli turlar yapabiliyorlar. Ayrıca isteyenlere rehberlik hizmeti de sunuyoruz. Grup halinde gelip motosiklet veya bisiklet kiralayan turistlere günlüğü 50-100 milyon lira arasında değişen fiyatlarla rehber görevlendiriyoruz.'' 
     
</TEXT>
</DOC>
