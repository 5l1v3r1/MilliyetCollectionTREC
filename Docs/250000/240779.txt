<DOC>
<DOCNO> 240779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur12.html </URL>
<DATE> 2004/05/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Dumlupınar Üniversitesi eski rektörü Düğer yargılanacak 
</HEADLINE>
<TEXT>

     Dumlupınar Üniversitesi DPÜ eski Rektörü Prof. Dr. İsmail Hakkı Düğer, 616 personelin sicil raporlarında usulsüzlük yaptığı iddiasıyla yargılanacak. 
     AA muhabirinin aldığı bilgiye göre, bir grup öğretim üyesinin, sicil raporlarının düzenlenmesinde görevini kötüye kullandığı ve evrakta sahtecilik yaptığı iddiasıyla Kütahya Cumhuriyet Başsavcılığı'na suç duyurusunda bulunmasının ardından, YÖK Denetleme Kurulu, soruşturma başlattı. 
     Soruşturmada, Düğer'in, 1998-2001 yıllarında 525 akademik ve 26 idari personele ait sicil raporlarını doldurmadığı, 65 akademik personelin sicillerini ise geriye dönük olarak 2002 yılında düzenlediği, olumsuz siciller hakkında personele tebligat yapmadığı ve sicilleri YÖK Başkanlığı'na göndermediği belirlendi. 
     YÖK'ün, soruşturma sonucu ''lüzum-u muhakeme'' kararı verdiği, Düğer'in, Kütahya Asliye Ceza Mahkemesi'nde yargılanacağı bildirildi. 
     
</TEXT>
</DOC>
