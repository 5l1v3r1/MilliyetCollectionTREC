<DOC>
<DOCNO> 242565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/spo04.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Batista bize yarar 
</HEADLINE>
<TEXT>


Trabzonspor Teknik Direktörü Ziya Doğan, Galatasaray'ın yollama kararı aldığı Brezilyalı futbolcu için yönetime olumlu rapor verdi 


El sıkışıldı 
YENİ sezonda ülkemizi Şampiyonlar Ligi'nde temsil etmeye hazırlanan Trabzonspor, gözünü Batista'ya çevirdi. Brezilyalı yıldız için olumlu rapor veren Teknik Direktör Ziya Doğan'ın "Gelirse bizim takımda iş yapar" dediği bildirildi. Bu gelişmeler üzerine harekete geçen yönetimin, Galatasaray ile anlaştığı, son kararı Batista'nın vereceği öğrenildi. 

Sedat'a takip 
BORDO - Mavililer'in, Beşiktaş ile flört eden Konyasporlu Sedat'tan da vazgeçmediği açıklandı. Yöneticilerin, genç yıldızın bonservisi için daha önce teklif ettiği 500 bin dolarlık rakamı 650 bin dolara yükselttiği iddia edildi. Konyaspor yönetiminin ise süre istediği ve yeni teknik direktörün netleşmesinden sonra son kararını vereceği açıklandı. 

Liste kabarık 

YABANCI transfer girişimlerini sürdüren Trabzonspor'da, Teknik Direktör Ziya Doğan'ın Türkiye'ye dönmesi bekleniyor. Yaklaşık 10 gündür Avrupa'da oyuncu arayışlarında olan Doğan'ın kabarık bir liste hazırlayacağı iddia edildi. Tecrübeli çalıştırıcının, Basel'de forma giyen Rossi ve A.Wienli Wagner'i çok beğendiği öğrenildi. 
İÇ transferde ise Somers ve D'Haene'nin sözleşmelerinin feshine yanaşmaması yönetimi zorluyor. İki futbolcunun da yeni sezonda Şampiyonlar Ligi'nde forma giymek için kalmaktan yana tavır koyduğu açıklandı. Bordo - Mavililer, bu sorunu çözdüğü takdirde yabancı kontenjanını boşaltıp, Doğan'ın gündeminde olan isimlerin peşine düşecek. 





</TEXT>
</DOC>
