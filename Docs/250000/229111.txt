<DOC>
<DOCNO> 229111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/ekonomi/eko01.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te yüzde 5.9 büyüyen Türkiye'nin işsizleri de arttı 
</HEADLINE>
<TEXT>

   2003'te işsiz sayısı 29 bin kişi arttı. İşsizlik oranı yüzde 10.5'e çıkarken işsiz sayısı 2 milyon 493 bin kişiye yükseldi 
   EKONOMİ SERVİSİ 
   
   Geçen yılı yüzde 5.9'luk büyümeyle kapatan Türkiye ekonomisi işsiz üretmeye devam ediyor. İşsiz sayısı 2003'te 29 bin kişi artarak 2 milyon 493 bin kişiye ulaştı. İşsizlik oranı ise yüzde 10.3'ten yüzde 10.5'e çıktı. 
   Hükümetin işsizlikle mücadele yılı olarak ilan ettiği 2004'e bir önceki yıldan 2.5 milyona yakın işsiz devroldu. Devlet İstatistik Enstitüsü verilerine göre, sivil nüfus yüzde 1.6 artarak 69 milyon 479 bine, 15 yaşın üzerindeki nüfus ise yüzde 1.8 artarak 48 milyon 912 bin kişiye çıktı. 
   2003'te işgücüne dahil nüfus 23 milyon 640 bin kişi olurken bunun 21 milyon 147 bini istihdam edildi. Verilere göre çalışan sayısı 2002'ye göre 207 bin kişi azaldı. İşsiz sayısı ise 2002'ye göre yüzde 1.2 arttı ve 2 milyon 493 bin kişiye ulaştı. 
   Türkiye genelinde işsizlerin 429 bin kişiyle yüzde 17.2'sini işten çıkarılanlar, 480 bin kişiyle yüzde 19.3'ünü ise ilk kez iş arayanlar oluşturdu. 
   
   Oran yükseldi 
   Artan işsiz sayısı işsizlik oranını da yüzde 10.3'ten yüzde 10.5'e çıkardı. İşsizler içinde eğitimli gençlerin oranı ise yüzde 29.1'den yüzde 27.8'e düştü. 2003'te işgücüne dahil olmayan nüfustaki 1 milyon 49 bin kişilik artış dikkat çekti. Rakamın 595 binini iş arayan ancak son üç ayda iş arama kanalı kullanmayanlar, 351 binini iş aramayıp işbaşı yapmaya hazır olanlar oluşturdu. 
   
      
      
   
   
</TEXT>
</DOC>
