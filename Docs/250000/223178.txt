<DOC>
<DOCNO> 223178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo11.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Gelecek sezon lig şampiyonluğunu hedefliyoruz... 
</HEADLINE>
<TEXT>

     Denizlispor Kulübü Başkanı Zafer Katrancı, bu yıl UEFA Kupası'na katılmayı amaçladıklarını, gelecek sezon da lig şampiyonluğunu hedeflediklerini söyledi. 
     Katrancı, gazetecilere yaptığı açıklamada, yönetim kuruluna gelirken, hedefi ''İlk 5'' diye koyduklarını, takımın şimdi 4. sırada bulunduğunu vurguladı. 
     Ligde kalan 9 haftada en az 15 puan toplayarak UEFA Kupası'nda gelecek yıl Türkiye'yi temsil etme hakkını kazanmayı istediklerini anlatan Katrancı, şöyle konuştu 
     ''Denizlispor marka olma yolunda hızla ilerliyor. Yönetim kurulumuzun özverili çalışması, teknik kadro ve futbolcularımızın olağanüstü çabası, kulübe gönül veren taraftarımızın desteği ile bugünlere geldik. Şu anda Birinci Süper Lig'de Ege ve Akdeniz'i temsil eden Denizlispor'un gelecek yıl hedefi şampiyonluk ve Şampiyonlar Ligi'dir. Bunu başaracağımıza yönetim olarak inanıyoruz, Denizli halkı da inansın.'' 
     
</TEXT>
</DOC>
