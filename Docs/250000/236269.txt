<DOC>
<DOCNO> 236269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur13.html </URL>
<DATE> 2004/04/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İstanbullular dikkat... Pazar günü yol çalışmaları var... 
</HEADLINE>
<TEXT>

     Kozyatağı Köprülü Kavşağı ile Anadolu Otoyolu Köprülü Kavşağı arasında yer alan bir altgeçit köprüsünde önümüzdeki pazar günü depreme karşı güçlendirme çalışması yapılacağı belirtilerek, sürücüler uyarıldı. 
     Karayolları 17. Bölge Müdürlüğü'nden yapılan yazılı açıklamada, 2 Mayıs Pazar günü, O-2 Otoyolu'nun Kozyatağı Köprülü Kavşağı ile Anadolu Otoyolu Köprülü Kavşağı arasında yer alan M5U1 Altgeçit Köprüsü'nde depreme karşı güçlendirme çalışması gerçekleştirileceği bildirildi. 
     Çalışmaların saat 00.30'da başlayacağı ve 07.00'de sona ereceği belirtilen açıklamada, şöyle denildi 
     ''Bu program içinde sadece 00.30-07.00 saatleri arasında çalışılacak, bunun dışındaki saatlerde trafik akışında herhangi bir kısıtlama olmayacaktır. Bu çalışma esnasında M5U1 Altgeçit Köprüsü Güney yol Kavacık-Bostancı istikameti trafiğe kapatılacak olup, trafik akışı kuzey yola yönlendirilerek, kuzey yol Kozyatağı-Kavacık istikameti 2 yönlü olarak çalıştırılacaktır. 
     Bu çalışmalar sırasında, gerekli standart üstü geçici trafik işaretlemeleri yapılacaktır. Sürücülerin, yol üzerindeki trafik işaret ve işaretçilerine titizlikle uymaları gerekmektedir.'' 
     
     VECDİ DİKER TÜNELİ'NDE ÇALIŞMA... 
     Öte yandan, İstanbul Emniyet Müdürlüğü Basın Protokol ve Halkla İlişkiler Şube Müdürlüğü'nden yapılan yazılı açıklamada da, Altunizade-Ümraniye Otoyolu'nun Vecdi Diker Tüneli içerisinde, Altunizade-Ümraniye istikametinde havalandırma sisteminin montaj çalışmalarının önceki gün yapıldığı hatırlatıldı. 
     Eksik kalan jet-fanın montajına bu sabah saat 09.30 sıralarında başlandığı ifade edilen açıklamada, çalışmanın saat 13.00'te bitirileceği bildirildi. Açıklamada, bu süre içerisinde Vecdi Diker Tüneli'nin Altunizade-Ümraniye istikametinin tamamen trafiğe kapatılacağı ve bu kesimdeki trafik akışının Millet Parkı-Kısıklı Caddesi-Kısıklı Meydanı-Libadiye Kavşağı üzerinden sağlanacağı kaydedildi. 
     
</TEXT>
</DOC>
