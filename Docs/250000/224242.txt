<DOC>
<DOCNO> 224242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy16.html </URL>
<DATE> 2004/03/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
De Soto Herkesin mutabık olduğu bir süreç var 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro de Soto, Kıbrıs'ta herkesin üzerinde mutabık olduğu bir süreç ve üst düzeyde girilen taahhütler olduğunu belirtti. 
     Kıbrıs'ta başlatılan müzakere sürecine ilişkin görüşmelerde bulunmak üzere bugün Ankara'ya gelen De Soto, Dışişleri Bakanlığı Müsteşarı Büyükelçi Uğur Ziyal ile görüştü. 
     Görüşmenin ardından gazetecilerin sorularını yanıtlayan De Soto, Kıbrıs müzakereleri sürecinde tüm tarafların Annan planına göre yerine getirmeleri gereken bazı taahhütler olduğunu belirterek, ''Umarız, bunları yerine getirirler'' dedi. 
     İsviçre'de yapılacak müzakerelerden umutlu olup olmadığı sorusuna, ''herkesin üzerinde mutabık olduğu bir süreç ve üst düzeyde girilen taahhütler olduğunu'' kaydeden De Soto, ''Eğer uzlaşma ve siyasi irade ruhu olursa çözümün sağlanacağına dair umutlu olmak için neden olur'' dedi. 
     Ziyal ile ''yararlı'' bir görüşme yaptığını ifade eden De Soto, İsviçre'de yapılacak müzakerelerin Bosna-Hersek için Dayton'da yapılan görüşmelerle karşılaştırılması üzerine, ''Aradaki en önemli fark, burada kimsenin savaşmadığı'' dedi. 
     De soto, KKTC Cumhurbaşkanı Rauf Denktaş'ın İsviçre'ye gitmeme kararını nasıl değerlendirdiğinin sorulması üzerine de, ''Yorum yok'' dedi. De Soto, derogasyonlar konusunda da ayrıntıya girmedi. 
     BM Genel Sekreteri'nin Kıbrıs Özel Temsilcisi, Atina'ya gitmeyi planlamadığını, ''zaten İsviçre'de biraraya geleceklerini'' söyledi. 
     Dışişleri Bakanlığı'nda 6 saat süren görüşmeye Müsteşar Yardımcısı Baki İlkin, İkili Siyasi İşler Müdürü Ertuğrul Apakan ve Büyükelçi Deniz Bölükbaşı ile diğer bürokratlar katıldı. 
     
</TEXT>
</DOC>
