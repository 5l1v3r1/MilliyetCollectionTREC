<DOC>
<DOCNO> 245326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy15.html </URL>
<DATE> 2004/06/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TRT'den ilk TV yayını Boşnakça... 
</HEADLINE>
<TEXT>

     TRT Genel Müdürü Şenol Demiröz, TRT'den ilk televizyon yayınının "Boşnakça" yapılacağını açıkladı. 
     Demiröz, TRT'den çeşitli dil ve lehçelerde yayın yapılmasına ilişkin bir açıklama yaptı. Demiröz'ün İstanbul'dan yaptığı açıklaması birçok televizyon kanalınca canlı yayınlandı. Gelenek ve göreneklerden oluşan çeşitli belgeseller ile Türkiye'nin doğal ve tarihi yörelerini sergileyen magazin ve müzik programlarının da bu yayınların konuları arasında olacağını vurguladı. 
     "Yurdumuzdaki çeşitli dil ve lehçelerde yayınlanacak olan bu programlar kültürel zenginliğimizin aynası olacaktır" diyen Demiröz, yayınların "Radyo 1 ile TRT 3"den gerçekleştirileceğini duyurdu. 
     Demiröz, "İlk televizyon yayınımızın Boşnakça yapılmasına karar verilmiştir. Yayınlarımız Arapça, Kırmançi, Çerkesce ve Zazaca olarak devam edecektir" dedi. 
     İlk yayının 7 Haziran pazartasi günü Radyo-1'de saat 6.10 ile 6.45 arasında yayınlanacak olan "Kültürel Zengiliğimiz" adlı folklor ile başlayacağını kaydeden Demiröz, Radyo-1'deki programların "pazartesi, salı, çarşamba, perşembe ve cuma" günleri yayınlanacağını bildirdi. 
     
     KİRMANÇA ÇARŞAMBA, ZAZACA CUMA GÜNLERİ... 

     Demiröz, "'Kültürel Zenginliğimiz' adlı programımız TRT-3 televizyon kanalımızda ise yine pazartesi gününden itibaren hafta içi hergün saat 10.30'da yayınlanacaktır diye konuştu. Demiröz, şöyle devam etti 
     "Radyo-1 ve TRT-3 televizyon yayınlarımız pazartesi Boşnakça, salı Arapça, çarşamba Kirmança, perşembe Çerkeşçe, cuma ise Zaza geleneksel dil ve lehçelerinde yapılacaktır. 
     Ulus devlete olan ödünsüz bağlılığımız çoğulcu demokrasinin engelli değildir. Anayasamızın 2. Maddesi'nde belirtilen Türkiye Cumhuriyeti'nin temel nitelikleri çerçevesindeki yayın anlayışımız ile temeli evrensel yayın ve hukuk kurullarına dayanan habercilik anlayışımız doğrultusunda gerçekleştireceğimiz çok kültürlü yayınımıza geçiş sürecini tüm ulusumuza hayırlı olmasını diliyoruz." 

     
</TEXT>
</DOC>
