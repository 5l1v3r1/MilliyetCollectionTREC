<DOC>
<DOCNO> 205354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun31.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı mektupların çıkış noktası İtalya... 
</HEADLINE>
<TEXT>

     Almanya'nın Frankfurt kentindeki Avrupa Merkez Bankası Başkanı Jean-Claude ve Hollanda'nın Lahey kentindeki Avrupa Polis Teşkilatı Merkezi Europol'e dün gönderilen bombalı mektupların çıkış noktasının İtalya olduğu ileri sürüldü. 
     Gönderen bölümündeki adreste Bologna yazılı mektupların mühürlerinin de incelenerek, gerçekten İtalya'nın Bologna kentinden gönderilip gönderilmediğinin araştırıldığı bildirildi. 
     Resmi bilgilerin İtalya'ya ulaşmasının ardından, bu iki olayla ilgili Bologna Savcılığı'nın da bir soruşturma açacağı belirtildi. Olayın faillerinin, Avrupa Komisyonu Başkanı Romano Prodi'nin Bologna'daki evine 27 Aralık'ta bombalı mektup göndermiş kişiler olmasından kuşkulanılıyor. 
     Eylemlerle ilgili kuşkular ''İsyancı Anarşistler'' örgütü üzerinde yoğunlaşırken, İtalya'daki güvenlik kaynakları anarşist grupların, İtalya'nın yanı sıra İspanya, Yunanistan, Fransa, İsviçre ve Almanya'da da aktif olduklarını belirtiyorlar. Grupların ortak özelliği, ''AB politikalarına ve genişlemesine muhalefet'' olarak tanımlanıyor. 
     
</TEXT>
</DOC>
