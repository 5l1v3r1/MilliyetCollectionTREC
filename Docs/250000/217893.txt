<DOC>
<DOCNO> 217893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/spor/spo15.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Haydi Fener    FENERBAHÇE, FIBA Bayanlar Avrupa Kupası play - off çeyrek final 3. maçında bugün Sırp Vojvodina Nis -Gas ile karşılaşacak. Caferağa Salonu'nda 19.00'da başlayacak karşılaşma FB TV'den naklen yayınlanacak. İlk maçı 70 - 53 kazanan, rövanşı 64 - 53 kaybeden Sarı - Lacivertliler galip gelirse, Galatasaray'dan sonra Final - Four'a yükselen ikinci Türk bayan takımı olacak. 
   
   Real Sociedad kendini vurdu    ŞAMPİYONLAR Ligi ikinci tur ilk maçında Nihat'ın takımı Real Sociedad kendi sahasında O.Lyon'a 1-0 mağlup oldu ve çeyrek final umutlarını zora soktu. Milli futbolcumuzun 80 dakika forma giydiği maçın tek golünü Schurrer 18'de kendi kalesine attı. Dün oynanan diğer maçlarda Chelsea deplasmanda Stuttgart'ı, Deportivo da evinde Juventus'u 1-0 yenerken, Porto sahasında Manchester United'a 2-1 üstünlük sağladı. 
   
   Vay canına    İNGİLTERE Üçüncü Ligi'ndeki Bournemouth-Wrexham maçında, ev sahibi takımda 84. dakikada oyuna giren James Hayter, 2 dakika 20 saniye içinde 3 gol attı. Bournemouth'un 6-0 kazandığı maçın yıldızı olan Hayter, İngiliz futbol tarihinin en hızlı hat-trickçisi unvanını kazandı. 
   
   Kriz çözüldü    İÇİŞLERİ Bakanı Abdülkadir Aksu'nun yayınladığı genelge ile amatör kulüpler nefes aldı. Vakıflar ve Derneklerin Kamu Kurum ve Kuruluşları ile ilişkileri hakkındaki yeni kanunun, faaliyetlere kısıtlama getirmesi üzerine yaşanan kriz, spor amaçlı kurulan kulüpleri kapsamadığının bildirilmesi üzerine çözüldü. 
   
   Ümit Davala hazır    ALMAN Werder Bremen'de forma giyen Ümit Davala, uzun süredir çalıştığı rap kasetin hazır olduğunu, sıranın klip çekimine geldiğini bildirdi. Ümit, kendisine ait www.umitdavala.com adlı resmi internet sitesinde, 1.5 ay içinde kasetinin piyasaya çıkacağını açıkladı. 
   
   Gençler sessiz    17 Yaş Altı B Genç Milli Futbol Takımı özel maçta Almanya ile 0 - 0 berabere kaldı. İzmit'teki karşılaşmada oyuncularımız gol yollarında başarılı olamadı. 
   
   Buyrun havuza    ARENA Kupası Türkiye Kış Yüzme Birinciliği müsabakaları, bugün İstanbul'da başlayacak.Burhan Felek Spor Sitesi Yüzme Havuzu'nda 4 gün sürecek yarışlarda, 14 bölgeden 47 kulübün toplam 487 sporcusu mücadele edecek. Yarışları FB TV naklen verecek. 
   
   
</TEXT>
</DOC>
