<DOC>
<DOCNO> 212397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/soneko07.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault'dan Türkiye'ye Formula 1 desteği... 
</HEADLINE>
<TEXT>

     Renault F1 Takımı Başkanı Patrick Faure, Türkiye'de Renault markasının çok güçlü bir konumda bulunduğunu belirterek, Türkiye'de 2005 yılında düzenlenecek Formula 1 yarışlarını, ellerinden gelen en iyi şekilde destekleyeceklerini bildirdi. 
     Geçen sezon F1'de takımlar sıralamasında 4. olan Renault, yeni F1 otomobili R24'ü İtalya'nın Palermo kentinde tanıttı. 
     Tanıtımın ardından Türk gazetecilerin sorularını yanıtlayan Renault F1 Takımı Başkanı Patrick Faure, geçen sezon en iyi 4 takım arasında yer aldıklarını belirterek, 2004'de daha iyi bir sezon geçirmek istediklerini kaydetti. 
     Faure, ''2003 yılındaki hedeflerimiz bazılarına çok iyimser gelse de biz daha iyisini yaptık. Sonuçta 4 kez podyuma çıkmanın yanı sıra bir kez de zafer kazanarak birinci olduk. Böylece, 2003 sezonunda hedeflerimize ulaşmış, hatta aşmış olduk. 2004 yılı için ise hedefimiz başarımızı bir adım daha ileri götürmek ve zirvedeki takımlar arasında yer almak'' dedi. 
     Önümüzdeki yıl Türkiye'de yapılacak F1 yarışları için ne düşündüğü de sorulan Faure, Türkiye'de F1 yarışlarının düzenlenmesinin kendileri açısından çok olumlu bir gelişme olacağını dile getirerek, şunları söyledi 
     ''Çünkü Renault, Türkiye'de çok güçlü bir konumda bulunuyor. Türkiye uzun yılardır Renault için çok önemli bir ülke. Bizler de 2005 yılında F1 yarışlarının düzenlenmesini çok istiyoruz ve bunu elimizden gelen en iyi şekilde destekleyeceğiz.'' 
     
     TÜRKİYE'DE YAPILACAK YARIŞLAR 
     Renault F1 Takımı'nın pilotu Fernando Alonso da, Türkiye'de yarışmanın tüm pilotlar için yeni bir deneyim olacağına dikkati çekti. 
     Türkiye hakkında fazla bilgisi olmadığını ancak, İspanya'da oynayan Nihat ve Rüştü gibi futbolcuları tanıdığını ifade eden Alonso, şöyle konuştu 
     ''Türkiye'deki yeni pistte yarışmak bizim için problem değil. Kişisel olarak avantaj olarak da değerlendirebilirim. Yeni bir ülke, yeni insanlarla olmak eğlenceli olabilir. Diğer rakipler için de yeni bir pist olacağı için herkes eşit koşullarda olacak.'' Alonso, yeni bir otomobili kullanmanın heyecan verici olduğunu kaydederek, geçen sezon kullandıkları R23 ile benzer yanları olsa da motorun performansındaki gelişmenin etkileyici olduğunu bildirdi. 
     Alonso, Renault pilotları olarak geçen yıl elde ettikleri başarıyı daha ileriye taşımayı istediklerini vurgulayarak, ''Öncelikli hedefimiz bu yıl daha çok podyuma çıkmak'' dedi. 
     
     R24 PALERMOLULAR'IN KARŞISINA ÇIKTI 
     Geçen yıl kullanılan F1 otomobiline göre performansı iyileştirilen R24, Palermo'da Massimo Tiyatrosu'ndaki tanıtımın ardından, şehrin ana caddesinde hazırlanan özel pistte seyirci karşısına çıktı. Renault pilotları Jarno Trulli ve Fernando Alonso, kullandıkları yeni otomobille izleyenlere keyifli anlar yaşattılar. 
     Alonso'nun pistte turlarken yolun genişlediği bir bölgede yaptığı gösteri sırasında aracını stop ettirmesi, tanıtımın ilginç anlarından birini oluşturdu. Alonso'nun aracından çıkarak seyircileri selamlamasıyla birlikte, güvenlik önlemlerine rağmen yüzlerce izleyici Alonso'nun ve aracın etrafını sardı. Takım görevlilerinin bu sırada araçta zarar oluşmaması için gösterdikleri gayret dikkat çekti. 
     
</TEXT>
</DOC>
