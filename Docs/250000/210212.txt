<DOC>
<DOCNO> 210212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur14.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban Bayramı'nda Antalya'ya yıldız yağacak... 
</HEADLINE>
<TEXT>

     Futbol turizmi sayesinde odalarının yarısını dolduran Antalya'daki turistik tesisler, Kurban Bayramı'nda ünlü ses sanatçılarıyla anlaşarak yerli tatilcilere ''müzik dolu bir tatil keyfi'' sunacaklar. Oteller böylece bayramda ''Ful kapasite'' çalışacak. 
     Belli başlı ulusal gazetelere, haftada 3-4 gün 3 tam sayfayı bulan reklamlar veren çoğunluğu Antalya yöresindeki konaklama tesislerinin yöneticileri, Kurban Bayramı'nda başta İstanbul, Ankara ve Bursa olmak üzere büyük kentlerden tatilcileri hedefliyor. 
     Akdeniz Turistik Otelciler Birliği AKTOB Başkanı Osman Ayık, AA muhabirine yaptığı açıklamada, kış sezonu dolayısıyla işletmelerin yüzde 50'sinin kapandığını, ancak açık kalan tesislerin 100-150 bin yatak kapasitesiyle sezonu kesintisiz sürdürdüklerini bildirdi. Futbol turizmi sayesinde bu yatakların yarısının dolu olduğunu anlatan Osman Ayık, ''Tesisler, bayram tatilinde yerli tatilcilerle ful kapasite çalışacak. Her şey çok iyi olacak diye bekliyoruz. Hava koşulları iyi giderse Kurban Bayramı tatilinde 30 ile 50 bin arasında yerli ziyaretçi bekliyoruz. Bu da doluluk oranlarını yüzde 80-90'lara çıkaracak diye tahmin ediyoruz'' dedi. 
     
     KİM NEREDE ÇIKIYOR 
     Kurban Bayramı için Antalya'yı tercih edecek yerli tatilciler, 5 yıldızlı bir otelde ''Her şey dahil'' bir tatilin keyfini çıkarmak için kişi başına 400 ile 1 milyar 200 milyon lirayı gözden çıkarmak zorundalar. Özellikle Belek ve Lara bölgesindeki yeni tesisler fiyatlarını yüksek tutarken, daha mütevazı bir tatil geçirmek isteyenler kişi başı 220 milyon liraya Batı Karadeniz kıyısındaki otelleri de tercih edebilecekler. 
     Antalya Lara Kıyı Bandı'ndaki Lares Otel, bayramın 1. günü Kenan Doğulu'yu sahneye çıkaracak. Bu otelde bayramın ikinci günü de Birol, tatilcilere müzik ziyafeti çekecek. Bu otelde 4 günlük paket programla tatil yapmak isteyenler 600 milyon lira ödemek zorundalar. 
     Green Palace ise Kurban Bayramı tatili için daha yoğun bir program hazırladı. Ünlü sanatçı Sezen Aksu'nun bayramın 3. günü sahne alacağı Green Palace'ta Işın Karaca bayramın ikinci günü, ''Feminem'' adlı grup da bayramın 1. günü tatilcilerle buluşacak. Bu tesiste konaklamak isteyen tatilciler 8 Gün 7 gecelik paket program için kişi başına 1 milyar 193 milyon, 6 gün 5 gece için de 945 milyon lirayı gözden çıkarmak zorundalar. 
     Kundu'daki temalı otellerin en gözdeleri arasında yer alan Kremlin Palace bayramda Nükhet Duru-Cenk Eren ikilisinin yanı sıra, Serdar Ortaç'ı da sahneye çıkaracak. Bu otelde 7 gün 6 gece konaklamak için 870 milyon lira ödemek gerekiyor. Bu otelde konaklayacak olan İstanbullu tatilciler İstanbul-Antalya uçak yolculuğunu MNG havayollarıyla 130 milyon liraya yapabilecekler. 
     Temalı oteller arasında yer alan ve herhangi bir sanatçıyla sözleşme imzalamayan Topkapı Palace'ta ise 7 gün 6 gece 600 milyon liraya tatil yapılabilecek. 
     Belek'teki yeni otellerden Cornella Delux Resort ise Bayramda Petek Dinçöz 2. gün ve Fatih Ürek ile 1. gün şenlenecek. 
     Manavgat civarındaki yeni oteller arasında bulunan Silence Beach Resort ise bayramın 1. günü Seda Sayan, 2. günü Kayahan, 3. günü Davut Güloğlu ve Emel Müftüoğlu ile konuklarını coşturacak. 
     Türk Sanat Müziği'nin unutulmaz sesi Emel Sayın ise Kemer'deki Mirage Park Resort Otel'de sahne alacak. 
     Antalya kent merkezinde Konyaaltı Plajı sahilindeki seçkin otellerden Porto Bello'da ise bayramın 1. günü Ebru Gündeş, üçüncü günü de Özcan Deniz tatilcilere müzik ziyafeti çekecekler. 
     Lara Kıyı Bandı'ndaki ünlü Titanic Transatlantiği'nden esinlenerek mimari projesi çizilen Titanic Otel ise bayramda konuklarını, Sibel Can, Deniz Seki ve Sinan Özen ile buluşturacak. Bu otelde tatil yapmak için kişi başına uçak dahil 700 milyon lira ödemek gerekiyor. 
     Zeugma Antik kentindeki mozaiklerin benzeriyle bezenen ve adını buradan alan Belek'teki Papillon Zeugma Otel ise bayram tatili için Candan Erçetin ve Yaşar ile anlaştı. Erçetin ve Yaşar'ın şarkılarıyla coşmak isteyen tatilciler uçak dahil 440 milyon lira ödeyecekler. 
     
     TERMALCİLER DE ANTALYA'YA UYDU 
     Antalya'daki otelleri örnek alarak, bayram tatillerinde çeşitli aktiviteler düzenleyen Afyon'daki termal oteller de bu bayramda sanatçılarla sözleşme imzaladılar. Turizmin yeni trendi olan kaplıca turizminin önemli tesislerinden Afyon'daki İkbal Termal Otel Hüner Coşkuner ile konuklarını ağırlayacak. İkbal Termal'de konaklamak isteyenler gecelik 132 milyon 500 bin lirayı gözden çıkarmak zorundalar. Afyon'daki Oruçoğlu Termal Otel'de ise ''Nostalji kraliçesi'' Muazzez Ersoy'un şarkılarını dinleyip, bir yandan kaplıcalara girerek, yorgunluk atmak isteyen tatilciler, bu otele gecelik 159 milyon lira ödeyecekler. 
     İzmir Çeşme'deki Sheraton Çeşme Otel de bayram tatili için Gülben Ergen'i sahneye çıkaracak. Sheraton Çeşme'de 7 gece tatil yapmak isteyenler günlüğü 105, 5 gece konaklamak isteyenler de günlüğü 125 milyon lira ödemek durumundalar. 
     
     YURTDIŞI TURLARI 
     Döviz kurlarındaki düşüş nedeniyle son yıllarda oldukça ilgi gören yurtdışı turları da tatilciler için iyi bir seçenek olarak görünüyor. Ancak, vize isteyen ülkelere gitmek isteyenlerin, vize işlemleri için acele etmeleri gerekiyor. 
     Son yıllarda özellikle alışveriş olanaklarıyla zengin turistlerin ilgi gösterdiği Dubai'ye 700 ile bin 500 dolar arasında değişen fiyatlarla tur düzenleniyor. 
     Tatilini Romanya'daki kayak merkezlerinde geçirmek isteyenler için 400 dolarlık tur seçenekleri bulunuyor. 
     Uzak Doğu'nun egzotik ülkesi Bankok-Pattaya'da tatil yapmak isteyenlere ise 540 ile 750 dolar arasındaki fiyat yelpazesinde çeşitli seçenekler sunuluyor. 
     Kuzey Afrika'da kış mevsimine rağmen ılıman bir havada tatil yapmak ve hatta denize girmek isteyenler Tunus ve Fas'ta 500-600 Euro ödeyerek, deniz özlemlerini giderebilirler. 
     Avrupa'nın en ışıltılı kenti olan Paris'te Eyfel Kulesi'ne çıkıp, Şanzelize'deki Champs Elysees kaldırım kafelerde kahve yudumlamak, Disneyland'da çocuklar gibi eğlenmek isteyenler ise 279 Euro'dan başlayıp 900 Euro'ya kadar yükselen fiyatlarla tur satın alabilir. 
     Moskova'da tarihi koklayıp, Petersburg'un ''Beyaz geceleri''nde romantik bir tatil geçirmek isteyenler için de 475 Euro'dan başlayan fiyatlarla tur bulunabiliyor. 
     Tatilini Güney Afrika'nın balta girmemiş ormanlarında ve çok iyi korunmuş doğal parklarda vahşi hayvanlarla geçirmek isteyen macera sever tatilciler ''Vahşi doğa, safari, macera'' sloganıyla kişi başı 2 bin 500 dolar ödeyerek, unutulmaz tatil anılarıyla Türkiye'ye dönebilirler. 
     Tatilciler için bir başka seçenek de ''Aşk gemisi'' olarak da adlandırılan lüks yolcu gemileriyle cruise Akdeniz turu. Tatilciler bu gemilerle Akdeniz'deki çeşitli limanları ziyaret edebilirler. İstanbul çıkışlı lüks yolcu gemisiyle, Genova İtalya , Barcelona İspanya , Casablanca Fas turunu kapsayan 10 günlük bu tatil için 700 dolardan başlayan fiyat seçenekleri sunuluyor. 
     
</TEXT>
</DOC>
