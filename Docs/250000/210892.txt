<DOC>
<DOCNO> 210892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur01.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da hayat yavaş yavaş normale dönüyor... 
</HEADLINE>
<TEXT>

     Kar yağışı ve fırtınanın etkisini azalttığı İstanbul'da hayat normale dönmeye başlıyor. 
     İl Afet Yönetim Merkezi ve Büyükşehir Belediyesi Afet Koordinasyon Merkezi'nden alınan bilgiye göre, Tem Otoyolu, E-5 Karayolu, köprüler ve ana arterlerde trafik akışı normal. 
     TEM Otoyolu Hadımköy mekviinde trafiğin açıldığı, mahsur kalan vatandaşların tahliyesinin sağlandığı belirtilirken, Büyükşehir Belediyesi'nce buradaki vatandaşlara toplam 4 tanker akaryakıt ile 10 bin gıda paketi dağıtıldığı bildirildi. 
     Sabaha karşı hava sıcaklığının düşmesiyle buzlanma ve don olmasının beklendiği ve buna karşı kent genelindeki yollarda gece yarısından itibaren tuzlama çalışmalarına başlanacağı kaydedildi. 
     Büyükşehir Belediyesi'ne bağlı yaklaşık 5 bin kişiden oluşan 545 ekibin, 5 ayrı bölgede çalışmalarına devam ettiği bildirildi. 
     Bu arada, İstanbul Boğazı'nın transit gemi geçişlerine halen kapalı tutulduğu, Atatürk Havalimanı'nda da iniş ve kalkışların gecikmeli yapılabildiği kaydedildi. 
     
     ELEKTRİK KESİNTİLERİ 

     İldeki elektrik kesintisi sorunu da büyük ölçüde giderilirken, Avrupa yakasının yüzde 88'ine akım verilmeye başlandığı bildirildi. Sarıyer, Beyoğlu, Bayrampaşa, Bakırköy, Güngören, Avcılar, Kumburgaz ve Silivri'deki bazı semtlere ise henüz elektrik verilemediği kaydedildi. 
     Yetkililer, enerji hatları ve trafolardaki çalışmaların sürdüğünü, sorunlar giderildikçe de akımların verilmeye başlanacağını ifade etti. 
     Öte yandan, İl Afet Yönetim Merkezi yetkilileri, vatandaşların uyarılara büyük oranda uymasının çalışmaları kolaylaştırdığını belirterek, kentte yaşamın normale dönmeye başladığını kaydetti. 
     
</TEXT>
</DOC>
