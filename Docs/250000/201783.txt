<DOC>
<DOCNO> 201783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yasam/yas05.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzu azalt, uzun yaşa 
</HEADLINE>
<TEXT>

   Hayatınızın tadı tuzu olsun istiyorsanız bu araştırmaya dikkat. İngiltere'deki araştırmaya göre tuz miktarının belirgin ölçüde azaltılması ömür kurtarıyor 
   DIŞ HABERLER SERVİSİ 
   
   İNGİLTERE'DEKİ bir araştırma, sofraların vazgeçilmezi olan tuzun aslında ne kadar öldürücü olduğunu ortaya koydu. 'Hipertansiyon' dergisindeki araştırmaya göre, tuz miktarının belirgin bir ölçüde azaltılması sadece İngiltere'de yılda 52 bin kişinin yaşamını kurtarıyor. Günde ortalama alınan 12 gram tuz miktarı 3 grama düşerse, 20 bin 500 kişi felçten ölmekten kurtuluyor. Aynı miktardaki indirim, 31 bin 400 kişinin de kalp hastalığından ölmesini engelliyor. 
   
   Yüzde 10 bile yetiyor 
   St GEORGE Hastanesi uzmanlarının araştırmasına göre tuz kullanımında yüzde 10'luk, bir azalma bile 6 bin kişiyi felç veya kalp krizi gibi nedenlerden ölümden koruyor. Tuz miktarının 6 gramla sınırlandırılması ise 35 bin kişinin ölümden kurtulması anlamına geliyor. Bir günde tüketilen tuzun yüzde 80'i işlenmiş gıdalardan ya da restaurant yemeklerinden geliyor. 
   
   
</TEXT>
</DOC>
