<DOC>
<DOCNO> 248502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur19.html </URL>
<DATE> 2004/06/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kurtarılan lahtin gövdesi kayıp .. 
</HEADLINE>
<TEXT>

     Konya'da alıcı gibi davranan jandarmaya 300 bin dolara satılmak istenirken ele geçirilen kral lahtinin gövdesi bulunamadı. 2.5 ton ağırlığındaki lahit kapağı ise Konya Etnografya Müzesi'ne getirildi. 
     Konya Müze Müdürü Erdoğan Erol, AA muhabirine yaptığı açıklamada, Konya İl Jandarma Komutanlığı'nın, Bozkır İlçesi Hacılar Köyü yakınlarında toprağa gömülü bir kral lahti bulunduğunu bildirmesi üzerine, tarihi eserle ilgili inceleme başlattıklarını söyledi. 
     Lahtin Afyon mermerinden yapıldığını ve MS 2. yüzyıl Roma dönemine ait olduğunu belirlediklerini kaydeden Erol, şöyle konuştu 
     ''Sadece kapağının motifli üst bölümü toprak üzerinde bulunan tarihi eserin çevresini kazarak genişlettik. Ancak yaklaşık 2.5 ton ağırlığındaki lahit kapağının altında olduğunu tahmin ettiğimiz gövdeye rastlayamadık. Bu kapağın altında mutlaka lahit bulunuyordu. Ancak bu lahit kapağı, bilinmeyen bir tarihte insan eliyle yer değiştirmiş veya lahtin gövdesi alınıp götürülmüş olabilir. Lahtin kapağını 3 parça halinde Konya Etnografya Müzesi'ne getirdik. Eseri müze bahçesinde sergilemeye başladık.'' Lahtin bulunduğu, Roma döneminin en büyük kentlerinden biri olan Isaura antik kentinde Müze Müdürlüğü'nün olanaklarıyla kazı yapılabilmesinin mümkün olmadığını belirten Erol, bu alanda, ancak sponsor firmaların desteklediği bir üniversitenin kazı yapabileceğini söyledi. 
     Yaklaşık 2 ay önce Konya'nın Bozkır İlçesi'ne bağlı Hacılar Köyü yakınlarında, alıcı gibi davranan jandarma ekipleri, lahti kendilerine 300 bin dolara satmaya çalışan 3 kişiyi suçüstü yakalamıştı. Şüpheliler önce gözaltına alınmış, çıkarıldıkları ilk mahkemede delil yetersizliği nedeniyle tutuksuz yargılanmak üzere serbest bırakılmıştı. 
     Sadece üst bölümü görünen kral lahtinin üzeri ise tekrar çıkarılmak üzere toprakla kapatılmıştı. 
     
</TEXT>
</DOC>
