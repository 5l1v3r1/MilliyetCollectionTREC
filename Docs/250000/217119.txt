<DOC>
<DOCNO> 217119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun14.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses'in Hamburg konserinde bomba patladı 3 yaralı 
</HEADLINE>
<TEXT>

     Ünlü şarkıcı İbrahim Tatlıses'in Almanya'nın Hamburg kentinde dün akşam verdiği konser sırasında bir bomba patladı. 
     Polis, Tatlıses'in Hamburg Üniversitesi'ndeki Audimax adlı salonda verdiği konser sırasında, kimliği belirsiz bir kişinin binanın arkasındaki bodrum girişine patlayıcı madde attığını, olay sırasında 24 ve 26 yaşlarında 2 güvenlik görevlisinin yaralandığını bildirdi. 
     Görgü tanığı bir kadının, binadan ayrılan 3. bir yaralı kişiyi gördüğünü belirten polis, 24 yaşındaki güvenlik görevlisinin ayağından ağır yaralandığını ve ameliyet edildiğini, diğer güvenlik görevlisinin ise hafif yaralandığını kaydetti. 
     Yaklaşık 1000 kişinin izlediği konserin patlamanın çok şiddetli olmaması nedeniyle sürdürüldüğü, konsere katılanların olayı fark etmedikleri, konserin sonunda polisin binada daha başka patlayıcı madde olup olmadığını kontrol ettiği belirtildi. 
     Binada maddi hasar meydana gelmediği, sadece bodrum girişinin cam kapısının kırıldığı ifade edildi. Polis olayın nedeninin araştırıldığını bildirdi. 

     
</TEXT>
</DOC>
