<DOC>
<DOCNO> 224799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko18.html </URL>
<DATE> 2004/03/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kuruyemişte müthiş ucuzluk... 
</HEADLINE>
<TEXT>

     Kuruyemiş fiyatlarının geçen yılki fiyatların altına düşmesi, üreticileri ihracata yönlendirdi. 
     Adana'da, üretiminin yüzde 40'ını ihraç eden Yayla Kuruyemişleri Gıda Sanayi Ticaret Limited Şirketi Yönetim Kurulu Başkanı Ramazan Koçak, bu yıl başta antepfıstığı olmak üzere kuruyemişin her çeşidinde geçen yıla göre üretim artışı olduğunu, bunun da fiyatları geriye çektiğini ifade etti. 
     Geçen yıl 12 milyon lira olan antepfıstığının 5 milyon liraya kadar düştüğünü ifade eden Koçak, şunları söyledi 
     ''Antepfıstığı dışındaki ürünlerde de fiyatlar yüzde 25 ile 50 arasında değişen oranlarda geriledi. Örneğin ay çekirdeği şu an 1 milyon 600 bin, fındık 5 milyon, yerfıstığı 2 milyon 700 bin, kabak çekirdeği 3 milyon, beyaz leblebi 1 milyon 600 bin, yerli badem ise 7 milyon liraya satılabiliyor. Fiyatlardaki düşüşe karşın, iç piyasada müşteri bulmakta zorlanıyoruz.'' 
     
     İHRACATA AĞIRLIK VERECEKLER 

     Koçak, sektör çalışanlarının büyük bölümünün iç piyasadaki tıkanıklık nedeniyle ihracata yöneldiğini, artık yeni pazarlar aradıklarını belirterek, şöyle devam etti 
     ''Osmaniye yerfıstığı, Ege bademi, Denizli ve Çorum leblebisi, Trakya kabak çekirdeği, Kayseri ay çekirdeği, Gaziantep antepfıstığı yurtdışında aranılıyor. Bizim yapmamız gereken bu pazarları bularak, ihracata yoğunlaşmak. Kuruyemiş üreticileri şimdi bunun arayışında. Çünkü ihracata yönelmeyenleri ne yazık ki iyi günler beklemiyor.'' Yaşadıkları sorunun çerezin bir ihtiyaçtan çok lüks bir tüketim maddesi olarak değerlendirilmesinden de kaynaklandığını vurgulayan Koçak, bu nedenle ekonomik iyileşme sokağa yansımadan, halkın alım gücü artmadan işlerinin açılamayacağını da ifade etti. 

     
</TEXT>
</DOC>
