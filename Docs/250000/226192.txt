<DOC>
<DOCNO> 226192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonyas03.html </URL>
<DATE> 2004/03/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ozon tabakasına zarar veren metilbromür kullanımına muafiyet... 
</HEADLINE>
<TEXT>

     11 gelişmiş ülke, ozon tabakasına zarar verdiği bilinen tarım ilacı metilbromür kullanımı konusunda 2005 yılı için muafiyet elde etti. 
     BM Çevre Programı'nın BMÇP Kanada'nın Montreal kentindeki toplantısında, 11 gelişmiş ülkenin, 2005'te de metilbromür kullanmayı sürdürmeleri konusunda uzlaşma sağlandı. 
     Montreal sözleşmesinde, 1 Ocak 2005'te metilbromür kullanımının tamamen bırakılması öngörülüyordu. 
     AFP'ye açıklama yapan BMÇP sözcüsü Michael Williams, görüşmelerde uzlaşma sağlandığını ve 11 ülkenin 2005'te de bu zehirli maddeyi kısıtlı şekilde kullanmasına olur verildiğini belirtti. 
     İstisna elde eden ülkeler şunlar Avustralya, Belçika, Kanada, Fransa, Yunanistan, İtalya, Japonya, Portekiz, İspanya, İngiltere ve ABD. 
     Bu ülkeler, gelecek yıl toplam 13 bin 438 ton metilbromür kullanacak. 2001'de 34 gelişmiş ülke toplam 23 bin 488 ton, diğer ülkeler de 18 bin 58 ton ilaç kullanmıştı. 
     1987'de imzalanan Montreal sözleşmesinde, ozon tabakasının delinmesinden sorumlu tutulan maddelerin kullanımının tamamen yasaklanması öngörülüyor. Metilbromür meselesi, sözleşmedeki zararlılar listesine 1992'de eklenmişti. 
     BMÇP uzmanları, sözleşmeye tam anlamıyla uyulması halinde bile ozon tabakasının ancak 50 yılda normal hale gelebileceğini tahmin ediyor. 
     
</TEXT>
</DOC>
