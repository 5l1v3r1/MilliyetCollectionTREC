<DOC>
<DOCNO> 213073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/soneko01.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanelerde kredi kartına taksit dönemi... 
</HEADLINE>
<TEXT>

     Sağlık Bakanlığı'na bağlı hastanelerden ücret karşılığı hizmet alanlara, taksitle ödeme kolaylığı geliyor. 
     Sağlık Bakanı Recep Akdağ'ın, il valiliklerine gönderdiği genelgeyle, devlet hastanelerinde hizmet karşılığı ücret ödeyen vatandaşlar için yüzde 25'inin peşin tahsil edilmesi şartıyla kredi kartına 1 yıla kadar taksit kolaylığı sağlanıyor. 
     Akdağ, hastanelerde 1998 yılından bu yana kredi kartı ile ödeme yapılabildiğini, ancak tedavi ücreti yüksek olan hastaların kredi kartlarının limitinin yetmemesi nedeniyle nakit ödeme yapamadıklarından senet alınması zorunluluğunun ortaya çıktığını belirtti. 
     Senetlerin tahsilinin ise genellikle yapılamadığını veya zor tahsil edildiğini kaydeden Akdağ, bu nedenle vatandaşların kredi kartına taksitle ödeme yapabileceklerini ifade etti. 
     Bu uygulamanın yalnızca ücretli işlem yapılan vatandaşlar için geçerli olduğunu vurgulayan Akdağ, bunun dışında herhangi bir sosyal güvenlik kurumuna tabi olmayıp ödeme gücü de bulunmayan vatandaşlarla ilgili Yeşil Kart veya Başbakanlık Sosyal Yardımlaşma ve Dayanışmayı Teşvik Fonu kaynaklı uygulamaların aynen devam edeceğini bildirdi. 
     Recep Akdağ, çağdaş hastane kuralları ve vatandaşa kolaylık sağlamak amacıyla böyle bir uygulamaya gidildiğini ifade etti. 
     
</TEXT>
</DOC>
