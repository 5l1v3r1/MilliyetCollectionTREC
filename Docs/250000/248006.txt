<DOC>
<DOCNO> 248006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun03.html </URL>
<DATE> 2004/06/15/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD... Gençler başkanlık seçimlerine ilgisiz... 
</HEADLINE>
<TEXT>

     Bülent Keneş 

ABD'de ulusal çapta yapılan bir kamuoyu araştırması, kolej öğrencilerinin çoğunun başkanlık seçimlerinde oy kullanmanın Amerikan toplumu için önemli bir değişiklik yaratacağından şüphe duyduklarını ortaya koydu. 
     Araştırmaya katılan öğrencilerden sadece yüzde 35'i başkanlık seçimlerinde oy kullanmanın ''pek çok değişiklik yaratacağını'' söylerken, böyle düşünenlerin oranının Mart 2001'de yapılan bir araştırmada ise yüzde 47 olarak belirlendiği kaydedildi. 
     California Devlet Üniversitesi'nde kamu politikaları konusunda faaliyet gösteren bir think-tank kuruluşu olan Leon and Sylvia Panetta Enstitüsü için yapılan araştırmada ayrıca, öğrencilerin sadece yüzde 19'u siyasetin hayatlarını yakından ilgilendirdiğini düşündüğünü söylerken, yüzde 43'ü ise siyasetin kendi yaşamlarıyla çok az ya da hiç bir ilgisinin bulunmadığını ifade ettiler. 
     Daha önce Başkan Clinton'un ekibinde çalışmış olan Enstitü direktörü Leon Panetta, ekonomiyi etkileyen sorunlara ve Irak savaşına rağmen, öğrencilerin siyasete ilgisiz kalmasının tehlikelerine dikkat çekti. Panetta, ''Adaylar, eğitimciler ve toplumun geri kalan kesimi olarak, açıkçası, demokrasimize olan güveni tamir etmek için siyasi ve sivil katılım konusunda daha iyi bir iş yapmamız gerekmektedir,'' dedi. 
     28 Nisan-2 Mayıs tarihleri arasında 800 telefon mülakatı yapılarak gerçekleştirilen araştırmaya katılan öğrencilerden yüzde 42'si başkanlık seçimlerinde Demokrat Parti adayı John F. Kerry'yi desteklediklerini ifade ederken, yüzde 30'u ABD Başkanı George W. Bush'a destek verdiklerini kaydetti. Öğrencilerin yüzde 24'ü kararsız olduklarını, yüzde 4'ü ise bağımsız aday Ralph Nader'i desteklediğini açıkladı. 
     Araştırmanın diğer sonuçlarına göre ise, öğrenciler Amerikan tarihi açısından 11 Eylül terörist saldırılarının 1941'deki Japonlar'ın Pearl Harbor'a gerçekleştirdiği saldırı, 1929 ekonomik krizi ya da 1963'teki ABD Başkanı John F. Kennedy'ye düzenlenen suikastten daha önemli olduğunu kaydettiler. 
     Bush yönetiminin teröre karşı savaşına verdikleri destek 2002 Nisan'ında yüzde 57 olan öğrencilerin bu konudaki desteği yüzde 37'ye düşerken, öğrecilerin yarısının Saddam Hüseyin'i alaşağı etmek üzere askeri harekatta bulunulmasının hala doğru bir karar olduğuna inandıkları tespit edildi. 
     
</TEXT>
</DOC>
