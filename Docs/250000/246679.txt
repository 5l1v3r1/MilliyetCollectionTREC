<DOC>
<DOCNO> 246679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/ekonomi/eko02.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuruş yuvarlanacak fiyatlar artacak... 
</HEADLINE>
<TEXT>


Paradan altı sıfır atılmasıyla tedavüle girecek kuruşlarda yarım kuruş 1'e yuvarlanacak. Halen 5 bin lira olan bir malın fiyatı 10 bin liraya çıkacak 

ANKARA ANKA 

Türk Lirası'ndan altı sıfır atılmasıyla birlikte 2005 yılı başından itibaren dolaşıma girecek olan Yeni Türk Lirası'yla YTL ilgili işlemlerde yarım Yeni Kuruş ve altındaki değerlerin dikkate alınmayacağına ilişkin hüküm, bilgisayar programları ve hesap makinelerinin yarımı tama yuvarlaması nedeniyle değiştiriliyor. İşlemlerde yarım Yeni Kuruş YKr , 1 Yeni Kuruş'a yuvarlanacak ve paradan altı sıfır atmanın enflasyonist etkisi artacak. 
Maliye Bakanlığı'nın, Başbakanlığa gönderdiği tasarısı yasalaşırsa Türk Lirası değerlerin YTL'ye dönüşüm işlemlerinin ve YTL cinsinden yapılan işlemlerin sonuçlarında ve ödeme aşamalarında yarım Yeni Kuruş ve üzerindeki değerler bir kuruşa tamamlanacak. Yarım YKr'nin altındaki değerler ise dikkate alınmayacak. Düzenleme nedeniyle halen sonu 5 bin lirayla biten mal ve hizmet fiyatları, yuvarlama nedeniyle artacak. Başka bir ifadeyle 5 bin lira olan bir mal ya da hizmetin fiyatı 10 bin liraya yuvarlanmış olacak. 

0.5 YKr'ye vergi yok 
Bu arada tasarıya göre, YTL ile birlikte yarım YKr altında kalan vergiler tahsil edilmeyecek. Yarım YKr ve üzerindeki vergiler ise 1 YKr'ye tamamlanacak. Ücretliler, 2005 başında 2004'e ilişkin giderlerinin yer aldığı vergi iade zarflarını topladıkları fatura ve fişlere göre dolduracak. İşverenler ise bunu YTL'ye çevirerek vergi iadesini hesaplayacak. 


</TEXT>
</DOC>
