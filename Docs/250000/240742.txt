<DOC>
<DOCNO> 240742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo18.html </URL>
<DATE> 2004/05/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Birinci Görevde bulunduğum 25 haftada, A. Sebatspor 4. başarılı takım 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, kırmızı-beyazlı takımın ligde kalmasının Trabzonspor'un Avrupa Şampiyonlar Ligi'ne katılması kadar başarılı bir sonuç olduğunu söyledi. 
     Birinci, Akçaabat Sebatspor Tesisleri'nde düzenlediği basın toplantısında, kırmızı-beyazlı takımın Süper Lig'deki ilk yılında zor günler geçirdiğini ve tecrübesiz bir takım olmalarına karşın ligde kalmayı başardığını belirtti. 
     Ligden düşen takımların oyuncularının daha tecrübeli olduğunu dile getiren Birinci, şöyle devam etti 
     ''Genç oyuncular, tecrübeli oyuncuların arasına serpiştirilir. Biz ise bunun tam tersini yapmak zorunda kaldık. Genç oyuncuların arasında bir kaç tecrübeli oyuncuya yer verebildik ve böyle ligde kaldık. Her maçta en az 5 Süper Lig deneyimi olmayan oyuncu oynattık. Düşen takımlar ise daha tecrübeliydi. Onlarla kadro olarak aramızda dağlar kadar fark vardı. Bence ligde kalmamız Trabzonspor'un Şampiyonlar Ligi'ne katılması kadar başarılı bir sonuçtu.'' Gün boyunca tüm zamanlarını kulüpte geçirdiklerini kaydeden Birinci, ''Başta başkanımız Veli Sezgin olmak üzere tüm idareciler ellerinden geleni yaptılar. Oyuncularım da canla, başla mücadele ettiler. Onları alınlarından öpmek lazım'' dedi. 
     
     4. SIRADA 
     Birinci, 10. haftada göreve geldiğini ve kırmızı-beyazlı takımla çıktığı 25 maçta aldıkları sonuçlarla 4. başarılı takım olduklarını kaydetti. 
     Kendisi döneminde 56 puanla en başarılı takımın Fenerbahçe olduğunu, Trabzonspor'un , Denizlispor'un ise 49 puan topladığını belirten Birinci, ''Biz ise bu dönemde 39 puan toplayarak 4. sırada yer aldık. İlk 9 haftadaki teknik heyet de takımı mükemmel çalıştırdı ancak şansızlıklar yaşadı. Belki başarıyı futbolcuya yakın olmam sağlayabilir'' diye konuştu. 
     Birinci, Ulusal medyada kendisinin başarılarına yer verildiğini ancak yerel medyada ise eleştirelere uğradığını ifade ederek, ''Bir Giray Bulak, bir Mehmet Birinci, kolay yetişmiyor. Yerel medyaya yakın görünmem, Trabzonlu oluşum suç mu '' dedi. 
     Akçaabat Sebatspor'un sezon boyunca maçlarını 24 bin seyirciye oynadığını kaydeden Birinci, ''Bir Trabzonspor, bir maçında bu sayıya ulaşabiliyor. Akçaabat Sebatspor, taraftarı gelecek yıl da ilgisizliğini gösterirse, ligde kalması zor olur. Taraftarlardan maddi destek beklemiyoruz, manevi olarak yanımızda olsunlar'' diye konuştu. 
     Birinci, Akçaabat Sebatspor'un yarın olağan genel kurul tarihini belirleyeceğini ve buna göre görev alıp almayacağının belli olacağını kaydetti. 
     Yönetim kurulu üyeliğinden istifa edeceğini dile getiren Birinci, birçok transfer teklifi gelen Erman Özgür'ün Akçaabat Sebatspor ile görüşmeden başka bir takımla anlaşacağını sanmadığını söyledi. 
     
</TEXT>
</DOC>
