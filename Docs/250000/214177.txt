<DOC>
<DOCNO> 214177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/aspo.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da yaşanan "bar skandalının" perde arkası 
</HEADLINE>
<TEXT>

   Ümit Karan uyarılara rağmen, barlardan dışarı çıkmıyor, yönetim de "Nasılsa sakat" hatası içine düşüp, önlem almıyordu. Sonuçta, gurbetçilerin disiplinsiz yaşamlarının faturası pahalıya patladı 
      HALİL ÖZER 

   
   Galatasaray'da patlak veren "bar skandalının" ucu, Antalya'ya kadar uzanıyor. Yönetim Kurulu, gözaltında tuttuğu Ümit Karan'ı sürekli uyarıyor, ama karşılığını göremiyordu. Sarı - Kırmızılı futbolcu, gece hayatının tadını yine çıkarıyor, ne hikmetse yönetim sessiz kalıyordu. Hatta Kaptan Hakan Şükür'ün üç ay önce yaptığı son uyarı bile yönetimin harekete geçmesini sağlayamıyordu. Volkan'ın, Ümit tarafından yoldan çıkarıldığını düşünen yönetimin mazereti de hazırdı SAKATLIK YÜZÜNDEN ZATEN KADRODA YOKLAR. 
   
   Antalya sefası 
   Ancak iplerin kopması aslında Antalya'daki kamp günlerine rastlıyordu. Bir gece Lulu Bar'a giden Volkan ile Berkant, alkol sınırını geçtikten sonra kendilerini gerilimin içinde bulmuşlardı. Yan masada oturanların anlamlı bakışları iki oyuncuyu rahatsız etmiş, sert tartışmaların ardından Volkan ile Berkant otelin yolunu tutmuşlardı. Bu olay, anında yönetim ile teknik adamların kulağına gitmiş, izin günü olduğu hatırlara geldiğinde, önlem yine askıya alınmıştı. Ancak Berkant'ın apar topar İstanbul'a gönderilmesinin altında bu olayın yattığı da gerçekti. 
   Ritz Carlton'da yaşananlar ise film senaryosu gibiydi. Ümit Karan, Volkan, Berkant ve Suat Usta, salı ve perşembe günü ziyaret ettikleri barda, cuma günü de görününce dikkat çektiler ve bu haber, eğlence dünyasının ünlü ismi Ali Sayar'ın kulağına fısıldandı. Galatasaray'a yakın olan Sayar da, yönetim ve teknik adamların kulağına kar suyunu kaçırdı. Galatasaray kongre üyesi Uğur Yıldırım, cuma günü barda karşılaştığı Ümit Karan'dan, "Bir gün sonra maçınız yok mu Burada ne işiniz var " sorusuna, "Hoca, beni zaten oynatmıyor. Ne farkeder " yanıtını alınca, zaten tetikte olan teknik komite harekete geçti. Yıldırım'dan ihbarı alan Müfit Erkasap ile Ahmet Ceyhan'ın bastığı barda, diğer oyuncular kaçışırken, Ümit Karan markaja girivermişti. Fatih Terim'in sert tepkisine yönetim de katılınca, cumartesi kıyamet koptu. 
   
   Soru işaretleri 
   Yönetim toplantısında, "Bu kararı alalım, ama herkes olayın kasıtlı organize edildiğini düşünecek" diyen Özer Saraçoğlu'nun tahmini tutmuştu. Çünkü ağzından kerpetenle laf alınan Müfit Erkasap'ın, her gazeteciye en ince detayları bile vermesi, kafalarda soru işaretlerini yaratmıştı. 
   Aslında Fatih Terim'in sert önlem almasında başrole iki isim çıkmıştı Ali Dürüst ve Özer Saraçoğlu. Çünkü bu ikili, bir süre önce yaptıkları gizli toplantıda, gurbetçi oyuncuların yarattığı disiplinsiz havanın, diğer oyunculara da bulaşmasından çekindiklerini dile getirmişlerdi. Dürüst ve Saraçoğlu, görev sürelerinin bitimine iki ay kala, kontrolleri sıklaştırıp, kesilecek ağır bir fatura ile diğer oyunculara sert bir mesaj yollanmasını planlamışlardı. Sonuçta bu plan tuttu. 
   
   Berkant var, Ümit kayıp    BURSASPOR maçının kadrosundan çıkarılan üç oyuncudan Berkant dün sabah kendisine verilen program dahilinde Florya'ya gelerek tek başına idman yaparken, Ümit Karan yine ortalarda gözükmedi. Ümit'in üç gündür yakın arkadaşlarının bile telefonlarına çıkmadığı ve olay hakkında yorum yapmaktan kaçındığı belirtildi. 
   
   Volkan'dan savunma    SARI - Kırmızılı takımın genç oyuncusu yanlış davranışlarından dolayı Galatasaray camiasından özür diledi, "İnsanlar yaptıkları hatalarla olgunlaşıp tecrübe kazanıyorlarmış" dedi. Volkan ayrıca, altı aydan bu yana Merve Ata ile ciddi bir arkadaşlığının devam ettiğini de ifade ederek, "Merve'ye, ailesine ve mesleğime olan saygımdan dolayı profesyonel hayatıma asgari hatayla devam edeceğim" diye konuştu. 
   
   
</TEXT>
</DOC>
