<DOC>
<DOCNO> 224879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo17.html </URL>
<DATE> 2004/03/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kocaelispor Teknik Direktörü Arslan istifa etti... 
</HEADLINE>
<TEXT>

     İkinci Futbol Ligi A Kategorisi'nde mücadele eden Kocaelispor'un teknik direktörü Erhan Arslan, görevinden istifa ettiğini açıkladı. 
     Arslan, AA muhabirine yaptığı açıklamada, bazı yöneticilerin göreve geldiği günden beri ekibini ve kendisini yalnız bıraktığını belirterek, ''Bir hedefe gidiliyorsa camia olarak gidilir, biz Don Kişot değiliz'' dedi. 
     Arslan, Sakaryaspor maçı öncesi düzenlediği basın toplantısında bu görüşlerini bildirdiğini, yönetime sıkıntılarını ilettiğini ifade ederek, bazı yöneticilerin kendisini istemediğini ve yıpratmaya çalıştığını ileri sürdü. 
     Kocaelispor'a şampiyonluk yolunda başarılar dileyen Arslan, görev yaptığı sürece futbolcularıyla hiçbir sorununun olmadığını sözlerine ekledi. 
     
     ''BAŞARIYI YAKALAYAMADIK'' 
     Kocaelispor Kulübü Başkanı Hikmet Erenkaya ise Arslan'ın kendisine ''Gördüğüm lüzum üzerine istifa ediyorum'' dediğini belirtti. 
     İstifayı kabul ettiklerini söyleyen Erenkaya, şunları kaydetti 
     ''Kocaelispor hocasız kalmaz, bir iki gün içinde sorunu çözeriz. Yeni teknik direktör konusunda çalışmalar sürüyor. Takımın başarılı olması için yönetim üzerine düşen görevi yaptı. İkinci ligde en iyi kadro bizde, ancak başarıyı yakalayamadık'' diye konuştu. 
     Bu arada yeni teknik direktör göreve başlayana kadar takımı Arslan'ın yardımcısı Senad İbriç'in çalıştıracağı öğrenildi. 
     
</TEXT>
</DOC>
