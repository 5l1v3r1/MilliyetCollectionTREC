<DOC>
<DOCNO> 220159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/magazin/mag03.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkstar haberleri 
</HEADLINE>
<TEXT>

      
   Yeni logo, yeni şef    MAGAZİN SERVİSİ 
   Türkiye'deki 8 ilde ve Almanya'daki elemelerde finalist olabilmek için binlerce gencin ter döktüğü Türkstar, logosunu ve orkestra şefini yeniledi. İlk yarışma boyunca finalistlere hocalık ve orkestra şefliği yapan Ahmet Özden'in yerini İskender Paydaş aldı. Müzik dünyasında hit olmuş onlarca parçanın aranjörü, başarılı birçok albümün de yönetmeni olarak tanınan Paydaş, şimdi Türkiye'nin yeni starlarına hocalık ve orkestra şefliği yapacak. 
   
      Sıra reklamlara geldi    BAYRAM KAYGUSUZ 
   Daha önce Popstar adıyla Kanal D ekranlarına gelen, artık Türkstar olarak yoluna devam eden Türkiye'nin olay yaratan yarışmasının jüri üyeleri, yakında reklamların da yıldızı olacak. Reklamcı Ali Taran, Finansbank'ın yeni reklam filmi için Armağan Çağlayan, Ahmet San, Ercan Saatçi ve Zerrin Özer'den oluşan Türkstar jürisine teklif götürdü. Türkstar'ın jüri üyelerini Finansbank'ın reklam yıldızı yapacak anlaşmanın dün imzalandığını söyleyen Türkstar'ın yapımcısı Fatih Aksoy, alacakları ücret ve reklam filminin içeriği hakkında ise bilgi vermedi. 
   
   
</TEXT>
</DOC>
