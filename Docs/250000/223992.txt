<DOC>
<DOCNO> 223992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun22.html </URL>
<DATE> 2004/03/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
KKTC'de Annan planına karşı çıkanlar yüzde 46,3... 
</HEADLINE>
<TEXT>

     Amerikan yatırım kuruluşu Raymond James'in GfK'ya bağlı araştırma grubu Strateji GfK'ya yaptırdığı bir anket, KKTC'de Annan planının mevcut haliyle referanduma sunulması durumunda, halkın yüzde 40,8'inin ''evet'', yüzde 46,3'ünün ise ''hayır'' yönünde oy kullanacağını ortaya çıkardı. 
     Stratejik pazarlama araştırmaları alanındaki çalışmalarıyla tanınan Strateji GfK kuruluşunun, KKTC'de 13-17 Mart arasında yaptığı ve 917 kişinin görüşlerini aldığı anketin sonuçları yayımlandı. 
     Ankete katılanların yüzde 46,3'ü, Annan planına mevcut haliyle karşı çıkacağını belirtirken, yüzde 40,8'i planı kabul etme eğilimini taşıdığını, yüzde 10,5'i ise bu konuda kararsız olduğunu kaydetti. 
     Anket sonuçlarına göre, BM Genel Sekreteri Kofi Annan'ın planda birkaç kritik değişiklik yapması halinde, referandumda plana ''evet'' diyeceklerin oranı yüzde 52,3'e yükselirken, ''hayır'' diyeceklerin oranı ise yüzde 27'ye düşüyor, kararsızların oranı da yüzde 16,3'e çıkıyor. 
     Ankete katılanlar, en büyük endişelerinin ''siyasi haklarının etnik temele dayalı olarak düzenlenmesi'' olduğunu belirtirken, bunu ''derogasyonlar'' ve ''mal-mülk sorunları'' konularındaki endişeler izliyor. 
     Başlangıçta ''evet'' oyu kullanmayı düşünenlerin yüzde 9,6'sı, KKTC Cumhurbaşkanı Rauf Denktaş'ın Annan planına karşı çıkan bir kampanya başlatması halinde oylarının olumsuza doğru kayabileceğini ifade etti. 
     
     RAYMOND JAMES'İN DEĞERLENDİRMESİ 

     Kuruluş, anket sonuçlarına ilişkin değerlendirmesinde, sonuçların, Türk tarafının en önemli endişelerini kapsayan kilit alanlara BM'nin müdahalesiyle, oyların yönünün ''evet''e çevrilmesine ihtiyaç olduğunu ortaya koyduğunu belirtti. 
     İMKB'de de faaliyet gösteren yatırım kuruluşu, bu türden bir müdahalenin muhtemelen olacağını tahmin etmekle birlikte, ''içeriğin'' çok önem taşıyacağı görüşünü savunuyor. 
     Değerlendirmede, Denktaş'ın Annan planına karşı bir kampanya başlatma olasılığı ve ''çok büyük oranda olmamasına rağmen, evet oylarına yönelik etkisi'' dikkate alındığında, plana müdahalenin gerekliliğinin özellikle ortaya çıktığı belirtiliyor. 
     Değerlendirmede, ''Kıbrıs'a ilişkin olarak olumlu tutumumuzu sürdürsek de, anket sonuçları, KKTC'deki oyların 'çantada keklik' görülmemesi gerektiğini ortaya koyuyor'' denildi. 
     KKTC'de 22 Ocak 2003 tarihinde, Bayrak Radyo Televizyon Kurumu'nun yine Strateji GfK kuruluşuna yaptırdığı bir anket, Annan planını mevcut haliyle kabul etmeyenlerin oranının yüzde 62, kabul edenlerin oranının ise yüzde 32 olduğunu ortaya koymuştu. 

     
</TEXT>
</DOC>
