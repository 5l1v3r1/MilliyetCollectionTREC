<DOC>
<DOCNO> 200790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yasam/yas09.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da gözaltı 78 kişiye çıktı 
</HEADLINE>
<TEXT>

   Çetenin elemanları arasında Tekel müdürü, 3 il genel meclis üyesi ve bir uzman çavuş da bulunuyor... 
   BOLU DHA 
   
   Bolu'da geçtiğimiz cumartesi günü çıkar amaçlı suç örgütüne yönelik başlatılan "Bolu Dağı Operasyonu"nda gözaltı sayısı 78'e yükseldi. Bolu, Ankara, İstanbul, Kırşehir, Antalya ve Düzce'de aynı anda gerçekleşen operasyonda Öz Bolu Seyahat firmasının sahibi Yusuf Bayrak'ın liderliğini yaptığı ve aralarında Bolu Tekel Başmüdürü Abdurrahman Avşar, 3 il genel meclis üyesi ve bir uzman çavuşun da aralarında yeraldığı 49 kişi gözaltına alınmıştı. Operasyonu genişleten jandarma dün 29 kişiyi daha gözaltına aldı. Jandarma Genel Komutanlığı'ndan yapılan açıklamada, adam öldürme ve adam öldürmeye azmettirmek, küçük çocukların ırzına geçmek, kız ve kadın kaçırmak, çek ve senet tahsil etmek, kalpazanlık, ihalelere fesat karıştırmak, bazı otobüs firmalarını tehdit ederek haraç almak, kamu kurum ve kuruluşlarının personeli üzerinde etki yaparak güç sağlamak ve silahlanmak gibi 17 ayrı suçtan gözaltına alındığı bildirildi. 
   
   
</TEXT>
</DOC>
