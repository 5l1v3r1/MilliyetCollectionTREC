<DOC>
<DOCNO> 227486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yazar/cetiner.html </URL>
<DATE> 2004/04/01/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Hükümet rakıya zam yapınca 
</HEADLINE>
<TEXT>
   Acılı Adana ile viski .. 
   
   'Rakı şişesinde balık olsam' diyen Orhan Veli'nin döneminden bu yana rakı fiyatlarına zam yapıldıkça içiciler hep şikayet etmişlerdir. 
   - Yahuu başka bir zevkimiz kaldı mı ki. Lüksümüz yok, şuyumuz yok, buyumuz yok. Akşamdan akşama iki parmak rakıyı çok görmeyin 
   Gelin bu iki parmak denilen özel ölçeğin ayarını yapalım bir Dik parmak mı, yoksam yan yatmış iki parmak mı 
   "Vallahi bir ufak şişeyi iki gecede içiyorum" diyenler de vardır, bu da bir ölçektir. "Tek bir kadeh yetiyor bana" deyip artık bardak haline gelen kadehleri silme götürenler de çook görülmüştür 
   İçkiciler bazen sorarlar birbirlerine ne içtiklerini 
   Akşamcılar, yani Tekel'e özel kaydı olanlar o da kalktı ya genelde rakıcıdır. Bir de rakı, viski, votka, cintonik, konyak içenler vardır ki, bunların çoğu şimdi "şarapçı" oldular. Ve bir şey söyleyeyim eskiden "şarapçı" kelimesi ucuzcu, alkolik anlamına geliyordu, şimdi aristokrat sofralarında zenginliğin simgesi. 
   
   Kim neyi, nasıl içiyor 
   Bizim eski, ünlü meslektaşımız Kayhan Sağlamer varlıklıydı, iyi de maaş alırdı. Ama Çiçek Pasajı'nda Entelektüel Cavit'e gider Marmara şarabı içerdi. Marmara şarabı "rahmetli" Tekel'in en ucuz şarabıydı. 
   Yine ünlü yazarlara gelelim. Doğan Nadi bir hafta viski içerdi, bir hafta rakı. Sabahları veya içkinin sonunda bira ile "cila" yapmak deyimi de onundur. Nadir Nadi rakı da içerdi, viski de, beyaz şarap da... Erol Simavi rakı içerken bir tabak dolusu taze maydanoz konurdu barın üzerine. Müthiş C ve E vitaminleri varmış maydanozda, yararlıymış Viski içmez miydi, içerdi elbet, hem de en kalitelisini. Ağabeyi Haldun Simavi de içkiyi güzel içenlerden. Havasına göre seçiyor, şu yıllar favorisi votka. Kristal marka. Ama uzun zaman Binboğa da içmiştir. 
   Vehbi Koç'un son yıllar genelde bir kadeh viski içtiğini görmüşümdür. İkincisini herhalde çok keyifli olduğu zamanlar alırdı. Rahmi Koç ise sek ve iyi cins votka içiyor bol buzla. Atatürk ve İsmet Paşa rakı içerlerdi. 
   
   Viski ile Adana kebabı 
   Hasan Pulur rakı içer, nadiren viski alır Güngör Uras yalnız rakı ve viski, Çetin Altan ile Mehmet Barlas rakı ve viski arasında gider gelir. Tabii her içki zamana ve zemine göre alınır. Balıkçıda, kebapçıda viski içilir mi hiç Rakı dururken 
   Şimdi hemen ilave edeyim Aydın Doğan'ın güzel rakı içtiğini ama adabı ile içtiğini. Hele yanında güzel bir meze ve balık olursa masa sohbetiyle daha da keyiflendiğini. 
   Uzun yıllar önce Ankara'ya Yaşar Kemal gelmişti, neşeli, keyifli bir günümüzdü. Karadeniz kebapçısına gittik. Yaşar coştu 
   - Viski içelim ulan, dedi, getirttik viskiyi. Kebapçıda viski içilir mi ulan diye diye içtik 
   
   Akşamcıların muhalefeti 
   Rakıya, viskiye, alkollü içkilere yapılan zamdan bahsedecektim bakın nerelere geldim. Geçen hafta yüzde 10 civarında zam yapıldı ya, kısa bir süre önce de zamlanmıştı alkollü içkiler, bu nedenle ağır geldi. Ben diyorum ki, AK Parti iktidarı, eğer rakıcıları kızdırmasaydı, üzmeseydi, bilimsel tahmincilerin anons ettikleri gibi oyların yüzde 50'den fazlasını alırdı. Şimdiki gibi yüzde 44'te kalmazdı. 
   Şaka yapıyorum tabii Ama eğer böyle bir kasıtla bütçe açığını hep içkicilerin sırtlarından kapatmayı gelenek haline dönüştürürlerse AK Parti'yi devirecek en organize güç akşamcılardır Hele muhalefet bugünkü gibi kalırsa... 
   
   
</TEXT>
</DOC>
