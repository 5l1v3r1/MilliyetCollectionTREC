<DOC>
<DOCNO> 200418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur03.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı, 59. Hükümet'in çıkardığı 9 kanunu iade etti... 
</HEADLINE>
<TEXT>

     Cumhurbaşkanı Ahmet Necdet Sezer, 59. Hükümet döneminde çıkarılan 171 kanunu onayladı, 9'unu iade etti, 126 atama kararnamesini geri çevirdi, 814 kararnameyi imzaladı. 
     Cumhurbaşkanlığı verilerine göre, Sezer, göreve başladığı 16 Mayıs 2000 tarihinden 4 Aralık 2003 tarihine kadar, gelen 437 kanundan 416'sını onayladı, 21'ini iade etti. 437 kanunun 180'i 14 Mart 2003 tarihinde göreve başlayan 59. Hükümet döneminde çıkarıldı. Sezer, bu dönemde çıkarılan 180 yasadan 171'ini onayladı, 9'unu iade etti. 
     Cumhurbaşkanı Sezer, gönderilen 32 kanun hükmünde kararnamenin 25'ini onayladı, 7'sini iade etti. 59. Hükümet döneminde, kanun hükmünde kararname gönderilmediği için Sezer, bu dönemde herhangi bir işlem yapmadı. 
     Cumhurbaşkanı Sezer'e görevi süresince gönderilen 169'u Bakanlar Kurulu kararı olmak üzere toplam 3 bin 570 atama kararnamesinden, 159'u Bakanlar Kurulu kararı olmak üzere 3 bin 89'unu imzaladı. Sezer, 7'si Bakanlar Kurulu kararı olmak üzere toplam 400 atama kararnamesini ise iade etti. 21 kararname ile ilgili işlem sürerken, 3'ü Bakanlar Kurulu kararı olmak üzere 60 kararname ise geri çekildi. 
     Cumhurbaşkanı Sezer'e, toplam 3 bin 570 atama kararnamesinin, 22'si Bakanlar Kurulu kararı olmak üzere toplam 980'i 59. Hükümet döneminde gönderildi. Sezer, 18'i Bakanlar Kurulu kararı olmak üzere 814 atama kararnamesini imzaladı, 3'ü Bakanlar Kurulu kararı olmak üzere toplam 126 kararnameyi ise iade etti. Bu hükümet döneminde gönderilen, 19 kararname geri çekilirken, 21'inin incelemesi sürüyor. 
     Sezer, görev süresince, atamalar dışındaki işlere ilişkin 5 bin 486 Bakanlar Kurulu kararından 5 bin 476'sını onayladı, 7'sini iade etti. 3 karar ise geri çekildi. 5 bin 486 kararın 985'i bu hükümet döneminde gönderildi. Sezer, bunlardan 982'sini imzaladı, 3'ünü iade etti. 
     
     AF KARARLARI 
     Cumhurbaşkanı Sezer, göreve geldiğinden bu yana 247 af başvurusundan 240'ını kabul etti, 7'sini geri çevirdi. 
     240 başvurudan 93'ü 59. Hükümet döneminde yapılırken, Sezer, bunlardan 6'sını iade etti. 
     Cumhurbaşkanları, ''sürekli hastalığı'' veya ''kocama hali'' Adli Tıp Kurumu'nca rapora bağlanan kişileri affedebiliyor. 
     
     BAKAN DEĞİŞİKLİKLERİNİ GERİ ÇEVİRMEDİ 
     Sezer, görev süresi boyunca, hükümet kuruluşu ve bakan atamasına ilişkin gelen hiçbir işlemi ise geri çevirmedi. Sezer, buna ilişkin gelen 34 işlemin tamamını imzaladı. Sezer, biri hükümet kuruluşu, diğeri bakan değişiklikleri olmak üzere 2 işlemi bu hükümet döneminde onayladı. 
     Cumhurbaşkanı Sezer'in, görev süresi boyunca, doğrudan yaptığı atama sayısı ise 124. 
     
     İŞ, PARA, EĞİTİM, ADALET 
     Öte yandan, vatandaşlar, Sezer'e, en çok iş, para, eğitim ve adalet konularında başvuruda bulundu. 
     Sezer'in göreve başladığı 16 Mayıs 2000 tarihinden 4 Aralık 2003 tarihine kadarki Cumhurbaşkanlığı verilerine göre, Çankaya Köşkü'ne toplam 72 bin vatandaş, kişisel başvuru yaptı. 
     Bunlardan, 36 bin 548'ini Dilekçe Kanunu'na uygun olmayan, daha önce işlem yapılan ve bir işlem içermeyen başvurular oluşturdu. 
     36 bin 157 başvuru işleme alındı. Bunların 36 bin 45'nin işlemi tamamlandı, 112'si ise işlem aşamasında bulunuyor. 
     Bu başvuruların sıralaması şöyle 
Eğitim-Kültür................................... 6.902 
İş istekleri ve para yardımı.................... 6.555 
Çalışanların ve emeklilerin kişisel sorunları... 5.406 
Adalet.......................................... 5.226 
Yerel yönetim ve altyapı hizmetleri............. 5.215 
Kredi, yurttaşlık, vergi, çevre................. 4.640 
Sağlık ve spor.................................. 1.222 
Tapu, kadastro, imar, arazi..................... 879 

     
</TEXT>
</DOC>
