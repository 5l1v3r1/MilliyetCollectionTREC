<DOC>
<DOCNO> 213621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/ekonomi/eko02.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'nun babasından 'dünya parası' önerisi 
</HEADLINE>
<TEXT>

   Nobel ödüllü ekonomist Mundell'in fikir babası olduğu euro istikrarsızlığa yol açınca, Asya, Avrupa ve ABD'nin ortak bir para birimi oluşturmasını önerdi 
      EKONOMİ SERVİSİ 
   
   Geçen yıl boyunca sürekli değer kazanan ve 1.30'lara kadar çıkan euro - dolar paritesi çeşitli alternatifleri de akla getiriyor. G7 ülkelerinin merkez bankası başkanları ve maliye bakanları bu hafta sonu Florida'da doları masaya yatıracak. Ayrıca küresel ekonomideki hareketliliğin ve dolaşımdaki para miktarının artması da uluslararası parasal sistemin zaafları olarak gösteriliyor. 
   Avrupa Birliği para birimi euro'nun fikir babası olan Nobel ödüllü ekonomist Robert Mundell, euro'nun ortaya çıkışı ve istikrarsızlıklara yol açmasına karşı uluslararası bir para birimi yaratılmasının gerektiğini söyledi. ABD, Avrupa ve Asya devletlerinin bir araya gelip yeni para birimini oluşturmasını öneren Mundell, "Bu para birimi euro veya doların sonu demek değil. 
   Dolar ve euro kullanılmaya devam edilecektir. Yeni uluslararası para birimi, büyük uluslararası kambiyo işlemlerinde, sermayenin dolaşımında ve ticari alışverişlerde kullanılabilir" dedi. 
   
   1944'te de tartışıldı 
   Mundell'in küresel para birimi fikri ilk kez ortaya atılmıyor. II. Dünya Savaşı sonrası 1944'teki Bretton Woods'taki toplantılarda da bu fikir gündeme getirilmişti. 
   
   Dolar yabancı alımıyla arttı    Cuma günü sabah saatlerinde Denktaş'ın New York'a gideceğinin henüz belli olmaması nedeniyle tedirgin olan yabancıların alımlarıyla dolar kuru bankalararası piyasada yaklaşık 15 bin lira birden yükseldi. Kur yabancı işlemleriyle 1 milyon 330 binlerden, 1 milyon 350 binli seviyelere çıktı. Dövizde alıcı olan yabancılar bonoda da satıcıydı. Fakat Denktaş'ın öğleden sonra 9 Şubat'ta New York'a gideceğini açıklamasının ardından dolar kuru bankalararası piyasada 1 milyon 335 bin lira seviyesine geriledi. 
   
   
</TEXT>
</DOC>
