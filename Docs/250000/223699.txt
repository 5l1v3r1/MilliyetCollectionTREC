<DOC>
<DOCNO> 223699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun32.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın 1. yılı... Irak'ta her şey 'belirsiz' 
</HEADLINE>
<TEXT>

     Irak, ABD'nin başlattığı savaşın üzerinden tam bir yıl geçtikten sonra tam ve derin bir belirsizlik girdabında yuvarlanıyor. 
     Fransız haber ajansı AFP, savaşın yıldönümü dolayısıyla geçtiği yorumda, dün akşam Bağdat'ta bir otel önünde patlayan ölümcül bombanın, ABD öncülüğündeki kuvvetlerin bir yıllık işgal sonunda asayiş ve sükuneti sağlamakta başarısız olduğunu bir kez daha gözler önüne serdiğine işaret etti. 
     Ajans, Irak'ın, ekonomi alanında bazı gelişmeler olsa da güvenlik bakımından tam bir çıkmaza yuvarlandığı yorumunu yaptı. 
     Yoruma göre, Saddam Hüseyin rejiminden kurtulduklarına sevinen Iraklılar, şiddetin sona ermediğini görünce düş kırıklığına uğradı. Saldırılarda 600'den fazla Iraklı polis ve yaklaşık 300 Amerikan askeri öldü. Bu tür saldırılar, artık Irak'ta sıradan olay sayılıyor. 
     2 Mart, en kanlı saldırıların düzenlendiği gün oldu. Bağdat ve Kerbela'da Aşure gününde düzenlenen intihar eylemlerinde 170'den fazla kişi öldü. 
     20 Mart 2003'te ABD ve İngiltere'nin başlattığı saldırıya, sonradan 34 ülke irili ufaklı birlikler yollayarak destek verdi. Ancak müstakbel İspanyol başbakanı Sosyalist lider Jose Luis Zapatero'nun İspanyol askerlerinin Irak'tan çekileceğini açıklaması, Amerikan yönetimi bunu küçümsese de Irak'taki birleşik cephede gedik açtı. 
     Bugün Iraklıların sadece yüzde 39'u ülkelerinde yabancı asker istiyor. Uluslararası kuruluşların yayınladığı nabız yoklaması, Irak halkının yüzde 56'sının ise eskisinden daha iyi yaşadığını gösterdi. 
     Iraklılar, yabancıların özellikle siyasi sürece karışmasından hazzetmiyor. 8 Mart'ta imzalanan geçici anayasaya göre, iktidar 30 Haziran'da Iraklılara devredilecek. 2004 sonunda ya da 2005 başlarında genel seçimler yapılacak. BM'nin bu süreçte alacağı rol ise henüz belli değil. 
     Geçici anayasa kabul edildi edilmesine, ancak başta Şiiler olmak üzere birçok Iraklının itirazı kesilmedi. Bu da Irak'ın egemenliğine giden yolda yeni güçlükler çıkmasını muhtemel kılıyor. 
     Irak'taki karanlık tablonun en ''aydınlık'' yanı ekonomide gözleniyor. Ekonomi canlanma işaretleri veriyor. Ancak yıllar süren ambargonun ve onyıllar süren merkeziyetçiliğin sonucu ortaya çıkmış bulunan gecikme, ha deyince ortadan kaldırılabilecek gibi değil. 

     
</TEXT>
</DOC>
