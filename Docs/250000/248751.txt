<DOC>
<DOCNO> 248751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy20.html </URL>
<DATE> 2004/06/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Genelkurmay "Doğu ve Güneydoğu'da da sarı alarm verilmedi" 
</HEADLINE>
<TEXT>

     Genelkurmay Başkanlığı, Doğu ve Güneydoğu Anadolu'da konuşlu askeri birliklere sarı alarm verildiği ve bazı illerde çarşı izinlerinin kaldırıldığı şeklindeki haberlerin gerçekleri yansıtmadığını bildirdi. 
     Genelkurmay Başkanlığı Genel Sekreterliği'nden yapılan yazılı açıklamada, bazı basın yayın organlarında, Genelkurmay Başkanlığı'nın Doğu ve Güneydoğu Anadolu'da konuşlu askeri birliklere sarı alarm verdiği, bazı illerde çarşı izinlerinin kaldırıldığı şeklinde haberlerin yer aldığı belirtildi. 
     ''Bu haberler gerçekleri yansıtmamaktadır. Ayrıca, Türk Silahlı Kuvvetleri'nde haberde yer alan şekliyle bir alarm sistemi de mevcut değildir'' denilen açıklamada, şunlar kaydedildi 
     ''Doğu ve Güneydoğu Anadolu bölgelerinde görev yapan birliklerimiz, bölgedeki vatandaşlarımızın huzur ve güvenini sağlamak üzere, bugüne kadar olduğu gibi bundan sonra da faaliyetlerini kararlılıkla sürdürecektir. 
     Bölgedeki kuvvetlerimizin, gerekli görülmesi durumunda takviye edilmelerine yönelik planlarımız da mevcuttur.'' 
     
</TEXT>
</DOC>
