<DOC>
<DOCNO> 212712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko04.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de 17 km'lik tır kuyruğu oluştu 
</HEADLINE>
<TEXT>

     Kapıkule Sınır Kapısı'nda Avrupa ve Balkan ülkelerine ihracat ürünü götüren TIR'lar 17 kilometre uzunluğunda kuyruk oluşturdu. 
     AA muhabirinin Kapıkule Gümrük yetkililerinden edindiği bilgiye göre, İstanbul Halkalı Gümrüğü'nde bugün de fazla mesai yapıldığı ve bu nedenle kuyruklara 200 TIR'ın daha gün içinde ilave olacağı belirtildi. 
     Yetkililer, TIR yoğunluğunun 2,5 günde giderilebileceğini belirterek, ''Halkalı Gümrüğü'nde iki gün önce bilgisayarların arızalanması ve TIR'cıların yüklerini götürerek, Bayrama yetişme telaşı nedeniyle kuyruklar yaşanıyor. Türk tarafında kuyrukların eritilmesi için olağanüstü bir gayret gösteriyoruz. Bulgar gümrükçüler bazen 30 dakika süreyle TIR'lara işlem yapmıyorlar. Bu da yığılmalara neden olabiliyor'' dediler. 
     Kapıkule Gümrük sahasında TIR'ların gelişi güzel park etmemeleri için muhafaza memurlarının da devreye girdiğini ifade eden yetkililer, yanlış parkların TIR'ların çıkışını engellediğini ve sahada denetimlerinin daha titiz yapıldığını bildirdiler. 
     Edirne Ticaret ve Sanayi Odası'nın TIR Geçiş Belgeleri işlemlerini hızlandırdığı kaydedildi. 
     Kapıkule Sınır Kapısı'ndan önceki gün 24 saatte 742 TIR çıkış yaparken, 498 TIR'da ülkeye giriş yapmıştı. Son 24 saatte ise 660 TIR çıkış yaparken, 390 TIR'da giriş yaptı. 
     Kapıkule'de halen 650 civarında TIR çıkış için bekliyor. 
     
</TEXT>
</DOC>
