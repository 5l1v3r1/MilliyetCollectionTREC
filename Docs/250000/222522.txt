<DOC>
<DOCNO> 222522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo05.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan Juventus'u devirdi, zirvede tek başına... 
</HEADLINE>
<TEXT>

     İtalya Serie A'da haftanın maçında Juventus'u deplasmanda 3-1 mağlup eden Milan, zirvede tek başına kaldı. 
     Torino deplasmanında Delle Alpi Stadı'nda oynanan karşılaşmada Juventus'u 3-1 mağlup eden Kırmızı-siyahlılar, ufuktaki şampiyonluk ipini göğüslemek için artık tek başlarına ilerliyorlar. 
     Ünlü İtalyan futbol hakemi Pierluigi Collina'nın yönettiği karşılaşmada, konuk takım Milan ilk golü 18. dakikada kaydetti. Kırmızı-siyalıların ünlü golcüsü Shevchenko, Seedorf'tan gelen ortayı mükemmel bir kafa vuruşuyla ağlara gönderdi. 
     
     Seedorf'un gecesi 

     63. dakikada Hollandı Seedorf'un yaklaşık 23 mesafeden kaleye çektiği sert şut, topun Ferrara'ya çarpıp yön değiştirmesinin de katkısıyla gole dönüştü. 
     Aynı Seedorf, 75. dakikadaysa, Kaka'dan gelen topu mükemmel bir şekilde kontrol etmesinin ardından, 14 metreden çektiği sert bir şutla Juventus filelerini tekrar havalandırdı. 
     3-0 yenik duruma düşen ev sahibi Juventus'un atabildiği tek golü ise Ferrara imzaladı. 80. dakikada Camoranesi'nin kullandığı köşe atışıyla gelen ortayı Ferrara'nın sağ ayağıyla ağlara göndermesinin ardından, karşılaşma Milan'ın 3-1'lik galibiyetiyle sona erdi. 
     Milan karşısında alınan bu mağlubiyet, Siyah-beyazlıların bu yılki şampiyonluk umutlarının neredeyse tümüyle kaybolması anlamına geliyor. 
     Geçtiğimiz hafta Avrupa Şampiyonlar Ligi'nden elenen FC Juventus için bu sezon artık sadece, İtalya Kupası'nda şampiyon olabilme hedefi kaldı. 
     Ligde 25. hafta karşılaşmalarının ardından AC Milan, ikinci sıradaki AC Roma'dan 7, üçüncü sıradaki FC Juventus'tan ise 9 puan önde gidiyor. 
     Roma yara aldı 
     Serie A'da lider Milan'ın arkasında ikinci sırada bulunan Roma deplasmanda güçsüz Reggina ile golsüz berabere kalarak herkesi şaşırttı. UEFA Kupası'nda Gaziantep'i eleyen Sarı-Kırmızılılar doksan dakika boyunca baskılı oynamalarına rağmen gol atmayı başaramadı. 
     Inter 3 puanı unuttu 
     İtalya Ligi’nde 5 haftadır kazanamayan Inter dün de evinde Chievo ile 0-0 berabere kalarak, taraftarını yine hayal kırıklığına uğrattı Mavi-Siyahlı ekipte Emre Belözoğlu sakatlığı nedeniyle yer almazken, Okan Buruk kadroda bulunmasına rağmen yedek oturdu. San Siro’yu dolduran taraftarlar Inter’i protesto etti. 
     İtalya'da diğer sonuçlar şöyle Lazio-Udinese 2-2, Parma-Brescia 2-2, Perugia-Modena 1-1, Siena-Ancona 3-2. 
     
</TEXT>
</DOC>
