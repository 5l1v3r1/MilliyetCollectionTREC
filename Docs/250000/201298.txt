<DOC>
<DOCNO> 201298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yasam/yas06.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Evi yanan köylü İtfaiye susuz geldi 
</HEADLINE>
<TEXT>

      ÜMİT KOZAN Ankara DHA 
   
   Ankara'nın Çamlıdere ilçesinin Müsellim köyünde evi yanan Muammer Sezer, itfaiye aracının köye susuz gelmesi nedeniyle evinin kül olduğunu iddia etti. İddiaya göre, evi aniden yanmaya başlayan Sezer'in 11 kilometre uzaklıktaki ilçeden çağırdığı itfaiye, yangına bir saat sonra geldi. İtfaiyenin suyunun iki dakikada tükendiğini söyleyen Sezer, şunları kaydetti "Susuz geldiği anlaşılan itfaiye, su doldurup yine geldi. Ancak aracın açık kalan vanasından tankerde kalan su da döküldü. Öbür araç yolda bozulmuş. İtfaiye müdahale edemeyince evim kül oldu." 
   
   Davayı belediye açacak 
   İtfaiye şoförü Mehmet Uğurlu, aracın yangına dolu gittiğini belirterek, "Suyum boşalınca tekrar doldurup, söndürmeye çalıştım. Diğer araç da kar ve tipi yüzünden arızalandı" dedi. İddiaları yalanlayan Belediye Yazıişleri Müdürü Ahmet Çiçekli ise, "Olaya jandarma şahittir. Sezer hakkında tazminat davası açacağım" diye konuştu. 
   
   
</TEXT>
</DOC>
