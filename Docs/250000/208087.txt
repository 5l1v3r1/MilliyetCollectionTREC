<DOC>
<DOCNO> 208087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun40.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Çalışmalar henüz tamamlanmadı" 
</HEADLINE>
<TEXT>

     KKTC'de üzerinde dün anlaşmaya varılan Cumhuriyetçi Türk Partisi CTP ile Demokrat Parti DP koalisyon hükümetini oluşturma çalışmaları sürüyor. 
     Koalisyon ortaklarının yetkili kurullarında yoğun bir görüşme trafiğinin sürdüğü ve kabine listesinin Cumhurbaşkanı Rauf Denktaş'a sunulmasının yarına kalacağının kesinleştiği bildirildi. 
     CTP binasındaki çalışma odasında milletvekilleriyle görüşürken gazetecilere kısa bir açıklama yapan CTP Genel Başkanı Mehmet Ali Talat, kabineyi oluşturma çalışmalarının henüz tamamlanmadığını söyledi. 
     Koalisyon ortağı Demokrat Parti Genel Başkanı Serdar Denktaş'ın talebiyle kabinenin Cumhurbaşkanı Denktaş'ın onayına sunulmasının yarına kaldığını bildiren Talat, ''Ben kendi kanadımı saptasam bile kabine bütün olarak sunulur. Bu nedenle yarın beklenecek'' dedi. 
     ''Bu konuda yasal bir sıkıntı olmadığını, 15 günlük anayasal sürenin yarın mesai bitiminde sona ereceğini'' kaydeden Talat, CTP'li bakanları Merkez Yürütme Kurulu'nun MYK bugünkü toplantısında netleştirmeyi planladıklarını belirtti. 
     ''Bir havuz oluştu, çok fazla isim var. MYK bu havuzdan seçecek'' diyen Talat, sorulara karşılık, CTP'li bakanları çoğunlukla dıştan atama prensibinin geçerli olduğunu söyledi, ancak 6 bakandan kaçının dıştan atanacağı konusunda bilgi vermedi. 
     Kabinenin açıklanmasının yarına ertelenmesinin Meclis çalışmalarını aksatmayacağını ve ''Başkanlık Divanı''nın da yarın oluşacağını belirten Talat, Meclis başkan ve başkan yardımcılığı adaylarının yarın sabah toplantıdan önce belirleneceğini ifade etti ve bu konuda isim vermedi. 
     
</TEXT>
</DOC>
