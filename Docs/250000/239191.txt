<DOC>
<DOCNO> 239191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas10.html </URL>
<DATE> 2004/05/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fransız tasarımı Türk otomobili Macera 
</HEADLINE>
<TEXT>

     Kapadokya bölgesinde pansiyon işletmeciliği yapan kaportacı Fransız Marco Venon'un tasarlandığı otomobili Nevşehirli 3 usta yaklaşık 1 yılda üretti. Renault motoru takılan, hem benzin hem de LPG ile çalışan otomobile ''Macera '' adı verildi. 
     Marco Venon, AA muhabirine yaptığı açıklamada, 9 yıl önce tatil için geldikleri Kapadokya'nın, güzelliğinden ve insanlarının sıcaklığından etkilenerek bölgeye yerleştiklerini söyledi. 
     Eşi Suzi ile birlikte pansiyon ve restoran işletmeciliği yaptıklarını belirten Venon, şunları anlattı 
     ''Mesleğim teknik ressamlık. Ancak, gençliğimde kaportacılık da yaptım. Arkadaşlarla sohbet ederken otomobil yapma fikri doğdu. Projesini kendim çizdim ve otomobil tamircisi arkadaşlarıma götürdüm. Motoru Suat Sınıkkıran düzenledi. Elektrik tesisatını Mustafa Çalışkan döşedi. Kaportasını Turan Özdemir ile birlikte yaptık. Macera adını verdiğimiz otomobil yaklaşık 1 yıl içinde ortaya çıktı. Otomobil, Renault 12 motoru ile çalışıyor. Bunun için de Renault firmasından izin aldık. Bu nedenle ruhsatına markası Renault 12 olarak kaydedildi. Yakıt olarak hem LPG hem de benzin kullanıyor. Üzeri açılıp kapanıyor.'' Kapadokya Balloons firmasının sponsor olduğu otomobilin yaklaşık 25 milyar liraya malolduğunu ve firmanın satmaları için kendilerine 40 milyar lira teklif ettiklerini belirten Venon, şöyle devam etti 
     ''Bu otomobil dünyada tek. Benim ve Türk arkadaşlarımın emeği var. Bu emeğe değer biçmek mümkün değil. Adını da eşim Suzi koydu. O bir Türk otomobili. Belki ikinci bir otomobil daha yapabiliriz. İkinci model daha kolay olacak. Ancak, biz profesyonel değiliz, pansiyoncuyuz.'' Motor ustası Suat Sınıksaran da Renault 12 motoru üzerinde revizyon yaparak ''Macera' ya yerleştirdiklerini belirtti. 
     Sınıkkıran, izin almakta oldukça zorlandıklarını ifade ederek, ''Projemizi hem Nevşehir hem de Kayseri Sanayi ve Ticaret İl Müdürlükleri'ne anlattık. Ancak izin alamadık. Renault firması motorlarını Macera'da kullanmamıza izin verince Sanayi ve Ticaret İl Müdürlüğü de izin vermek zorunda kaldı'' dedi. 
     Kaportacı Turan Özdemir ise projesini Marco Venon'un hazırladığı otomobilin kaportasını yaklaşık 4 ayda tamamladıklarını anlattı. 
     Elektrikçi Mustafa Çalışkan da elektrik tesisatında kullanılan malzemelerin tamamen yerli olduğunu söyledi. 
     Çalışkan, talep gelmesi halinde yeni bir otomobil daha üretebileceklerini ancak, bunun dayanışmayla olabileceğini kaydetti. 
     
</TEXT>
</DOC>
