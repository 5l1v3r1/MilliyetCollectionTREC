<DOC>
<DOCNO> 214467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun26.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Türkiye'nin üyeliği Avrupa'nın yararınadır'' 
</HEADLINE>
<TEXT>

     AB'nin genişlemeden sorumlusu üyesi Günter Verheugen, Türkiye'nin AB'ye üyeliğinin Avrupa'nın yararına olduğunu söyledi. 
     Süddeutsche Zeitung gazetesinin sorularını yanıtlayan Verheugen, Türkiye'nin tam üyeliği konusunda, yakın tarihte bir karar verilmesinin beklenmediğini belirterek, şunları kaydetti 
     ''Ancak Almanlara, Türkiye'ye müzakereler çerçevesinde reformlarını tamamlama şansını tanımalarını öneriyorum. Türkiye üye olamaz diyenler, aynı zamanda şunu da söylemelidirler Türkiye üye olamaz, çünkü Müslüman bir nüfusa sahiptir, çünkü bizden çok uzaklardadır, çünkü çok farklı bir kültüre dahildir. Fakat bunlar, Türkiye'nin Avrupa için taşıdığı stratejik önem nedeniyle vazgeçilmesi gereken itirazlardır.'' Verheugen, ''Bu önem sizce neleri içeriyor '' şeklindeki bir soruya da, şu yanıtı verdi 
     ''Müslüman bir nüfusa sahip olan güçlü bir ülkeyi AB'ye dahil etmek, demokrasi, hukuk devleti, insan hakları ve Batılı değerlerin İslamiyet'le bağdaşabileceğinin bir kanıtı olması açısından Avrupalıların yararınadır.'' AB'nin genişlemesini, Avrupa'nın yeniden birleşmesi olarak nitelendirmeyen Verheugen, şimdiye dek böyle bir siyasi yapıya sahip Avrupa'nın hiç olmadığını belirtti. Verheugen, şöyle dedi 
     ''Fakat bu sürece, Avrupa'daki büyük barış anlaşmalarıyla aynı çizgide tarihi bir gözle bakılması gerektiğine inanıyorum. Westfalya Barışı'ndan Viyana Konferansı'na, Versailles'dan, Postdam ve Yalta'ya uzanan bu antlaşmalardan her biri Avrupa'ya yeni bir şekil vermiştir. 20. yüzyılın yeni düzenleri, çürümenin tohumlarını kendi içinde taşıyordu. Avrupa ulusal devleti, uzun vadede istikrar ve barışı garanti edecek bir güce sahip olmadığını kanıtlamıştır. Bu yüzden Avrupa, dünyadaki tek bölge olarak, devletlerin birlikte yaşamasına ilişkin tamamen yeni bir model geliştirmiştir ve bu model başarılı olmuştur. Bu modelde ısrar etmeliyiz.'' 
     
</TEXT>
</DOC>
