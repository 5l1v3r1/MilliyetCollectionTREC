<DOC>
<DOCNO> 245996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy07.html </URL>
<DATE> 2004/06/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Boşnakça bilen milletvekili, Boşnakça yayını değerlendirdi... 
</HEADLINE>
<TEXT>

     AKP İstanbul Milletvekili Hüseyin Kansu, Bosna Hersek'te bile olanaksızlk nedeniyle devlet televizyonunun iyi bir biçimde gerçekleşemediğini söyledi. Kansu, Türkiye'de bu yayınların başlamasının ise sevindirici olduğunu belirtti. 
     Türkiye Bosna Hersek Parlamentolararası Dostluk Grubu Başkanı Hüseyin Kansu, TRT'de başlayan Boşnakça yayını ANKA'ya değerlendirdi. Kendisi de iyi derecede Boşnakça bilen Kansu, TRT'de başlayan geleneksel dil ve lehçelerdeki yayınlar konusunda pek çok Boşnak'ın arayıp mutluluklarını dile getirdiğini belirtti. Balkanlarda, özellikle Bosna'da geçmişte bir soykırım yaşandığını anımsatan Kansu, "Bosna'da devlet televizyonu bile imkansızlıktan çalışamazken bugün bu yayınların TRT'de başlaması çok sevindirici" diye konuştu. 
     Yayınlarda hiçbir hatanın söz konusu olmadığını da söyleyen Kansu, TRT Genel Müdürü Şenol Demiröz ile iyi bir döneme girildiğini söyledi. 
     Kansu, TRT'de hafa içinde Boşnakça dışında yayınlanacak Arapça, Zazaca, Çerkesçe Kurmançi yayınlarını da olumlu olarak değerlendirerek, özel radyo ve televizyonların da zaman içinde bu tarz yayınları yapabileceğini ancak TRT'nin öncü konumda olduğunu bildirdi. 
     
     "ZAMANI GELMİŞTİ" 
     İyi derecede Boşnakça bilen YTP eski Milletvekili Kemal Vatan da ANKA'ya yaptığı açıklamada, TRT'nin bugün Boşnakça başlayan geleneksel dil ve lehçelerdeki yayınlarının çok iyi olduğunu özellikle Boşnaklar'ın bu duruma çok sevindiklerini belirtti. Türkiye'de çok sayıda Balkan kökenli ve Boşnak vatandaşın bulunduğunu işaret eden Vatan, "Bu yayınlar kültürün zenginleştirilmesi anlamına geliyor aynı zamanda" dedi. 
     Vatan, Arapça, Kurmançi, Çerkesçe ve Zazaca yapılacak yayınların da çok güzel ve önemli olduğunu belirterek, "Bu yayınların zamanı çoktan gelmişti" dedi. 
     
</TEXT>
</DOC>
