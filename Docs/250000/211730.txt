<DOC>
<DOCNO> 211730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko36.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar Birliği Sadece hakim ortakların hisselerine el konsun 
</HEADLINE>
<TEXT>

     Türkiye Bankalar Birliği'nin yeni bankacılık yasası için, sadece 'hakim ortakların hisselerine el konulmasını' önereceği bildirildi. 
     Türkiye Bankalar Birliği TBB Yönetim Kurulu Başkanı ve İş Bankası Genel Müdürü Ersin Özince, basınla sohbet toplantısında, yeni yasayla ilgili çalışmaların başladığını ve kendilerinden de görüş alındığını kaydetti. 
     Türkiye Bankalar Birliği TBB Baş Hukuk Danışmanı Prof. Dr. Seza Reisoğlu, toplantıda yeni yasa hazırlığıyla ilgili bilgi verirken, bankalar yasasının 4-5 kez çok kısa sürelerde değiştiğine işaret etti. 
     BDDK'dan son gelen bilgilerin, yeni bir bankacılık yasasının hazırlanması şeklinde olduğunu dile getiren Reisoğlu, mevcut yasanın AB normlarına büyük yakınlık gösterdiğini vurguladı. 
     Reisoğlu, bankalar yasasındaki son değişikliğin de büyük ölçüde banka alacaklarının tahsili ile ilgili olduğuna işaret etti. 
     Seza Reisoğlu, ''son olarak BDDK ile yapılan görüşmede, yeni yasanın TMSF dışında düzenlenmesi fikri benimsenmiştir'' dedi. 
     
     ANAYASA'YA AYKIRILIK İDDİALARI 
     Önceki tasarıda Bankalar Birliği'nin üzerinde tartıştığı metni ilettiğini, Anayasa'ya aykırı olan maddeleri üzerine görüşlerini açıkladığını belirten Reisoğlu, ''Tasarı önemli tadilata uğramıştır. Ama bazı maddelerinin hala Anayasa'ya aykırı olduğu kolaylıkla iddia edilebilecektir'' dedi. 
     Reisoğlu, bir soru üzerine, Cumhurbaşkanı Ahmet Necdet Sezer'in yasayı onaylayarak Anayasa'ya aykırılık iddiasıyla geri çevirmediğine işaret ederek, ''Sayın Cumhurbaşkanı kendini Anayasa Mahkemesi yerine koymayacağı için, Anayasa'ya aykırılık iddiasıyla yasayı belki geri çevirmeyebilir. Ama Anayasa'ya aykırılık görüyorsa, tanınan 60 günlük süre içinde Anayasa Mahkemesi'ne başvurma hakkı halen bulunmaktadır'' dedi. 
     Mevcut bankalar yasasının hükümlerinin, bankanın tüm hisselerine el konulması şeklinde olduğuna işaret eden Türkiye Bankalar Birliği TBB Baş Hukuk Danışmanı Prof. Dr. Seza Reisoğlu, yeni yasaya ilişkin çalışma yapan Bankalar Birliği'nin, sadece 'hakim ortakların hisselerine el konulması' şeklindeki bir hükmü BDDK'ya sunacağını bildirdi. 
     
</TEXT>
</DOC>
