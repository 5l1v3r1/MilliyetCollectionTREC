<DOC>
<DOCNO> 228758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur17.html </URL>
<DATE> 2004/04/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kapıkule'de otobüsün gizli bölümünde döviz bulundu 
</HEADLINE>
<TEXT>

     Yurtdışından Türkiye'ye giriş yapan bir otobüsün gizli bölmesinde, 527 bin 380 dolar ile 63 bin 375 euro ele geçirildi. Olayla ilgili 3 şoför ile 2 yolcu gözaltına alındı. 
     Edinilen bilgiye göre, yurtdışından Türkiye'ye giriş yapmak üzere iki yolcusuyla beraber Kapıkule Yolcu Salonu Gümrük Sahası'na gelen A.S ile yedek şoförler H.K ve M.O'nun sevk ve idaresindeki 34 VY 1678 plakalı otobüs, gümrük işlemleri için, X-Ray taramasına sevk edildi. X-Ray taramasında yoğunluk tespit edilen şoför dinlenme yerindeki kalorifer petekleri şüphe üzerine söküldü. Petekler içerisinde paketlere sarılı toplam 527 bin 380 dolar ile 63 bin 375 Euro ele geçirildi. 
     Olayla ilgili olarak A.S, H.K, M.Ö ve yolculardan O.K ve D.Y gözaltına alınarak, Edirne Cumhuriyet Başsavcılığı'na sevk edildi. 
     Ele geçirilen paralar Merkez Bankası'na teslim edildiği olayla ilgili soruşturma sürüyor. 
     Bu arada ele geçirilen dolar ve Euro'nun Türk lirası karşılığının, 792 milyar 161 milyon 430 bin lira olduğu belirlendi. 
     
</TEXT>
</DOC>
