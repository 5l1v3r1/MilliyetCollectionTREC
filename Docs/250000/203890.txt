<DOC>
<DOCNO> 203890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun09.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye girişler Ocak'tan itibaren zorlaşacak... 
</HEADLINE>
<TEXT>

     ABD, 5 Ocak 2004 tarihinden itibaren Türkiye'nin de aralarında bulunduğu, vize uygulanan ülkelerin vatandaşlarından, topraklarına girişte parmak izi ve fotoğraf almaya başlayacak. 
     ABD Yurtiçi Güvenlik Bakanlığı Müsteşarı Asa Hutchinson, Washington'da düzenlediği basın toplantısıyla, yabancı gazetecileri yeni uygulamaya ilişkin bilgilendirdi. 
     Hutchinson, ABD'nin vize uyguladığı ülkelerden Amerikan topraklarına giriş yapan herkesten parmak izi ve fotoğraf alınacağını ve bu işlemin, terörist emellere karşı güvenliği artırdığı gibi, ziyaretçilerin işlemlerinin çabuk ve kolay halledilmesini sağlayacağını savundu. Başbakan Recep Tayyip Erdoğan'ın Washington'ı ziyareti sırasında aynı uygulamaya tabi olup olmayacağı sorusuna karşılık Hutchinson, Erdoğan gibi üst düzey ziyaretçiler ve diplomatların bu uygulamadan muaf tutulacağını kaydetti. 
     Yeni uygulamaya göre, bütün yabancı gazeteciler, ABD'nin vize istemediği ülkelerden olsa dahi, Amerikan topraklarına giriş yaparken, parmak izi ve fotoğraf vermek zorunda kalacak. Hutchinson, ABD'nin başka ülkelerden ziyaretçileri hoş karşılamayı sürdürdüğüne işaret ederek, yeni uygulamanın, teröristleri takip etmek açısından yararlı olacağı ve ziyaretçilerin güvenliği için de gerekli olduğu değerlendirmesini yaptı. 
     ABD topraklarına 5 Ocak'tan itibaren gelen vizeli yabancı ziyaretçiler, işaret parmaklarını biyometrik bir okuyucuya koyacaklar. Bu sistemle kişinin parmak izi, daha önce vize verilen büyükelçilikte alınan parmak iziyle karşılaştırılacak. Aynı isimdeki kişilerin karıştırılmaması için de gelen ziyaretçilerin fotoğrafı çekilecek. Hutchinson, parmak izi tespitinde, biyometrik sistemle okurken yüzde 1'lik bir yanılmanın söz konusu olabileceğini, bu durumda da söz konusu kişinin ayrı bir odaya alınarak ikinci kez uzmanlarca sorgulanmasının gerekeceğini kaydetti. 
     AB üyesi ülkelerin çoğunluğu, Japonya, Avustralya, Kanada gibi ülkeler ve ABD'nin yakın müttefiklerinden oluşan toplam 27 ülke, bu uygulamadan muaf tutulacak. 
     
</TEXT>
</DOC>
