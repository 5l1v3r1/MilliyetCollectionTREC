<DOC>
<DOCNO> 245293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko33.html </URL>
<DATE> 2004/06/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
BDDK Çukurova Holding ile yapılmış bir anlaşma yok 
</HEADLINE>
<TEXT>

     Çukurova Holding A.Ş., Çukurova Grubu borçlarının yurtdışından temin edilecek kredi kullanılarak, erken ödeme suretiyle tasfiyesi amacıyla gerekli görüşmeleri başlatmak üzere Tasarruf Mevduatı Sigorta Fonu'na TMSF ve Yapı Kredi Bankası'na başvuruda bulundu. 
     Yapı Kredi Bankası'ndan İMKB'ye gönderilen açıklamada, Çukurova Grubu ile Bankacılık Düzenleme ve Denetleme Kurumu BDDK ve TMSF arasında imzalanan 31 Ocak 2003 tarihli sözleşme ve Yapı ve Kredi Bankası A.Ş. arasında düzenlenen 31 Aralık 2002 tarihli Finansal Yeniden Yapılandırma Sözleşmesi kapsamında belirlenmiş bulunan hak ve vecibeler ile Çukurova Grubu borçlarının yurtdışından temin edilecek kredi kullanılarak, erken ödeme suretiyle tasfiyesi amacıyla gerekli görüşmeleri başlatmak üzere TMSF ile Yapı ve Kredi Bankası A.Ş. nezdinde başvuruda bulunulduğu kaydedildi. 
     Yine aynı şekilde, Yapı Kredi Bankası'ndan Borsa'ya gönderilen açıklamada, ''Çukurova Holding A.Ş., 4 Haziran 2004 tarihli yazısı ile bankamıza yaptığı başvuruda, bankamız ile Çukurova Grubu şirketleri arasında akdedilen 31 Aralık 2002 tarihli Finansal Yeniden Yapılandırma Sözleşmesi konusu borçlarını erken ödemek suretiyle tasfiyesine yönelik görüşmelerin başlatılması talebinde bulunmuştur'' denildi. 
     Bu gelişmeler üzerine, öğleden önce Çukurova Grubu şirketlerinin Borsa'da işlem gören hisselerinin sıraları geçici olarak işleme kapatıldı. 
     İstanbul Menkul Kıymetler Borsası'ndan öğleden önce yapılan açıklamada, Turkcell, Yapı Kredi Bankası, Yapı Kredi Yatırım Ortaklığı, Yapı Kredi Sigorta, Yapı Kredi Koray GYO., Kaplamin ve Yapı Kredi Finansal Kiralama'nın sıralarının, BDDK ve Çukurova Grubu şirketlerinden açıklama istenilmesi nedeniyle geçici olarak işleme kapatıldığı kaydedildi. 
     Çukurova Grubu'nun borcunun erken ödenmesi konusunda Tasarruf Mevduatı Sigorta Fonu ile anlaştığına ilişkin haberler üzerine, grubun Borsa'da işlem gören şirketlerinin hisse senetleri yükselişe geçmişti. 
     Haberler üzerine Çukurova Grubu'nun Borsa'da işlem gören 7 şirketinin hisseleri, 1. seansta yüzde 5.64 ile 11.04 arasında değişen oranlarda değer kazandı. 
     Çukurova Grubu'nun borcunun erken ödenmesine ilişkin haberlerin ardından geçici olarak işleme kapatılan şirket hisselerinden Yapı Kredi Bankası yüzde 9.38, Turkcell yüzde 8.48 yükseldi. 
     Şirketlerin işleme kapatıldığı an itibariyle değer artışı Yapı Kredi Finansal Kiralama'da yüzde 11.04, Yapı Kredi Koray'da yüzde 10.42, Yapı Kredi Sigorta'da yüzde 9.79, Yapı Kredi Yatırım Ortaklığı'nda yüzde 8.96 ve Kaplamin'de yüzde 5.64 olarak hesaplandı. 
     En çok değer kazanan 10 şirketten 6'sı Çukurova Grubu şirketleri oldu. 

     
</TEXT>
</DOC>
