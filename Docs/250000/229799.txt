<DOC>
<DOCNO> 229799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/spor/spo04.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu ödeme 
</HEADLINE>
<TEXT>

   Trabzonspor yönetimi, futbolcuların bastırması üzerine, 300 milyar liralık nakit ödemenin yanı sıra yaklaşık 3 trilyonluk da çek dağıttı 
      
   Ziya Doğan devrede 
   TRABZONSPOR'DA dün aniden yapılan taksit ödemelerinin perde arkasında futbolcuların olduğu öğrenildi. Takım kaptanları Fatih, Hüseyin ve Gökdeniz ile konuşan oyuncular, alacaklarının biriktiğini belirterek, sıkıntılarının teknik kadro ve yönetime iletmesini istediler. Devreye giren Ziya Doğan, Nevzat Şakar ve Süleyman Atal ile konuşarak, futbolcuların isteğini iletti. 
   
   Başkan onayladı 
   BAŞKAN Atay Aktuğ ile yapılan görüşmelerin ardından yönetim kesenin ağzını açtı ve takıma 300 milyarlık nakit ödeme yaptı. Bu paranın yanı sıra Bordo - Mavililer'e Mayıs ayı sonuna kadar tüm alacaklarını içeren toplam 3 trilyon liralık çekler dağıtıldı. Atay Aktuğ'un kritik bir yarış içinde olan futbolcularının moralini bozmamak için büyük bir jest yaptığı vurgulandı. 
   
   Yolculuk bugün    SÜPER Lig'de zirveyi yakın takibe alan Trabzonspor bugün Bursa'ya hareket edecek. Sabah Trabzon'dan İstanbul'a uçacak olan Bordo - Mavililer, daha sonra karayoluyla Bursa'ya gidip kampa girecek. Teknik Direktör Ziya Doğan, "Bursa bizim için zor bir deplasman olacak. Ancak 90 dakika sonunda üç puana ulaşabilmek için elimizden geleni yapacağız" dedi. 
   
   Trabzon atakta    Bordo-Mavililer, Gaziantepsporlu Lazarov ve İstanbulsporlu Alex'i transfer gündemine aldı 
   Çalışmalar başladı 
   ZİYA Doğan'ın raporu doğrultusunda yeni sezonun transfer çalışmalarına erken başlayan Trabzonspor, yıldız transferi için kolları sıvadı. Bordo - Mavili yöneticiler, Gaziantepspor'un başarılı oyuncusu Lazarov'u yakın takibe aldı. Listede Ankaragücü'nün genç kanat oyuncusu Adem'in de yer aldığı öğrenildi. 
   
   Yordanov sırada 
   İSTANBULSPOR'UN orta sahadaki başarılı ismi Saidou ile prensip anlaşmasına varan Trabzonspor'un, aynı takımda forma giyen Alex Yordanov'u da istediği iddia edildi. Alex'in sözleşmesinin sezon sonunda sona ereceği bildirilirken, tecrübeli oyunun İstanbulspor'dan ayrılmaya sıcak baktığı vurgulandı. 
   
   'Fener'e gitmem'    TRABZONSPOR'UN Kaptanı Fatih, Hasan Üçüncü ile birlikte gittiği Sürmene Lisesi'nde ilginç açıklamalar yaptı. Öğrencilerin, "Fenerbahçe'ye mi gideceksin " sorusuna yıldız futbolcu, "Hayır" yanıtını verdi. Fatih, "Fenerbahçe'ye gidersem Almanya'da çalışan ağabeyim beni artık kardeşi olarak görmeyeceğini, reddedeceğini söyledi. Bu yüzden gidemem" dedi. 
   
   
</TEXT>
</DOC>
