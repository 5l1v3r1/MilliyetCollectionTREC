<DOC>
<DOCNO> 226053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/yazar/akyol.html </URL>
<DATE> 2004/03/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs ve Kemalizm 
</HEADLINE>
<TEXT>

   
   KIBRIS meselesinde en kritik konu, Türkleri korumak için Annan planında yer alan "istisnalar"ın hukuken garantiye bağlanması... 
   Annan planı 'iki kesimlilik' ve 'iki kurucu devlet' ilkelerini korumak için, mesela nüfus ve mülkiyet konularında kısıtlamalar getiriyor. 
   Yarın bir Rum Brüksel'deki Adalet Divanı'na gider de, "bu kısıtlamalar Avrupa hukukunun serbest dolaşım ve mülk edinme özgürlüğüne aykırıdır" diye dava açıp iptal kararı alırsa ne olacak 
   Türkiye bunu önlemek için, "istisnalar"ın 'birincil hukuk' gücüne kavuşturulmasını, istiyor. 
   Rum - Yunan tarafı ise diyor ki Hukuken bu mümkün değil, Avrupa hukuku neyse o aynen geçerli olur 
   'İstisnalar'ı birincil hukuk düzeyine çıkarmanın bilinen yolu, bütün AB üyesi ülkelerinin parlamentolarının bunu onaylaması ama bu çok zor ve çok riskli bir yol. 
   
   BAŞKA yol yok mu Prof. Ergeç, Brüksel Üniversitesi'nde hukuk profesörü. Kıbrıs ve uluslararası hukuk konularında uzman. Türk tarafının danışmanı olarak New York görüşmelerine katıldı. Dün de bu "istisnalar"ın nasıl 'birincil hukuk' gücüne ulaştırılabileceği konusunda Abdullah Gül'le uzun bir görüşme yaptı. 
   Konuyu sorduğumda Prof. Ergeç şunu söyledi 
   - Hukuk hiçbir zaman yüzde yüz garanti veremez. Ama Türkiye'yi tatmin edecek, Avrupa hukukunda da ciddi kıymet ifade edecek çözüm formülleri var. 
   Yani bütün AB parlamentolarından geçirme dışında formüller 
   - Evet, ama bunları anlatamam. Çok kritik bir diplomatik süreçten geçiyoruz. 
   Dün Abdullah Gül'ün danışmanlarını sıkıştırdım bir şeyler almak için onlar da şunu söyledi 
   - Bu aşamada söylememiz doğru olmaz. Çalışmalar sürüyor. Avrupa ve Amerika da devrede, 'istisnalar'a bir çözüm bulunacak. 
   
   EN kritik konulardan biri 'hukuk konusunda odaklandığına göre, üniversiteden ne beklenir Ama bakın İÜ Rektörü Kemal Alemdaroğlu ne diyor 
   - Sakın ola ki, Kıbrıs'tan bir parça toprak vermeye kalkmayın. Güneydoğu'da 25 bin şehit verdik, Bir 45 bin daha, bir 100 bin daha şehit verir, Kıbrıs'ı da, Yunanistan'ı da alırız 
   Görüyor musunuz 'bilim adamı'nı 
   Diplomasi tarihinden vazgeçtim, Kıbrıs sorununun tarihini ve aktüel boyutlarını öğrenmesinden de vazgeçtim. Kemalist Alemdaroğlu, Lozan müzakerelerini bile hiç okumamış. İsmet Paşa ile Mustafa Kemal Paşa arasındaki gizli telgrafları hiç okumamış. Meclis'teki gizli celse tartışmalarını hiç okumamış. Milletler Cemiyeti'nin "Misak - ı Milli"ye aykırı sınır çizimini Gazi'nin niye kabul ettiğini hiç düşünmemiş, belki farkında bile değil. 
   Ama Atatürkçülük adına ahkam kesiyor, "yüz bin şehit" vererek Yunanistan'ı bile alıyor 
   Alemdaroğlu 'ilerici' ve 'akılcı' ve de 'çağdaş'tır, değil mi 
   Ama bu kafa Türkiye'ye hangi konuda doğru yolu gösterebilir, çözüm üretebilir 
   Türkiye Cumhuriyet tarihinin en karmaşık bir diplomasi sorunuyla karşı karşıyadır. Sonuç almak böyle palavralarla değil, ancak akıllı, basiretli, soğukkanlı, uzak görüşlü bir diplomasi ile mümkündür. 
   
      
   
   
</TEXT>
</DOC>
