<DOC>
<DOCNO> 247364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy06.html </URL>
<DATE> 2004/06/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
DEHAP'tan PKK KONGRA-GEL'e "Ateşkesi bozmayın" çağrısı... 
</HEADLINE>
<TEXT>

     DEHAP Genel Başkanı Tuncer Bakırhan, medya aracılığıyla PKK Kongra-Gel'e ateşkesi sürdürme çağrısını içeren mektup gönderirken, kendilerinin "Hükümet ve Kongra- Gel'e eşit mesafede olduklarını" bildirdi. 
     Parti üyelerinin mahkumiyetine yol açmasına karşın, "Sayın" sözcüğünü Abdullah Öcalan ve Zübeyir Aydar için sıkça kullanmaktan çekinmeyen Bakırhan, PKK'nın dağılmasının ardından "silahlı güçlerin şeffaf bir çalışma yapmasının önünü açılmasından rahatsızlık duymayacaklarını" açıkladı. 
     Bakırhan yöneticilerle birlikte, parti genel merkezinde yerli ve yabancı medya mensuplarının yoğun ilgili gösterdiği bir basın toplantısı düzenledi. Yasa dışı Kongra-Gel'in genel başkanlığını yapan Zübeyir Aydar'a basın aracılığıyla göndereceği mektubu kameralar karşısında okuyan Bakırhan, 1999'da ilan edilen ateşkesin "yeni bir siyasal iklemin 
     oluşmasını sağladığını" belirtti. Tarihi bir süreçten geçildiği bu günlerde "Devletin Kürt sorununu adil çözümler üretmemesini üzücü bulduklarını" vurgulayan Bakırhan, TRT'nin yaptığı Kürtçe yayının "neredeyse 100 yıldır süren yoksayma anlayışının değişimi açısından olumlu bulduklarını" söyledi. DEP eski milletvekillerinin tahliyesinin "yeni bir yumuşama ve hoşgörü sürecine katkıda bulunduğunu" vurgulayan Bakırhan, ateşkes sürecinin yeniden değerlendirilmesinin halkın geleceği açısından çok önemli olduğunu söyledi. 
     Gazetecilerin sorularını da yanıtlayan Bakırhan, bölgeye heyet gönderilmesini düşünmediklerini, ancak Başbakan Tayyip Erdoğan'a gönderdikleri mektupla birinci aşamayı başlattıklarını, PKK'ya gönderilen bu mektubun ise ikinci aşama olduğunu kaydetti. Üçüncü aşama olarak sivil toplum örgütleriyle birlikte diyalog ve uzlaşma komisyonu oluşturacaklarını söyleyen Bakırhan, bugünkü mektubun açıklanmasının, Leyla Zana ve arkadaşlarının Dışişleri Bakanı ve Başbakan Yardımcısı Abdullah Gül ile görüşmesinin ertesine rastlamasının "bir tesadüf olduğunu", mektubun açıklanmasının Zana'ların tahliyesinden önce kararlaştırıldığını bildirdi. 
     Mektubun, halen Anayasa Mahkemesi'nde devam eden kapatma davası ile ilişkilendirilemeyeceğini savunan Bakırhan, "Bir benzerlik göremiyorum. Bir siyasi parti olarak rolümüzü oynamak istiyoruz" dedi. 
     DEP eski milletvekillerinin DEHAP'a katılmalarının söz konusu olup olmadığıyla ilgili olarak ise Bakırhan, "İnanıyorum ki arkadaşlar bugünden sonra da Türkiye'nin demokrasisi ve kalıcı bir barış için çalışma yapacaktır" dedi. Olası bir kapatma kararı ile birlikte DEP eski milletvekillerinin de katılımıyla yeni bir parti oluşumu hakkındaki soruya ise Bakırhan, "Kitlelerin içerisinde olduğu, yıllardır süren dağınıklığı giderecek bir çalışma olursa destek veririz. Ancak böylesi bir özel çalışma yapmıyoruz" diye konuştu. 
     
     SİLAHLI GÜÇLERİN ŞEFFAF ÇALIŞMA YAPMASI 

     DEHAP'ın PKK'ya yaptığı bu çağrının, örgütün dağılması anlamına mı geldiği sorusuna ise Bakırhan, "Mektubumuz çok açık. Elbette demokratik yasal açılım yapılmasından, silahlı güçlerin şeffaf bir çalışma yapmasının önünün açılmasından rahatsızlık duymayız" yanıtını verdi. 
     Ateşkesin sürmesi çağrısına karşılık bulma inançlarının yüksek olduğunu açıklayan Bakırhan, "Dikkate alınması gerekir. Kürt hareketinde bir parçalanma olmadan legal yapıda olmalı" dedi. 
     Açıklanan bu mektupla ilgili olarak yöneltilen "Kongra- Gel ile partinizi nasıl muhataplandırıyorsunuz " sorusuna ise Bakırhan, "Biz yasal bir partiyiz, yıllardır yaptığımız çalışmalar ortada. Kongra-Gel'e de Hükümete de eşit mesafedeyiz" karşılığını verdi. İhtiyaç olduğu için böyle bir çağrıda bulunduklarını anlatan Bakırhan, DEP'lilerin salıverilmesinin önümüzdeki dönem için olumlu bir adım olduğunu da kaydetti. 
     DEHAP Genel Başkanı Tuncer Bakırhan, TRT'nin Kürt yayını için de "80 yıl sonra az da olsa, eksik de olsa atılan bu adım önemlidir" değerlendirmesinde bulundu. 
     
</TEXT>
</DOC>
