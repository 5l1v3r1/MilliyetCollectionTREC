<DOC>
<DOCNO> 217097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yazar/congar.html </URL>
<DATE> 2004/02/23/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Irak'ı gözden ırak tutmamak 
</HEADLINE>
<TEXT>

   
   Belediye başkan adayları, Kıbrıs müzakereleri, Almanya Şansölyesi'nin ziyareti vs. derken, Irak'ta olup bitenler Türkiye'nin zihinsel mesaisinde alt sıralara düştü. En azından, güneyimizdeki gelişmelerin medyada bulabildiği yer bakımından böyle bu. Oysa Irak, gözden ve gönülden ırak tutma lüksümüzün olmadığı, gidişatını iyi izlemediğimiz her anın faturasını en azından 'öngörü noksanı' olarak mutlaka ödeyeceğimiz bir yer. 
   Son birkaç hafta, Washington'ın Irak'a ilişkin planlarında yeni değişiklikleri de gündeme getirdi. ABD'nin sivil işgal idaresinin, egemenliği Iraklılar'a iadesi için belirlenen 30 Haziran tarihi halen kararlılıkla hedefleniyor, ancak o tarihte Bağdat'ı kimin nasıl yönetiyor olacağı henüz net değil. 
   
   Bir revizyon daha 
   ABD'nin Irak'taki sivil yöneticisi Paul Bremer, kelimenin tam anlamıyla gün sayıyor. 19 Şubat'ta Bağdat'ta düzenlediği basın toplantısında, Irak'ta egemenlik devri için sadece 133 gün kaldığını söyledi. Dörtbuçuk aydan az bir süre bu bu süre içinde, temel bir yasanın hazırlanmış olması ve egemenliği devralacak yönetimin oluşturulması gerek. 
   Bunun nasıl olacağı halen soru işareti. 
   İlkin anayasanın yazılmasını, ardından seçimlerin yapılmasını ve egemenlik devrinin 2004 sonu ya da 2005 başında olmasını öngören Amerikan planı geçen yıl, Irak'ın Washington'da iyi hesaplanamayan dinamiklerinin dayatması sonucu terkedilmişti. 
   Sonra, 15 Kasım 2003'te alınan kararla, anayasa yazımının ertelenmesi, 28 Şubat'a dek bir tür çekirdek niteliğindeki temel yasanın, yani Irak'ın kendi kendini nasıl bir devlet esasına göre yöneteceğinin ana kurallarının belirlenmesi üzerinde anlaşıldı. Bu ikinci plan ayrıca, temel yasanın yazımı ardından, Irak'ta 18 'yerel kongre' düzenlenmesini, bu kongrelerde belirlenecek üyelerle bir tür kurucu ulusal meclis oluşturulmasını ve bu meclisin içinden de bir hükümet çıkarılmasını öngörüyordu ABD'den egemenliği devralacak hükümet, işte o hükümet olacaktı. 
   Oysa şimdi artık, ABD'nin uzun süre propagandasını yaptığı, planlamasına Bremer'in bizzat kafa yorduğu ikinci plan da terkediliyor Yerel kongrelerin yapılamayacağı anlaşıldı. Üstelik Şeriat ve federalizm konularındaki anlaşmazlıklar temel yasanın yazımını da tıkadı ve 28 Şubat hedefinin tutturulamayacağı görüldü. 
   
   BM formül arıyor 
   Washington, Irak'ta geçici hükümetin nasıl oluşturulacağı planının bu seferki revizyonunu kendisinin değil, BM'nin yapmasında ısrarlı. Zaten 'yerel kongre' önerisinin gerçekleşemeyeceği konusunda son sözü söyleyen de BM oldu. 
   Geçen hafta Irak'tan dönerek Genel Sekreter Kofi Annan'a raporunu sunan özel temsilci eski Cezayir dışişleri bakanı Lahdar Brahimi, esasen iki sonuca vardı. Birincisi, Bremer'ın de başından beri söylediği gibi Irak'ta 30 Haziran'dan önce genel seçim yapmanın imkansız olduğu ikincisi de, yerel kongreler düzenlenmesi fikrinin çözümden çok karışıklık getireceği. 
   Şimdi Annan'ın Irak'taki geçici yönetimin nasıl oluşturulacağına ilişkin öneriler içeren bir rapor hazırlaması bekleniyor. Bu arada Brahimi de Irak'a geri dönecek ve bu önerileri taraflarla görüşecek. 
   Üzerinde durulan üç formül var. Washington'daki diplomatların "en gerçekçi" saydıkları seçenek, mevcut Geçici Yönetim Konseyi'nin Irak toplumunun farklı kesimlerinden temsilcileri de içerecek şekilde genişletilmesi. İkinci, ancak daha fazla zorluk içeren bir olasılık, Afganistan'daki 'loya jirga' benzeri bir kurultayın toplanması ve geçici hükümet üyelerini belirlemesi. Üçüncü olarak, Annan'ın kafasında, siyasetçilerden değil, sadece teknokratlardan oluşacak bir hükümetin olduğu da söyleniyor. 
   
   Bremer zor durumda 
   Bremer'in sıkıntısı, 30 Haziran'a dek herkesin iyi - kötü benimseyebileceği bir geçici hükümetin oluşturulmasına ilişkin planlar ve revizyonlar kadar, 28 Şubat'a yetişmeyeceği anlaşılan temel yasa üzerindeki pazarlıklardan da kaynaklı. 
   Anayasa yazımı öncesi seçim isteğinde direnerek ABD'nin en baştaki planının suya düşmesini sağlayan, daha sonra 'yerel kongre' fikrini de reddeden, Irak'ın Şii çoğunluğu üzerinde popüler nüfuzu en fazla olan lider konumundaki Ayetullah Ali el Sistani, ABD'lilerle görüşmeye yanaşmıyor. Dolayısıyla Bremer, Amerikan planları üzerinde bir tür fiili vetoya sahip olan adamla konuşamıyor bile. Sistani ile diyalog, artık Brahimi üzerinden yürüyecek gibi. Ancak temel yasanın, İslami hukuka dayanması yönündeki Şii taleplerinin bertaraf edilmesi işi Bremer'ın üstünde ve bu hiç de kolay bir iş değil. 
   Öte yandan, Bremer'in rahat konuştuğu, başından beri Irak'taki en yakın müttefiki saydığı Kürt liderlerle diyaloğu da giderek gerginleşiyor. 
   Kürtler'in, özellikle de KDP lideri Mesud Barzani'nin "Şeriat gelirse, biz koparız" şeklindeki yaklaşımını bilen Bremer, bir yandan hazırlanacak temel yasanın 'laik' kılınabilmesi için, bir yandan da Kürtler'in birlikten kopmamasını sağlayacak cazibeli bir düzenlemenin yapılabilmesi için çalışıyor. Ancak bu cazibenin, Kürtler'in 'çok dar' diye tepki gösterdiği sınırlarını koymak da yine Bremer'a düşüyor. 
   Türkiye'de, "ABD, Kürt devleti peşinde" inancını koruyanlar yakından izleseler belki şaşıracaklar ama, Bremer Kürt partilerinin, federalizm kapsamındaki taleplerini 'aşırı' bulduklarını ve kabul etmeyeceklerini geçen hafta bildirdi. Bu talepler arasında, 60 bin peşmergenin merkezden bağımsız bir yerel silahlı güç olarak korunması, özerk Kürt bölgesinin sınırlarının genişletilmesi ve Irak'ın petrol gelirlerinden Kürt denetimine verilecek payın Kürt nüfusuna hemen hemen eşit olması var. 
   Bremer, "Olmaz" diyor Kürt liderler, özellikle de Barzani, "O zaman, biz bu işte yokuz" diye kestirip atıyor. Her gün bir başka Kürt sözcünün, "ABD bizi satıyor" türünden bir demecini Arap ya da Batı basınında okumak mümkün. Bremer'in geçen hafta, bu anlaşmazlığı çözmek için helikoptere atlayıp Barzani'ye gittiği, Kürt liderin evinde gecelediği, ancak ikna edemediği anlatılıyor. 
   Buna karşın, örneğin, Kürtçe'nin Arapça ile birlikte Irak'ın iki resmi dilinden biri olacağının Temel Yasa'da belirtilmesinde taraflar anlaştılar. Kerkük'ün statüsünün Temel Yasa'da çözüme bağlanmayacağı ve gelecek yıl anayasanın yazımı aşamasına havale edileceği de genel kabul görüyor. 
   Şöyle ya da böyle, Türkiye, 30 Haziran'dan sonra güneyinde siyasi muhatap olarak yeni Irak devletinin ilk çekirdeğini bulacak. Şöyle mi böyle mi olacağının belirleneceği kritik günleri yaşıyoruz. 
   
      
   
   
</TEXT>
</DOC>
