<DOC>
<DOCNO> 212041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur35.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da lodostan zehirlenenlerin sayısı 189'a çıktı... 
</HEADLINE>
<TEXT>

     Bursa'da, iki gündür etkili olan lodos nedeniyle sobadan sızan gazdan zehirlenerek hastanelere başvuran 189 kişiden 184'ünün taburcu edildiği, 2 kişinin yoğun bakım, 3 kişinin ise müşahade altında tutulduğu bildirildi. 
     Bursa Sağlık Müdürü Osman Ayyıldız, yaptığı yazılı açıklamada, dün sabah saatlerinde başlayıp halen devam eden lodos nedeniyle, ''112 Acil Sağlık Hizmetleri'' tarafından 32 kişinin hastanelere nakledildiğini, kendi imkanlarıyla hastanelere başvuranlar ile birlikte bu sayının 189'a çıktığını kaydetti. 
     Karbonmonoksit zehirlenmesi yüzünden halen 2 kişinin yoğun bakım, 3 kişinin de müşahade altında bulunduğunu belirten Ayyıldız, 184 hastanın ise tedavilerinin tamamlanmasının ardından taburcu edildiğini bildirdi. 
     Lodoslu havalarda vatandaşların zarar görmemesi için baca temizliği ve kontrollerinin düzenli olarak yapılması gerektiğini ifade eden Ayyıldız, ayrıca, gece sobaların söndürülmesi ve tamamen boşaltılmasının önemini vurguladı. Lodosun etkili olduğu günlerde sobaların hiç yakılmamasının, telafisi güç zararlara uğramamak için en iyi çözüm olduğuna işaret eden Ayyıldız, vatandaşların şüpheli bir durumla karşılaştıkları anda, zaman kaybetmeden bulundukları odaları havalandırmaları ve ''112 Acil Sağlık Hizmetleri''ni aramalarını istedi. 
     
</TEXT>
</DOC>
