<DOC>
<DOCNO> 223683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun16.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
16 aydır yargılanmayan terör zanlısı serbest kaldı 
</HEADLINE>
<TEXT>

     İngiltere'de 16 aydır yargılanmadan ve hakkında herhangi bir suçlamada bulunulmadan cezaevinde tutulan yabancı uyruklu terör zanlısı, Temyiz Mahkemesi'nin kararıyla serbest bırakıldı. 
     İngiltere'ye kaçak yollarla geldikten sonra iltica başvurusunda bulunan adı açıklanmayan Libya uyruklu terör zanlısı, Temyiz Mahkemesi'nin, İçişleri Bakanlığı'nın kendisini ''haksız ve gerekçesiz'' olarak cezaevinde tuttuğu yolunda karar almasının ardından serbest kaldı. 
     11 Eylül saldırılarından sonra İngiliz hükümetinin, çıkarılan yeni terörle mücadele yasası çerçevesinde yabancı uyruklu terör zanlılarını yargılamaksızın süresiz olarak hapiste tutma hakkını elde etmesinin ardından, tutuklanan kişilerin hukuk mücadelesi uzun süredir devam ediyor. 
     Bu arada, hiçbir suç isnat edilmeksizin ve yargılanmaksızın hapiste tutulan kişilerin avukatları İngiliz toprakları üzerinde bir ''Guantanamo örneği'' yaşandığını öne sürerken, İçişleri Bakanlığı sözcüsü bunu yalanladı. 
     İngiliz cezaevlerinde halen 15 yabancı uyruklu terör zanlısı bulunuyor. 
     
</TEXT>
</DOC>
