<DOC>
<DOCNO> 218495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun11.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP ''Bild'den Sibel Kekilli'ye haçlı seferi'' 
</HEADLINE>
<TEXT>

     Fransız Haber Ajansı AFP , Almanya'da yayımlanan Bild gazetesinin, 54. Berlin Film Festivali Berlinale'de ''Altın Ayı'' ödülünü kazanan ''Gegen die Wand'' Duvara karşı filminin başrol oyuncusu Sibel Kekilli'ye karşı iki haftadır ''haçlı seferi'' yürüttüğü yorumunda bulundu. 
     Haberde, Bild'in, ödülün verilmesinden iki gün sonra 16 Şubat'ta, Kekilli'nin porno filmler çevirdiğinin ortaya çıkmasının ardından, ''Film yıldızı gerçekte porno yıldızı'' başlığıyla birinci sayfadan verdiği haberde, Kekilli'nin rol aldığı porno filmlerinden fotoğraflar yayımladığı hatırlatıldı. 
     Ertesi gün Bild'in habere yine birinci sayfasında yer verdiği ve bu kez ''günahkar'' başlığını kullandığı ve Kekilli'nin ailesinin ''gözyaşları içinde utanç duyduklarını söyledikleri'' açıklamalarını bastığı belirtildi. 
     Sonraki gün, Kekilli'nin kız kardeşinin ''hayal kırıklığına yer ayıran'' gazete, AFP'ye göre, o günden beri her gün Kekilli'nin eski filmlerinden fotoğraflar eşliğinde ''günahkarlığa'' karşı kampanya yürütüyor. 
     Almanya'nın en çok satan gazetesi olan Bild, günde yaklaşık 4 milyon adet satılıyor. 

     
</TEXT>
</DOC>
