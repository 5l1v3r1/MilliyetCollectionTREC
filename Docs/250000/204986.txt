<DOC>
<DOCNO> 204986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur33.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Din görevlileri tatil hakları için imza kampanyası başlattı... 
</HEADLINE>
<TEXT>

     Memur-Sen'e bağlı Diyanet-Sen Gaziantep Şube Başkanı Ahmet Tahiroğlu, tatil konusundaki istemlerini hayata geçirmek için imza kampanyası başlattıklarını belirtti. 
     Tahiroğlu, yaptığı açıklamada, Diyanet İşleri Başkanlığı'nın zorunlu haller dışında din görevlilerinin cumartesi ya da pazar günleri tatil yapmasını yasakladığını belirterek, ''Biz de insanız, bizim de tatil yapma hakkımız var. Bir günlük iznimizi cumartesi ya da pazar günü eşimiz ve çocuklarımızla birlikte değerlendirmek istiyoruz'' dedi. 
     Din görevlilerinin Ramazan ve Kuran kursları nedeniyle haftalık iznini olduğu gibi yıllık izinlerini de istedikleri zaman kullanamadıklarını kaydeden Tahiroğlu, sözlerini şöyle sürdürdü 
     ''Din görevlileri olarak bir günlük haftalık iznimizi cumartesi ya da pazar günü kullanabilmeliyiz. Bir ay olan yıllık iznimizi de Ramazan ayı dışında istediğimiz zamanda kullanabilmeliyiz. Ayrıca, dini bayramlarda görevimizi aksatmamak koşuluyla eş ve dostlarımızı ziyaret edebilmeliyiz. 
     Yaptığımız tüm girişimlere karşın bu haklı istemlerimize olumlu yanıt bulamadık. Bunun üzerine bir imza kampanyası başlattık. Topladığımız imzaları haklı istemlerimizle birlikte ilgililere ileteceğiz.'' 
     
</TEXT>
</DOC>
