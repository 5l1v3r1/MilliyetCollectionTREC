<DOC>
<DOCNO> 216007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko34.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'daki GSM ihalesini Turkcell kazandı... 
</HEADLINE>
<TEXT>

     İran İslam Cumhuriyeti'nde açılan ilk özel 900 1800 GSM lisans ihalesini Turkcell kazandı. 
     Turkcell'den Borsa'ya gönderilen açıklamada, ''Bugün İran yetkilileri, lisans bedelinin ödenmesi ve lisans anlaşmasının imzalanması sonucunda, GSM 900 1800 lisansının Turkcell liderliğindeki IranCell Konsorsiyumu'na verileceğini açıklamıştır'' denildi. 
     Bu arada, Borsa Başkanlığı'ndan yapılan duyuruda, Turkcell'in işlem sırasının, şirketten gelen açıklamanın duyurulabilmesi amacıyla geçici olarak kapatıldığı, saat 15.45'den itibaren yeniden açılacağı bildirildi. 
     
     ABONE SAYISI 10 KAT ARTACAK 

     İran İletişim ve Enformasyon Teknolojisi Bakan Yardımcısı Barat Qanbari, ülke çapındaki ikinci cep telefonu şebekesinin kurulması için yapılan ihaleyi kazanan konsorsiyumda İsveç'in Ericsson şirketinin de bulunduğunu belirtti. 
     İran, devletin işlettiği mevcut cep telefonu şebekesinde yaklaşık 3.1 milyon olan abone sayısının yeni şebekeyle birlikte on kat artacağını tahmin ediyor. 
     İran, kazanan konsorsiyumdan başlangıçta 300 milyon euro 380 milyon dolar 
     ödeme talep etmişti. Ayrıca, yeni işletmecinin gelirlerinin bir bölümünü İran hükümetine vermesi gerekecek. 
     İhale şartları gereği, ihaleye giren her konsorsiyumda en az yüzde 20 hisseye sahip İranlı bir ortak bulunuyor. 
     İran, Ocak ayında altı grubun teklif vermek için ön elemeyi geçtiklerini açıklamıştı. 
     Uluslararası GSM lisans ihaleleriyle ilgilendiğini belirten Turkcell geçtiğimiz haftalarda yaptığı açıklamalarda, Pakistan'daki bir GSM ihalesinde ön değerlendirme safhasında bulunduğunu ve Umman ve Kosova GSM ihalelerine de teklif vermeyi değerlendirdiğini söylemişti. 
     Turkcell, 2002 sonunda 15.7 milyon olan yurtiçi abone sayısını 2003 yılında yüzde 21 artışla 19 milyona çıkardı. 

     
</TEXT>
</DOC>
