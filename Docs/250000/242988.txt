<DOC>
<DOCNO> 242988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy20.html </URL>
<DATE> 2004/05/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Çiçek "Devlete borcu olanlar TMSF ile anlaşmazsa yasal yetki kullanılır" 
</HEADLINE>
<TEXT>

     Adalet Bakanı Cemil Çiçek, ''El konulan bankalardan devlete borcu olanlar TMSF ile anlaşsın. Aksi taktirde TMSF yasal yetkisini kullanacaktır'' dedi. 
     Bakan Çiçek, Türk Ticaret Kanunu'nun değiştirilmesine ilişkin komisyon çalışmalarının anlatıldığı Hakimevi'ndeki basın toplantısında soruları yanıtladı. 
     YÖK Yasası'na ilişkin bir soru üzerine Çiçek, yasanın Cumhurbaşkanlığı Köşkü'nde bulunduğunu anımsatarak, ''Konu Cumhurbaşkanı'nın taktirindedir. Oradan verilecek karara göre hükümet olarak oturup konuşuruz'' dedi. 
     Yolsuzluklarla mücadeleye ilişkin soru üzerine de Çiçek, Türk Ticaret Kanunu'nun değiştirilmesinin ardından ''yanlış yapma imkanının kalkacağını'' yolsuzluklarla tek bir yasayla mücadele edilemeyeceğini söyledi. Konunun ahlaki ve ekonomik boyutu bulunduğunu, yolsuzlukla mücadele için her türlü tedbirin alındığını belirten Çiçek, ''5020 sayılı yasa çıktı. İçişleri Bakanlığı Komisyonu'nda yine aynı konuda yasa tasarısı var. Yolsuzlukla mücadele şeffaflık ve denetim kadar siyasi kararlıkta önemli. Bu da var...'' dedi. 
     Çiçek, Yargıtay 8. Ceza Dairesi'nin TCK'nın 312. maddesi ile ilgili verdiği karara ilişkin bir soru üzerine, kararı bilmediğini ancak Anayasa değişikliği ile uluslararası sözleşmelerin iç hukuktaki kanunlarla çatışması halinde sözleşmelerin uygulanacağı hükmünün getirildiğini anımsattı. 
     Uygulamada bazı sorunlar olabileceğini ancak Avrupa İnsan Hakları Mahkemesi AİHM yolunun açık olduğunu belirten Çiçek, her sorunda yasa çıkarmanın mümkün olmadığını, bugün Türkiye'de çok sayıda yasa bulunmasından yakınmalar olduğunu kaydetti. 
     Tasarruf Mevduat Sigorta Fonu'nun TMSF Erol Aksoy'un şirketlerine el koymasına ilişkin bir soru üzerine de Çiçek, kişiye mahsus olarak açıklama yapamayacağını, 2020 sayılı yasanın 5 ay önce yürürlüğe girdiğini söyledi. 
     Bakan Çiçek, bu yasanın yürürlüğe girmesinden sonra çeşitli defalar çağrıda bulunduğunu ancak eskiden olduğu gibi ''işin takip edilmeyeceği, uzatılacağı'' gibi bir anlayış görüldüğünü belirtti. 
     ''İpe un serme gayretleri var. Yasa buna imkan vermiyor'' diyen Çiçek, el konulan bankalardan devlete borcu olanların TMSF ile anlaşması gerektiğini vurguladı. Çiçek, ''Aksi taktirde TMSF yasal yetkisini kullanmıştır ve kullanmaya devam edecektir. Yasa buna imkan tanıyor'' dedi. 
     
</TEXT>
</DOC>
