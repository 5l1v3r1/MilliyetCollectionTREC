<DOC>
<DOCNO> 223052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun21.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Afganistan'a 2.2 milyar dolar yardım 
</HEADLINE>
<TEXT>

     Amerikan yönetiminin, Afganistan'ın yeniden yapılanmasına katkıda bulunmak amacıyla bu ülkeye 2,2 milyar dolar tutarında yardımda bulunacağı bildirildi. 
     ABD Dışişleri Bakanı Colin Powell, Washington'un, Berlin'de bu ay sonunda düzenlenecek konferansta para yardımı taahhüdünde bulunacağını açıkladı. 
     Hindistan'daki temaslarının ardından Afganistan'ın başkenti Kabil'e gelen Powell, daha önce vaat edilen 1,2 milyar dolara ek olarak 1 milyar dolar daha vereceklerini, toplam yardımın 2,2 milyar dolara ulaşacağını kaydetti. 
     Afganistan, ülkenin tekrar yapılandırılması çerçevesinde 7 yıl içinde 25 milyar dolar yardım almayı amaçlıyor. 
     
     POWELL OPERASYONLAR BİN LADİN YAKALANINCA BİTECEK 

     ABD Dışişleri Bakanı Colin Powell, Afganistan'da başlattıkları operasyonların, El Kaide lideri Usame bin Ladin yakalanıncaya kadar devam edeceğini söyledi. 
     Temaslarda bulunmak üzere bu sabah Afganistan'a gelen Powell, ABD kuvvetlerinin Afganistan'ın güneyinde başlattığı operasyonlarla ilgili soruları yanıtlarken, ''Operasyonlar bin Ladin yakalanıncaya kadar devam edecek'' dedi. 
     Powell, operasyonlarda kendilerine destek veren Pakistan Devlet Başkanı Pervez Müşerref'e de teşekkür ettiğini belirtti. 
     Afganistan Devlet Başkanı Hamid Karzai ile görüşecek olan Powell'ın akşam satlerinde Afganistan'dan ayrılarak Pakistan'a gideceği bildirildi. 
     
</TEXT>
</DOC>
