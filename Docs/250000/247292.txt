<DOC>
<DOCNO> 247292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/axspo06.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Helal sana Elvan 
</HEADLINE>
<TEXT>


Golden League'in ilk ayağında Bergen'de piste çıkan milli atletimiz 5 bin metrede Dünya rekoru kırdı, 14.24.68'lik müthiş derecesiyle tarihe geçti 


7 yıllık rekor 
MİLLİ atlet Elvan Abeylegesse, 5 bin metrede 14.24.68'lik müthiş derecesiyle dünya rekoru kırdı ve bu başarıya ulaşan ilk Türk olarak tarihe geçti. Norveç'in Bergen kentinde gerçekleştirilen Golden League yarışlarının ilk ayağında piste çıkan Abeylegesse, Çinli Bo Jiang'a ait olan ve yedi yıldır kırılamayan 14 28.09'luk rekoru tam 3.41 saniye gibi inanılması zor bir farkla yenileyerek olimpiyat öncesi iddiasını bir kez daha kanıtladı. 

Şampiyona fark attı 
İKİ hafta önce Moskova'daki Avrupa Şampiyon Kulüpler yarışında 1500 metrede 3.58.28 ile sezonun en iyi derecesini koşarak, hem olimpiyat barajını aşan hem de adeta 5 binde gelecek rekorun sinyalini veren Abeylegesse, Bergen'de de dev rakiplerini perişan etti. Turları oldukça hızlı geçilen yarışta bitime 7 tur kala atak yaparak bu mesafenin Dünya şampiyonu Tirunesh Dibaba'yı da geçen milli atletimiz farkı giderek açmaya başladı. 

Bayrakla zafer turu 
ÜÇ bin metreyi 8.37.84, 4 bin metreyi de 11.30.42'lik derecelerle geride bırakan Abeylegesse, yarışı 14.30.88 koşan Dünya şampiyonu Dibaba'nın yaklaşık 40 metre önünde tamamladı. Üçüncülüğü ise 14.32.74 ile Dibaba'nın kardeşi Ejegayehu Dibaba elde etti. Yarış sonrası pistte Türk bayrağıyla zafer turu atan Abeylegesse, podyuma da Ay - Yıldızlı bayrakla çıktı. Rekortmen atlet, bugün yurda dönüşünde törenle karşılanacak. 


</TEXT>
</DOC>
