<DOC>
<DOCNO> 201476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/magazin/amag.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur'un kıtalararası aşkı 
</HEADLINE>
<TEXT>

   'Kınalı Kar'ın 'Şahnaz'ı Yeliz Çalışkan, NBA'de oynayan basketbolcu Mehmet Okur'la beraber 
      Birsen Altuntaş 
   
   Kanal D'nin reyting rekortmeni dizisi Kınalı Kar'da 'Şahnaz'ı oynayan Yeliz Çalışkan, Detroit Pistons'ta top koşturan 12 Dev Adam'ın 'Memo'su Mehmet Okur'la yedi aydır beraber olduklarını açıkladı. 
   Önceden tanıdığı Okur ile aşklarının haziranda başladığını söyleyen Çalışkan, "Harika bir ilişkimiz var ama tek sorun birbirimizi görememek. O ABD'de, bense haftanın dört günü Bursa'dayım. Birbirimizi sık göremiyoruz ama sürekli telefonla konuşuyoruz." dedi. 
   
   Varlığı enerji veriyor 
   Okur'un, Kınalı Kar'ı maçı olmadığı zaman mutlaka izlediğini anlatan Çalışkan, şunları söyledi "Diziyi seyredip beni arıyor ve her defasında övgü dolu sözler söylüyor. Varlığıyla ve işimle ilgili söylediği sözlerle bana inanılmaz enerji veriyor. Ben de ona aynı enerjiyi vermeye çalışıyorum. Birbirimizi sık göremediğimiz için zaman zaman onu kaybetme korkusu yaşıyorum ama bu korkunun bir ilişki için gerekli olduğunu düşünüyorum." 
   
   Boy sorunu yaşamıyoruz 
   Okur ile evlilik planları yapmadıklarını vurgulayan Çalışkan, sözlerini şöyle bitirdi "İki insan aşk yaşadıklarını açıklayınca hemen ne zaman evleneceği soruluyor. Bizim şimdilik böyle bir planımız yok. Her şey yolunda gidiyor. Birbirimize çok yakıştırılıyoruz. Boy sorunumuz da yok. Onun boyu 2 metre 10 cm., benim boyum da 1 metre 80 cm. Yani ona oldukça yakınım." 
   
   
</TEXT>
</DOC>
