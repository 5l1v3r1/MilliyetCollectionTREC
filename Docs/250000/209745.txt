<DOC>
<DOCNO> 209745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur38.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de İstanbul'a bir aday daha Kocaeli milletvekili Sefa Sirmen 
</HEADLINE>
<TEXT>

     CHP Kocaeli Milletvekili Sefa Sirmen, İstanbul Büyükşehir Belediye Başkanlığı için CHP'den aday adayı olduğunu açıkladı. 
     Sirmen, AA muhabirine yaptığı açıklamada, ''İstanbul'un deneyimli, cesur, kararlı, misyonu olan ve özellikle deprem tecrübesi bulunan bir başkana ihtiyacı olduğunu'' belirterek, bu özelliklere sahip bulunduğunu kaydetti. 
     İzmit Büyükşehir Belediye başkanlığını 3 dönem sürdürdüğünü, ayrıca 6 yıl Marmara ve Boğazlar Belediyeler Birliği'nin başkanlığını yürüttüğünü hatırlatan Sirmen, ''Bütün bu birikimlerimle İstanbul'un kaderini değiştireceğime inanıyorum. İstanbullular'ın beni kabulleneceğine ve iddialı bir aday olacağıma güvenim tamdır'' dedi. 
     Sirmen, ''AK Parti'nin seçimlerde kuvvetli olacağı'' iddialarına ilişkin de şunları söyledi 
     ''Partinin yetkili kurulları güven duyar ve beni aday gösterirlerse, başarılı olacağıma eminim. Yerel seçimlerde aday çok önemlidir. İstanbullular da kendine parti başkanı değil, belediye başkanı seçecek. O nedenle ben aday faktörünün önemli olacağına ve büyük bir farkla da seçimi kazanacağıma inanıyorum.'' 
     
</TEXT>
</DOC>
