<DOC>
<DOCNO> 200611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko31.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİŞECAM'da anlaşma sağlanamadı... İşçiler grev kararı aldı... 
</HEADLINE>
<TEXT>

     Kristal-İş sendikasının, Cam İşverenleri Sendikası ile yürüttüğü ''19. Dönem Toplu İş Sözleşmesi'' görüşmelerinde anlaşmaya varılamaması gerekçesiyle aldığı grev kararı, yarın Şişecam'a bağlı 13 işyerinde uygulanmaya başlayacak. 
     Kristal-İş'ten yapılan yazılı açıklamada, 18 Temmuz 2003'den bu yana devam eden toplu iş sözleşmesi görüşmelerinde ücretler, sendikal haklara saygı gösterilmesi ve sendikal nedenle işten atılanların işe alınması ile idari maddelerde uzlaşmaya varılamadığı kaydedildi. 
     Alınan grev kararının Şişecam'a ait 6 şirkete bağlı 13 işyeri ve 5 binden fazla işçiyi kapsadığı belirtilen açıklamada, kararın Paşabahçe Cam Sanayi A.Ş'nin Kırklareli ve Mersin fabrikaları, Anadolu Cam Sanayi A.Ş'nin Mersin, Topkapı ve Çayırova fabrikaları, Trakya Cam Sanayi A.Ş'nin Trakya, Trakya Otocam, Mersin, Cam İşleme ve Kaplamalı Camlar fabrikaları, Cam İş Madencilik A.Ş'nin İnce Öğütme Tesisi, Çayırova Cam Sanayi A.Ş'nin Çayırova fabrikası ile Cam Elyaf Sanayi A.Ş işyerlerinde uygulanacağı ifade edildi. 
     Uygulamanın yarın Topkapı Şişe Fabrikası'nda Kristal-İş Genel Başkanı Mustafa Bağçeci tarafından başlatılacağı, aynı anda diğer yerlerde greve çıkılacağı bildirildi. 
     Üyelerin halen 1.5 yıl önceki ücretle çalıştığı belirtilen açıklamada, sendikanın eski kayıpların bir bölümünün telafisine ve enflasyon oranında bir zam teklifinde bulunmasına karşın, işveren sendikasının ücretlerin reel olarak daha da düşürülmesini içeren bir teklifte bulunduğu savunuldu. 
     Açıklamada, ''Kristal-İş Sendikası, sendikal haklara saygı, işçi ücretlerinin enflasyon karşısında korunması ve kazanılmış haklara dokunulmaması temelinde bir uzlaşmaya her zaman hazırdır. Grevin sorumluluğu sendikamızın sorumlu ve sağduyulu tavrına rağmen dayatmacı tutumlarını terk etmeyenlerin omuzunda olacaktır'' denildi. 
     
</TEXT>
</DOC>
