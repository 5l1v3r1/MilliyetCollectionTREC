<DOC>
<DOCNO> 231598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun26.html </URL>
<DATE> 2004/04/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Die Zeit Rumların tutumu planı başarısız yapacak 
</HEADLINE>
<TEXT>

     Almanya'da yayımlanan haftalık Die Zeit gazetesi, BM Genel Sekreteri Kofi Annan'ın Kıbrıs planının, Rumların tutumundan dolayı başarısız kalma tehlikesiyle karşı karşıya olduğunu belirtti. 
     Gazetede Jerry Sommer imzasıyla yayımlanan haber-yorumda, Kıbrıslı Türk Cafer Seheroğlu ile yapılan görüşmeye yer verilerek, Seheroğlu'nun zamanında Rumların baskılarından dolayı KKTC'ye geçerek Güzelyurt civarına yerleştiği, buna rağmen Kıbrıs sorununun çözümü için BM planını desteklediği ifade edildi. 
     Kardeşinin Rumlar tarafından öldürülmesine rağmen Seheroğlu'nun, ''Tüm olanları unutmalı ve yeni bir başlangıç denemeliyiz. BM planının öngördüğü gibi'' şeklinde konuştuğu kaydedildi. 
     ABD'nin stratejik çıkarlardan dolayı Türkiye'nin AB üyeliğini desteklediği için Kıbrıs sorununun çözümünü istediği, AB'nin de bölünmüş bir Kıbrıs istemediği belirtilen haber-yorumda, son kamuoyu yoklamalarının Kıbrıslı Türklerin birleşmeye onay vereceklerini gösterdiği, Türk hükümetinin de Kıbrıs'ın yeniden birleşmesinden yana olduğunu ifade ettiği, ancak Rum tarafında BM planına karşı olanların çoğunlukta olduğu görüşüne yer verildi. 
     AB ile ABD'nin her halükarda Kıbrıslı Türkleri, birleşmeye ''evet'' demeleri durumunda ödüllendirmeleri gerekeceği savunulan haber-yorumda, ''Kıbrıslı Türklere yönelik ekonomik ambargoyu gevşetebilir ya da KKTC'yi tanımaya yönelebilirler. Ayrıca Kıbrıs sorunu, Türkiye ile AB üyelik müzakerelerine başlanması konusunda bir engel olmaktan çıkabilir'' şeklinde görüş belirtildi. 
     
</TEXT>
</DOC>
