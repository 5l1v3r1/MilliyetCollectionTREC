<DOC>
<DOCNO> 227699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur12.html </URL>
<DATE> 2004/04/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yağışlı hava ile birlikte hava sıcaklığı azalacak 
</HEADLINE>
<TEXT>

     Türkiye bugünden itibaren yağışlı havanın etkisine girecek. Hava sıcaklıkları ise yarın Marmara ve Karadeniz bölgelerinde hafta sonu tüm yurtta 6-8 derece düşecek. 
     Devlet Meteoroloji İşleri Genel Müdürlüğü'nden yapılan ''Meteorolojik uyarıya'' göre, Türkiye bugünden itibaren yağışlı havanın etkisi altında kalacak. Akşam saatlerinde Kıyı Ege'de yağmur ve sağanak şeklinde başlayacak yağışlar, yarın Marmara'nın batısı ile Kıyı Ege dışında tüm yurtta devam edecek. Yağışlı hava hafta sonunda yurdun kuzey ve doğu kesimlerinde etkili olduktan sonra yurdu terk edecek. 
     Genellikle yağmur ve sağanak şeklinde beklenen yağışlar, yarın Batı Karadeniz'in iç kesimlerinde, hafta sonu Orta ve Doğu Karadeniz'in iç kesimleri ile Doğu Anadolu'nun doğusunda karla karışık yağmur ve kar şeklinde olacak. 
     Mevsim normalleri civarında ve yer yer üzerinde seyreden hava sıcaklıkları ise yarın Marmara ve Karadeniz bölgelerinde, hafta sonu tüm yurtta hissedilir derecede 6-8 derece azalacak. 
     Rüzgar Cuma ve Cumartesi günleri yurdun kuzeybatı kesimlerinde kuzeydoğu yönlerden Poyrazdan kuvvetli olarak esecek. 
     Hava sıcaklığında beklenen azalmaya bağlı olarak yarın ve hafta sonunda Marmara, Karadeniz, Doğu Anadolu'nun batısı ile İç Anadolu'nun kuzeyinde kuvvetli, İç Ege, İç Anadolu'nun güneyi ile Akdeniz'in iç kesimlerinde hafif yer yer orta şiddette don olayı bekleniyor. Zirai faaliyette bulunan üreticiler ve vatandaşların don olayına karşı tedbirli olmaları istendi. 
     
</TEXT>
</DOC>
