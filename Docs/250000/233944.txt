<DOC>
<DOCNO> 233944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur28.html </URL>
<DATE> 2004/04/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
ÇEAŞ'ta rüşvet davası... Yılmazsoy, 5 milyar lira keflatle tahliye edildi 
</HEADLINE>
<TEXT>

     Rumeli Holding'in eski Yönetim Kurulu Başkanı Kemal Uzan ile Çukurova Elektrik A.Ş'nin ÇEAŞ eski yöneticisi ve bilirkişi hakkında ''rüşvet vermek, teşebbüs etmek ve almak'' iddialarıyla açılan davanın duruşmasında, bilirkişi Hasan Cihan Yılmazsoy, 5 milyar lira kefaletle, tutuksuz yargılanmak üzere tahliye edildi. 
     Adana 5. Ağır Ceza Mahkemesi'ndeki duruşmada, tutuklu sanık, eski DSİ Barajlar ve HES Dairesi Başkan Yardımcısı Hasan Cihan Yılmazsoy hazır bulundu. 
     Haklarında gıyabi tutuklama kararı bulunan Kemal Uzan ile ÇEAŞ'ın eski Genel Müdür Yardımcısı ve Proje Müdürü Mehmet Ertuğrul Başar ise yakalanamadıkları için duruşmaya getirilemedi. 
     Sanık Hasan Cihan Yılmazsoy, rüşvet aldığı iddiasını kabul etmeyerek, suçsuz olduğunu söyledi. DSİ Barajlar ve HES Dairesi'nde başkan yardımcısı olarak görev yaptığı sırada bilirkişilikten istifasını istediğini belirten Yılmazsoy, ''İddialar asılsız, tahliyemi istiyorum'' dedi. 
     Avukatı Adem Eroğlu da müvekkili aleyhine suç unsuru oluşmadığını söyledi. 
     Suçlamanın delille ispatlanamadığını ifade eden Eroğlu, ''Belge olmadığı için müvekkilimin sonuçta beraat etme ihtimali yüksek. Bu nedenle mahkemenin uygun göreceği şekilde tahliyesine karar verilmesini talep ediyoruz'' dedi. 
     Mahkeme heyeti, Hasan Cihan Yılmazsoy'un tutuksuz yargılanmak üzere 5 milyar lira kefaletle serbest bırakılmasına, Kemal Uzan ile Mehmet Ertuğrul Başar'ın gıyabi tutukluluk hallerinin devamına karar vererek duruşmayı erteledi. 
     
</TEXT>
</DOC>
