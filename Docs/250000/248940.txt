<DOC>
<DOCNO> 248940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun23.html </URL>
<DATE> 2004/06/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
11 Madrid saldırılarında 'delil yetersizliği'nden 3 beraat 
</HEADLINE>
<TEXT>

     İspanya'nın başkenti Madrid'de 11 Mart'ta meydana gelen terörist saldırılarla bağlantılı olarak tutuklu bulunanlardan 3'ü ''delil yetersizliğinden'' serbest bırakıldı. 
     Madrid'deki saldırıların üzerinden 48 saat geçtikten sonra ilk yakalanan 5 kişilik grupta yer alan Fas uyruklu Muhammed Bekkali, Abderrahim Zbah ve Muhammed Şavi dün serbest bırakıldı. 
     Ulusal Mahkeme Hakimi Juan Del Olmo'nun kararıyla serbest bırakılan 3 kişi, 190 kişiyi öldürmek ve 1430 kişiyi yaralamaktan yaklaşık 3 aydır cezaevinde bulunuyordu. Bu kişiler, 11 Mart saldırılarını gerçekleştiren teröristlere malzeme yardımı yapmakla suçlanıyordu. 
     Del Olmo'nun, serbest bıraktığı 3 Faslının haftada bir emniyet müdürlüğüne gitmeleri, kaldıkları evi ve telefon numaralarını bildirmeleri şartını koyduğu bildirildi. Pasaportlarına el konulan Bekkali, Zbah ve Şavi'nin, İspanya dışına çıkması da yasaklandı. 
     
</TEXT>
</DOC>
