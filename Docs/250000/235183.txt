<DOC>
<DOCNO> 235183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun36.html </URL>
<DATE> 2004/04/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Belçika basını Rumlar, AB'nin genişleme bayramını berbat etti 
</HEADLINE>
<TEXT>

     Sıtkı Uluç bildiriyor 

Kıbrıs referandumlarının sonuçlarını ve AB kanadındaki tepkileri değerlendirmeye devam eden Belçika basını, ''Kıbrıslı Rumların, AB'nin 1 Mayıs'taki genişleme bayramını berbat ettikleri'' görüşünde birleşti. 
     Le Soir gazetesinin haberinde, ''Rumların AB hamuruna büyük bir taş attıkları'', hazırlanılan genişleme şenliğine gölge düşürdükleri, bu durumda Türklerin cezalandırılmaması gerektiği kaydedilerek, AB'nin Kuzey Kıbrıs'ta temsilcilik açacağı ve ekonomik gelişmeye katkıda bulunacağı belirtildi. 
     Lüksemburg'da dün yapılan AB Genel İşler Konseyi'nde Rumlara karşı tavırda herkesin mutabık olduğu ve Türklere yardımın Rum yetkililerden geçmeden ulaştırılacağı ifade edilen haberde, Belçika Dışişleri Bakanı Louis Michel'in, ''Ankara'nın olumlu tavrının, AB ile ilişkilerindeki psikolojik ortamı da olumlu yönde etkileyeceği'' görüşüne yer verildi. 
     Muhafazakar La Libre Belgique gazetesinin haberinde, ''Genişleme şenliğini berbat ettiğiniz için teşekkürler'' denilerek, AB bakanlarının hepsinin Rumlara bunu söylediği belirtildi ve Yeşil Hat'tın kaçınılmaz olarak AB sınırı olduğu üzerinde duruldu. 
     Gazetenin haberinde, ''AB için müthiş bir migren'' olarak nitelendirilen Kıbrıs sorunu konusunda ''manevra alanının daraldığı'' ve diplomatların, ''KKTC'nin tanınmasından oluşan kırmızı çizgiye kadar olan manevra yeteneklerini araştırdıkları'' kaydedildi. 
     Dile getirilen üzüntülerin hiçbir şey değiştirmeyeceği belirtilen La Libre Belgique gazetesinin haberinde, 1 Mayıs'ta Yeşil Hat'tın AB sınırı olacağını Günter Verheugen'in de kabul ettiği anlatılarak, Kıbrıslı Türklerin cezalandırılmamaları için çözümler arandığı üzerinde duruldu. Haberde, AB'nin, bugüne kadar sadece Türkiye tarafından tanınmış olan KKTC'nin yetkilileriyle doğrudan temas kuracağı, bu amaçla kuzeyde temsilcilik açacağı, bu temasları Rum yönetimini dikkate almadan gerçekleştireceği belirtildi. 
     ''Bütün bunlar AB'ye atılmış olan ve hüzün yaratan diplomatik iki çift tokata benziyor'' denilen gazetedeki yazıda, Rumların AB'ye bu darbeleri hazmetmesini kolaylaştırmak için ''hap yutturmayı'' denedikleri, bu amaçla bazı ''iyi niyet gösterilerinde'' bulunur gibi yaptıkları, Türk tarafına para aktarılmasına karşı çıkmadıkları kaydedilerek, ''Bu, işin kolayı. Zaten verilen para Rumların parası değil'' görüşüne yer verildi. 
     
</TEXT>
</DOC>
