<DOC>
<DOCNO> 249341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/ekonomi/eko04.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Para girişi olmadan borsada yükseliş zor 
</HEADLINE>
<TEXT>


Hacimdeki daralma aşılamazsa endeks bir süre daha sıkıntılı hareket edebilir. Yükseliş taze para girişiyle gerçekleşebilir 

Zeynep Candan Aktaş 

Haftanın genelinde satış baskısını daha yoğun hisseden İMKB 100 Endeksi haftayı yüzde 3.96'lık değer düşüşüyle 16.964 puandan kapadı. ABD'den gelen veriler FED'in sert bir faiz artışı yapmayacağı beklentilerini teyid eder nitelikte. Hazine bu beklentinin güçlenmesiyle Eurobond tahvil ihracı için hazırlıklara başladı. Bu yıl için planlanan Eurobond ihracının yaklaşık yarısını gerçekleştiren Hazine, dış piyasalarda tanıtıma çıkmak için en uygun zamanı bekliyor. Haftanın son gününde AB'den gelen müzakere takvimine ilişkin haberler Nisan ayı dış ticaret açığı rakamlarının gölgesinde kaldı. İlk dört ayda 10.4 milyar dolara ulaşan açık rakamı piyasalarda olumsuz algılandı. Önümüzdeki haftanın gündeminde IMF ile ilişkilerin ne şekilde devam edeceğine dair açıklamalar ve NATO zirvesi ilk sıralarda yer alacaklar. 
Teknik analiz açısından ise endeksin kısa vadeli düzeltmesini sürdürdüğü görülüyor. Mayıs ayında test edilen 15.800'ün şimdilik güçlü durduğu izleniyor. Ara destekler ise 16.700 ve 16.300 seviyelerinde bulunuyor. Hacimde yaşanan daralma hisse senedi piyasalarına ilginin azaldığını gösteriyor. Endeksin kısa vadeli göstergeleri kararsız bölgelerde düşüş eğilimini sürdürürken, uzun vadeli göstergeler aşırı satım bölgelerinden alım sinyalleri üretmeye başladılar. Bu görüntü kısa vadede 16.000-16.500 aralığındaki destek bölgesinin güçlenebileceğini işaret ediyor. Ancak hacimde artış sağlanmadıkça yukarıya doğru çok güçlü hareketler de beklenmemeli. Önümüzdeki hafta senet bazında destek bulma ve güçlenme çabalarına bağlı olarak endekste de 16.500'ün üzerinde güçlenme çabaları etkili olabilir. 
Bol kazançlı haftalar dileğiyle. 


</TEXT>
</DOC>
