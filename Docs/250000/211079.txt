<DOC>
<DOCNO> 211079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur12.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzlanan çanak antenler nasıl açılır 
</HEADLINE>
<TEXT>

     Konya'nın Beyşehir İlçesi'nde çanak antenlerin donması nedeniyle ulusal televizyon kanallarının izlenmesinde sorun yaşanırken, vatandaşlar ve belediye görevlileri çareyi antenleri tuzlamakta buldu. 
     Yoğun kar yağışı ve özellikle gece saatlerinde sıcaklıkların eksi 20 dereceye kadar düşmesi, yurdun büyük bir bölümünde yaşamı olumsuz yönde etkiliyor. 
     Çok sayıda yerleşim biriminin ulaşım güçlüğü nedeniyle çevre ilçe ve beldelerle bağlantıları kesilirken Beyşehir'de verici antenlerin ve evlerdeki çanak antenlerin buz tutması nedeniyle ulusal televizyon kanalları güçlükle izlenebiliyor. 
     Bu konuda gelen şikayetler üzerine yoğun bir çalışma başlattıklarını belirten Beyşehir Belediye Başkan Yardımcısı Hakkı Kırcan, soğukların teknik arızalara neden olduğunu kaydetti. Belediye ekiplerinin ilçede televizyon yayınlarının rahat izlenmesi için çalışmalar yaptığını belirten Kırcan, bu konuda ayrı bir ekip kurduklarını ve ulusal kanallara ait vericilerin buzlanma nedeniyle tuzlandığını bildirdi. 
     Vatandaşların da donan çanak antenlerini tuzladığını ifade eden Kırcan, bu yolla sorunun biraz olsun çözüldüğünü söyledi. 
     
</TEXT>
</DOC>
