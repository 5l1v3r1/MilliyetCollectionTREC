<DOC>
<DOCNO> 215249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/spor/spo01.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen oynuyor 
</HEADLINE>
<TEXT>

   İdmana çıkan ve ciddi bir sorunu olmadığı belirtilen Beşiktaş'ın süper solağı bugünkü maçta forma giyecek 
      
   Sorunu kalmadı 
   SİYAH - Beyazlı takımda sağ adalesinde çekme olan, ayrıca da gribe yakalanan Sergen'in bugünkü maçta forma giyebileceği öğrenildi. Yıldız oyuncunun dünkü antrenmana katıldığı ve ciddi bir sorununun bulunmadığı belirtildi. Beşiktaşlı futbolcular dün gece de Ümraniye Tesisleri'nde kampa devam ettiler. 
   
   Otobüs giremedi 
   FUTBOLCULARI dün maça götürmek üzere Ümraniye'ye gelen takım otobüsü ise aşırı kar nedeniyle tesislerden içeri giremedi. Basın mensuplarına ayrılan park alanında bırakılan otobüs yolların temizlenmesinden sonra tesislere alındı. Bu arada sabah yapılan antrenmanın ardından saha zemini naylonla kaplandı. 
   
   Bir yıl sonra gündüz maçı 
   KARTAL, İnönü Stadı'nda tam bir yıl sonra gündüz maçına çıkacak. Siyah - Beyazlılar, evlerindeki son gündüz maçını geçen sezon 16 Şubat'ta İstanbulspor'a karşı oynamış, şu anda takımda olmayan İlhan Mansız ve Ahmet Dursun'un golleriyle sahadan 2-1 galip ayrılmıştı. Bu arada Beşiktaş'a erteleme yaramıyor. Siyah - Beyazlılılar geçen yıl da Diyarbakır ile oynadığı erteleme maçını 1-0 kaybetmiş, namağlup unvanını yitirmişti. 
   
   İlhanbank    Zengin edecek 
   VİSSEL Kobe'ye rekor bir ücretle transfer olarak Beşiktaş'a milyonlarca dolar kazandıran İlhan Mansız şimdi de yeni takımını zengin edecek. Japon takımının yöneticileri, yıldız oyuncunun adı olan forma, ayakkabı, anahtarlık, t - shirt gibi eşyalarını piyasaya sürmeye hazırlanıyor. 
   
   Almanya'ya gitti 
   SEZON açılışı öncesinde İlhan Mansız'ın ürünleri satışa sunacak olan yöneticilerin hedefi bu pahalı transferi bedavaya getirmek. Bu arada reklam şirketleri nedeniyle resmi imzayı atmakta geciken İlhan Mansız ailesini görmek ve eşyalarını toplamak için Almanya'ya gitti. 
   
   Luce'den jest    
   Denizli'ye üzüldü 
   CUMA günü "Denizli maçını mutlaka oynamak istiyorum. Ertelenen karşılaşmalardan sonra büyük bir motivasyon sorunu yaşıyoruz" açıklaması yapan Lucescu, Denizlispor'un İstanbul'a gelmek için çektiği çileyi öğrenince büyük bir jest yaptı. Rumen hoca "Böyle bir atmosferde maç oynayamazlar. Saha dışında kendimiz için düşündüğümüzü rakiplerimiz için de düşünüyoruz" diyerek yönetimden maçın ertelenmesi için federasyona başvurmalarını istedi. Bunun üzerine yönetim harekete geçti ve federasyona başvurarak Lucescu'nun isteğini yerine getirdi. 
   
   'Yakışan buydu' 
   BEŞİKTAŞ İkinci Başkanı Hüsnü Güreli, kendileri için önce dostluğun önemli olduğunu, bu yüzden Denizlispor'un erteleme talebine olumlu baktıklarını söyledi. Güreli, "Bu hava koşullarında aynı şey bizim de başımıza gelebilirdi. Bize yakışan buydu. Beşiktaş geleneklerine uygun hareket ettik" dedi. Asbaşkan Muzaffer Nasıroğlu da, Denizlispor'un her türlü zorluğu göze alarak geldiğini, bu yüzden ellerinden geleni yaptıklarını belirtti. 
   
   
   
</TEXT>
</DOC>
