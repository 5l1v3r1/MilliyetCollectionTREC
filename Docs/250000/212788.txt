<DOC>
<DOCNO> 212788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/ekonomi/eko01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtdışına karşı kredi kartlı önlem 
</HEADLINE>
<TEXT>

   Gelirler Genel Müdürlüğü, lokanta, avukat büroları ve doktor muayenehanelerinde kredi kartı ile işlem zorunluluğu getirerek kayıtdışını azaltmayı hedefliyor 
      GÜLÇİN ÜSTÜN Tahran 
   
   Gelirler Genel Müdürlüğü, kayıtdışı ile mücadelede kredi kartlarını kullanma hesabı yapıyor. Kurum, lüks lokantalar, avukatlar ve doktorlara kredi kartı POS makinesi zorunluluğu getirerek kayıp - kaçağı önlemeyi planlıyor. Gelirler Genel Müdür Vekili Osman Arıoğlu, Bankalar Birliği ile yürütülen çalışmaların en geç martta tamamlanacağını belirtti. 
   İmam Humeyni Havaalanı'nın açılış töreni için Tahran'da bulunan Gelirler Genel Müdür Vekili Arıoğlu, kayıp - kaçak oranını düşürmek için kredi kartlarının kullanımını artırmayı amaçladıklarını söyledi. Arıoğlu, bunun için nakit işlemlerin yaygın olduğu lüks lokanta, avukat büroları ve doktor muayenehanelerinde kredi kartının kullanabilmesi için POS makinelerinin zorunlu hale getirmesi planlandığını belirtti. 
   
   'Gerekirse adam dikerim' 
   Arıoğlu, Bankalar Birliği ile çalışmaların devam ettiğini belirterek, "En geç marta kadar düzenlemeye geçeceğiz" dedi. Kredi kartını kontrol etmenin daha kolay olacağını belirten Arıoğlu, sistemin düzenli işleyip işlemeyeceği yönündeki sorular üzerine de "Gerekirse her lokanta ve muayenehanenin önüne bir adam oturturum" yanıtını verdi. 
   
   Vergi düzenlemeleri sürecek    Gelirler Genel Müdürü Arıoğlu, enflasyon muhasebesi konusunda yeni bir düzenlemeye ihtiyaç olabileceğini söyledi. Sistemin ilk üç ay işleyemeyebileceğini belirten Arıoğlu, "Üç aylık enflasyon yüzde 10'u geçmeyebilir. Bu nedenle kanuna bir geçici madde eklenerek, bu üç aylık sınırı kaldıracağız" dedi. 2004 sonuna kadar yeni vergi düzenlemelerinin süreceğini kaydeden Arıoğlu, şubat sonunda yeni bir paketi Meclis'e sunacaklarını söyledi. 
   
   
</TEXT>
</DOC>
