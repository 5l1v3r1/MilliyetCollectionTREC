<DOC>
<DOCNO> 240271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko14.html </URL>
<DATE> 2004/05/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"Ülkemiz, OECD içinde devlet ve israf sıralamasında sonuncu oldu... 
</HEADLINE>
<TEXT>

     Türkiye İsrafı Önleme Vakfı Başkanı ve Diyarbakır Milletvekili Prof. Dr. Aziz Akgül, Türkiye'de yılda 64.7 katrilyon liranın israf edildiğini bildirdi. 
     Akgül, Bolu Abant'ta basınla düzenlediği sohbet toplantısında, Türkiye'de israfın önlenmesi, verimliliğin artırılması, mikro kredi ve gıda bankacılığı konusunda yapılan araştırma ve çalışmalara ilişkin bilgi verdi. 
     Akgül, 2004 yılının Türkiye'de israfı önleme ve verimlilik yılı olarak kabul edildiğini belirterek, 1980'li yılların ikinci yarısından itibaren ekonominin bir israf kısır döngüsüne girdiğini vurguladı. 
     Ekonominin kamu israfı, bütçe açıkları, kamu borçlanma gereği yüksek faizler, yatırımların azalması, borcun borçla finansmanı gibi döngünün içinde bunaldığını anlatan Akgül, Türkiye'deki israfın büyüklüğünü şöyle açıkladı 
     ''Türkiye'nin 2003 yılı gayrisafi yurt içi hasılası 259 katrilyon liradır. Bu rakamın yüzde 25'i yani 64 katrilyon 750 trilyon lirası israf edilmektedir. 
     Dünya Ekonomik Forumu tarafından 2003 yılında, 30 OECD ülkesini kapsayan israfla ilgili bir değerlendirme yapıldı. Ülkelerin mukayeseli çalışmasında Türkiye 30 ülke içinde devlette israf sıralamasında sonuncu oldu. En az israfın olduğu ilk 3 ülke ise sırasıyla Finlandiya, Danimarka ve Lüksemburg... 
     Türkiye'de kamudaki israfı 3 ana başlıkla değerlendiriyoruz. Bunlardan ilki altın israftır ki iç borç faizine ödenen paralardır. Gümüş alan olarak tabir ettiğimiz sosyal güvenlik kurumlarına verilen kaynaktır ve bronz alan olarak tabir ettiğimiz kısımda da kamudaki yapılanmadan kaynaklanan israflardır.'' 
     
     YOKSULLARA KREDİ İMKANI 
     Temel ihtiyaçlar için günlük harcama miktarı olarak 1.5 doların esas alınması durumunda nüfusun yaklaşık yüzde 34'ünün yaklaşık 23 milyon kişi yoksul olduğunun ortaya çıktığını ifade eden Akgül, ''Buna göre Türkiye'nin yaklaşık 3'te biri yoksuldur'' dedi. 
     Fakirlere hibe şeklinde yapılan yardımların insanları atalete sürüklediğine dikkati çeken Akgül, bu çerçevede yeşil kart uygulamasına da karşı olduğunu söyledi. 
     ''Bir kere insanlar bu kart verilerek baştan siz fakirsiniz diye damgalanıyor ve ben bunu en büyük ayrımcılık olarak görüyorum. Bunun yerine genel sağlık sigortası geliştirilmeli ve yoksul insanlar bu kapsama alınmalıdır'' diyen Akgül, şöyle devam etti 
     ''Mikrokredi iş yapma fikri olup gelir getirici bir faaliyette bulunmak üzere küçük bir başlangıç sermayesine ihtiyacı olan yoksullara imkan verilmesidir. Bu kredide hedef kitle kadınlar, işsiz gençler, işsiz yaşlılar, özürlüler, küçük ölçekli çiftçiler, gaziler, sokaktaki sahipsiz çocuklar, çocuklarını çocuk esirgeme kurumuna vermek mecburiyetinde kalan aileler, topraksız ve orman köylüleridir.'' 
     
     ''MİKROFİNANS KURULUŞLARI HAKKINDA KANUN TASARISI'' 
     Akgül, bu kesimin kredilendirilerek küçük iş sahibi olmalarının sağlanması konusunda adımlar atıldığını belirterek, bu amaçla ''Mikrofinans Kuruluşları Hakkındaki Kanun Tasarısı''nın hazırlandığını ve tasarının pazartesi günü Bakanlar Kurulu'nda görüşmeye açılmasının beklendiğini söyledi. 
     Bu sistemin halen 111 ülkede uygulanmakta olduğuna işaret eden Akgül, ''Hatta AB'ye katılan son 10 ülkede bile bu sistem var. Orta Asya Türk cumhuriyetlerinde var. Sistem oturduğunda krediye ulaşma imkanı olmayan fakir insanlar böylelikle krediye ulaşmış olacaklar'' diye konuştu. 
     
     GIDA BANKACILIĞI 
     Akgül, gıda bankacılığındaki amaçlarını ise ''israfı önleyerek, açlık sınırında bulunan vatandaşların ihtiyacı olan temel gıda maddelerini zamanında ulaştırmak'' olarak tanımladı. 
     Akgül, gıda bankasına verilecek gıdaların, üretim fazlası, paketleme ve kodlama hataları sebebiyle piyasaya verilemeyen ürünler, raf ömrünün bitimine az zaman kalan ancak sağlık şartlarına uygun olan ürünler, hasarlı ancak sağlık şartlarına uygun ürünler ile hayırseverlerin hibelerinden oluşacağını dile getirdi. 
     Bu anlamda ABD'de 252 gıda bankaları birliği bulunduğunu belirten Akgül, halen Türkiye'de Konya ve Diyarbakır'da gıda bankası bulunduğunu, 18 Mayıs Salı günü de Gaziantep'te bir banka daha açılacağını bildirdi. 
     Akgül, gıda bankacılığına sadece gıda üreten firmaların değil, her alanda iş yapan firmaların, şirketlerin ve hayırseverlerin katılabileceğini de sözlerine ekledi. 
     
</TEXT>
</DOC>
