<DOC>
<DOCNO> 243115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/dunya/axdun01.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül erken gelecek uyarısı 
</HEADLINE>
<TEXT>


DIŞ HABERLER SERVİSİ 


Amerikan Associated Press AP haber ajansı, üst düzey Amerikalı terör uzmanlarından aldığı bilgilere göre, "ABD'yi bu yaz ayları içerisinde 11 Eylül çapında büyük bir terör darbesinin daha vurabileceğini" bildirdi. AP'yi doğrulayan Beyaz Saray da, ABD'nin "ciddi terörist saldırı tehdidi dönemine girdiği" uyarısında bulundu. Beyaz Saray Sözcüsü Scott McClellan, bu saldırılarda, Ocak 2005'e kadar olan süre içindeki önemli olayların hedef alınabileceğinin altını çizerek, "Ciddi bir tehdit dönemi içine girmiş bulunuyoruz, güvenlik önlemlerini güçlendirmekle sorumlu yetkililer ve iç güvenlik yetkilileri günde 24 saat, haftada 7 gün boyunca tetikte bekliyorlar" dedi. 
ABD'nin çeşitli istihbarat örgütleri ve FBI alarma geçerken, haziranda Georgia'da yapılacak G - 8 zirvesi, Demokratik Parti'nin temmuzdaki Boston kongresi ve ağustosta New York'ta toplanacak Cumhuriyetçi Parti kongresi, teröristlerin vurabileceği hedefler arasında gösterildi. Adalet Bakanlığı da, dün aranmakta olan ve çok tehlikeli diye nitelediği Usame Bin Ladin'in El Kaide Örgütü mensubu 7 teröristin fotoğraflarını yayımladı. İstihbarat bilgilerine göre, teröristler bu kez kimyasal, biyolojik ya da küçük bir atom bombası etkisi yaratacak radyolojik bir silahla vurma planları yapıyor. Uzmanlar, ABD seçim yılı olmasının da terör tehdidini artırdığını belirttiler. 11 Mart'ta Madrid'de yapılan saldırılar, İspanya seçimlerinin sonucunu etkilemişti. 


</TEXT>
</DOC>
