<DOC>
<DOCNO> 226303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun13.html </URL>
<DATE> 2004/03/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Miller "Gümrük Birliği, Rumların AB üyeliği karşılığında yapıldı" 
</HEADLINE>
<TEXT>

     ABD'nin Atina Büyükelçisi Thomas Miller, Türkiye ile AB arasındaki gümrük birliği anlaşmasının, ''Kıbrıs'ın Rum kesiminin AB üyeliği karşılığında yapıldığını'' öne sürdü. 
     Miller, Atina'da yayımlanan Katimerini gazetesine verdiği demeçte, ''Kıbrıs konusunun bugünkü aşamaya gelmesinde en önemli etkenin Türkiye ile AB arasındaki gümrük birliği anlaşması olduğunu'' iddia etti. 
     ''Kıbrıs sorunuyla ilgili olarak eskiye oranla bugün birçok şeyin değiştiğini'' kaydeden Miller şöyle dedi 
     ''Hükümetler değişti. Türkiye'de yeni bir hükümet var. 1995 yılında meydana gelen ve birçok kişinin unutmaya çalıştığı çok önemli bir gelişme olan Kıbrıs'ın AB üyeliği karşılığında, Türkiye ile AB arasında yapılan gümrük birliği anlaşması var. 1995'te 2004 çok uzak gözüküyordu. Şimdi Kıbrıs'ın AB üyeliği için sadece birkaç ay kaldı. O anlaşma yapılmamış olsaydı bugün bu noktada bulunmayacaktık. Bu da önemli bir adımdır.'' 
     
</TEXT>
</DOC>
