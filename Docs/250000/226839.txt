<DOC>
<DOCNO> 226839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun55.html </URL>
<DATE> 2004/03/30/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Afganistan 2004 olimpiyatlarına katılıyor 
</HEADLINE>
<TEXT>

     Afganistan'ın 30 yıl aradan sonra ilk kez Olimpiyatlara katılacağı bildirildi. 
     Atina'da 2004 Eylül ortasında başlayacak Olimpiyatlara Afganistan'ın katılımı için Yunanistan hükümetinin yardımcı olduğu belirtildi. 
     Yunan yardım kuruluşu Hellenic Rescue Team'ın HRT Afganistan temsilcisi Livaditu Zoi, konuyla ilgili açıklamasında, Afganistan'da 18 sporcunun seçildiğini ve bu sporcuların Yunanistan'ın Lezbos adasında 2 ay, Selanik'te ise 1 ay kampa sokulacağını söyledi. 
     Olimpiyatlara katılacak Afgan sporcuların Kabil Olimpiyat Stadyumu'nda yapılan tanıtımında Adidas firması sponsorluğu üstlendi. Firma, sporculara spor malzemesi dağıttı. 
     Bu arada, Afganistan'daki Uluslararası Güvenlik Destek Gücü ISAF bünyesindeki Yunan Birliği Komutan Yardımcısı Binbaşı Theodor Pulos, stadyumda yapılan sporcu tanıtımı töreninde, Afganistan Olimpiyatlar Federasyonu Başkanı Enver Cekdelek'e olimpiyat bayrağını verdi. 
     Törende konuşan Cekdelek, Olimpiyatlara katılmanın Afganistan için büyük bir fırsat olduğunu belirtti. Cekdelek, ''Atina'da yapılacak olimpiyatlar Afganistan için büyük önem arz etmektedir. Sporcularımız olimpiyatlarda gerekeni yapacak ve madalyalarla Afganistan'ın tanıtımını taclandırmış olarak döneceklerdir. Buna inanıyorum'' diye konuştu. 
     
</TEXT>
</DOC>
