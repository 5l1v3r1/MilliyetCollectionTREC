<DOC>
<DOCNO> 223248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas19.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Koala, trafiği altüst etti 
</HEADLINE>
<TEXT>

     Avustralya'nın güneydoğusundaki bir kentte yolun karşısına geçip geçmeye bir türlü karar veremeyen koala araç trafiğini altüst etti. 
     İnsanlara pek yanaşmayan ve zamanını yola düşen okaliptus yapraklarının tadına bakmakla geçiren koala, kentin önemli kavşaklarından birinin tam ortasında, en iyi okaliptus yapraklarını nerede bulacağını düşünürken, onun bir karar vermesini bekleyen araçlar trafiği kilitledi. 
     Yetkililerin yakalamaya çalıştığı koala, daha sonra yakınlardaki bir ağaca tırmanarak, sakince yaprakları yemeğe koyuldu. Yetkililerin koalayı yakalama çabaları da boşa çıktı. 
     Bu tür olaylara pek sık rastlanmıyor, çünkü koalalar genellikle insanlardan uzak durmayı ve ağaç tepelerinde gezinmeyi tercih ediyor. 
     
</TEXT>
</DOC>
