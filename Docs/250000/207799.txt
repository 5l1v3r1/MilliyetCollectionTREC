<DOC>
<DOCNO> 207799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/ekonomi/eko06.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye turizmde Avrupa'nın en ucuzu 
</HEADLINE>
<TEXT>

   İngiliz Tüketiciler Birliği'nin yaptığı araştırmaya göre 21 Avrupa ülkesi arasında en ucuz tatil Türkiye'de yapılıyor 
      LONDRA Anka 
   
   İstanbul'da yaşanan terör saldırılarının ardından Türkiye'de "yüksek derecede terörizm" tehlikesi olduğu açıklamasıyla vatandaşlarını uyaran İngiltere Dışişleri Bakanlığı'na rağmen, İngiltere'deki Tüketiciler Birliği, bir anketle Türkiye'nin Avrupa genelinde en ucuz ülke olduğu için tatillerde tercih edilmesini teşvik etti. 
   "Kuzey Avrupa'da, bir Norveç fiyordu kadar derin ceplere ihtiyacınız varken, doğu ve güney Avrupa'da yoksullar bile prensler gibi yaşayabilir" değerlendirmesinde bulunan anket sonuçlarına göre, Türkiye tatil için, Avrupa genelindeki 21 ülke değerlendirildiğinde, en ucuz ülke konumunda bulunuyor. 
   Ülkelerin başkentlerinde, turizm sezonu içinde kahvaltı ve vergi de dahil olmak üzere iki kişilik otel odasının bir gecelik kira ortalaması Avrupa genelinde 75 sterlin olurken, Türkiye bu alanda 40 sterlinlik fiyatla en ucuz ülke oldu. Avrupa genelinde ortalama 45 sterlin karşılığında aynı koşullar altında "hesaplı" barınma olanağı sağlanırken, Türkiye "hesaplı" başlığı altındaki değerlendirmede 20 sterlin ile yine ilk sırada yer aldı. 
   Bir kutu güneş yağı, bir kutu kola, bir şişe su, bir paket patates cipsi ve 24 pozluk fotoğraf filmi ile birlikte 10 kartpostal ve pulun bulunduğu alışveriş çantası fiyatında da Türkiye, 12 sterlinlik Çek Cumhuriyeti'nin ardından 13 sterlin ile ikinci oldu. 
   
   
</TEXT>
</DOC>
