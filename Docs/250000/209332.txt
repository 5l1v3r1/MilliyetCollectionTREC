<DOC>
<DOCNO> 209332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur23.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen F-16'ı bulunamıyor... 
</HEADLINE>
<TEXT>

     Balıkesir 9. Ana Jet Üssü'nden havalandıktan sonra Kütahya'nın Tavşanlı İlçesi yakınlarında düştüğü bildirilen F-16 savaş uçağı ve pilotunu arama çalışmalarına 2 savaş uçağı da katıldı. 
     AA muhabirinin aldığı bilgiye göre, bölgede dünden beri arama kurtarma çalışmalarına katılan askeri ve sivil ekipler, yaklaşık 200 kilometrekarelik ormanlık alanda uçağı ve pilotu aramaya devam ederken, 2 askeri helikopter ve ''Casa'' tipi bir uçağın ardından, Hava Kuvvetleri Komutanlığı'na ait 2 savaş uçağı da bölgeyi havadan taramaya başladı. 
     Yetkililer, dağlık ve engebeli olan bölgede şu ana kadar bir bulguya rastlanmadığını, ekiplerin, öncelikle pilotu bulmanın çabasında olduklarını, bu nedenle köpekli timlerin karadan, helikopter ve uçakların da havadan hassas bir çalışma yürüttüklerini söylediler. 
     Tavşanlı Kaymakamı Mehmet Özmen de arama ve kurtarma çalışmalarından henüz bir sonuç alınamadığını, çalışmaların aralıksız sürdüğünü bildirdi. 
     Bu arada, F-16 uçağıyla radar irtibatının kesildiği Yaylacık Bölgesi'nin yaklaşık 5-6 kilometre aşağısındaki Şenlik Köyü'nde ''Kriz Merkezi'' oluşturulduğu öğrenildi. 
     
     ''PİLOTUN FIRLADIĞINI'' İDDİA EDEN KÖYLÜ KADIN 

     Bu arada, Tavşanlı İlçesi'ne bağlı Elmalı Köyü'nden Selime Koyulmuş 47 , kazadan önce uçağı gördüğünü öne sürdü. 
     Koyulmuş, AA muhabirine yaptığı açıklamada, koyunlarını dün köy yakınında otlattığı sırada Yaylacık bölgesinde bir uçaktan garip sesler gelmesi üzerine dikkatle yukarı baktığını belirten Koyulmuş, şunları söyledi 
     ''Uçağın sesi değişti. Sonra kapağı ayna gibi parladı. Sonra pilot yukarı fırladı. Ondan sonrasını görmedim ama bir süre sonra gürültüyle evlerimiz sallandı. Durumu komşularıma anlatınca, benimle dalga geçtiler, Ben de cahil olduğumdan, yetkililere durumu bildiremedim. Eşim Osman, olay sırasında Tavşanlı'daydı, akşam gelince 'uçak düşmüş' dedi. Ben de gördüklerimi ona anlattım. Sonra durumu jandarmaya bildirdik. Onlara da bildiklerimi anlattım.'' 
     
</TEXT>
</DOC>
