<DOC>
<DOCNO> 246229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko29.html </URL>
<DATE> 2004/06/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Microsoft, AB kararına itiraz etti... 
</HEADLINE>
<TEXT>

     Sıtkı Uluç 

AB Komisyonu'nun, Avrupa pazarında haksız rekabet yöntemleri nedeniyle suçladığı ve 497 milyon euro ceza verdiği Amerikan bilgisayar ve bilgi işlem şirketi Microsoft, Avrupa Adalet Divanı'na resmen başvurarak bu karara itiraz etti. 
     Lüksemburg'da bulunan Adalet Divanı, AB Komisyonu'nun 24 Mart tarihli kararına Microsoft'un resmi itiraz başvurusunun dün kuruma iletildiğini duyurdu. 
     Adalet Divanı, AB Komisyonu kararının iptalini isteyen Microsoft'un bu başvurusunun incelemeye alındığını bildirdi. 
     AB Komisyonu, Microsoft şirketinin bilgisayar ve bilgi işlem alanında bir tekel elde ettiği, haksız rekabette bulunduğu görüşünden kaynaklanan ve 5 yıldır süren soruşturmasını tamamladıktan sonra, şirketin yöneticisi Steve Ballmer ile müzakereler sürdürmüş, ancak bu temaslar uzlaşmazlıkla sonuçlanmıştı. 
     AB üyesi ülkelerin uzmanları, Microsoft'un rekabet kurallarını ihlal ettiği görüşünde birleşmişlerdi. ''Windows'' ve ''Media Player'' gibi programlarla tekel oluşturan ve rakiplerine alternatif sunmayan Microsoft'tan tavır değiştirmesini isteyen, ancak olumlu yanıt alamayan AB, Microsoft'tan, Windows ve diğer programları hakkında rakip şirketlere daha fazla bilgi vermesini, bu programlara uyumlu farklı programlar üretilmesine olanak tanımasını da istiyor. 
     Avrupa Adalet Divanı'nın Microsoft'un temyiz başvurusuna ilişkin kararını önümüzdeki aylarda açıklaması bekleniyor. 
     
</TEXT>
</DOC>
