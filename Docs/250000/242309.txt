<DOC>
<DOCNO> 242309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun17.html </URL>
<DATE> 2004/05/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Denktaş Annan Planı bir daha gündeme gelmemeli 
</HEADLINE>
<TEXT>

     KKTC Cumhurbaşkanı Rauf Denktaş, ''referandumla yeni sayfa açıldığını, bu sayfada artık Annan planının bulunmadığını'' söyledi. 
     Denktaş, Kıbrıs Türk Kadınlar Birliği heyetini kabulü sırasında yaptığı açıklamada, planda, ''Taraflardan biri veya ikisi hayır derse plan ortadan kalkar'' ilkesinin bulunduğuna işaret ederek, plana ''evet'' diyenlerin buna da ''evet'' dediğini kaydetti. 
     ''Annan planının kendi kendini yok ettiğini ve bunu tekrar gündeme getirmenin büyük bir olay olduğunu, bunu kimsenin yapmaması gerektiğini'' ifade eden Denktaş, ''Allah'tan Türkiye de aynı şeyi söylemektedir bu konuda. Bir tehlikeyi atlattık, ama önümüzde tehlikeli günler, aylar var, dikkatli olmamız lazım'' dedi. 
     Halkın uyanık olması ve özellikle gençlerin uyarılması gerektiğini söyleyen Denktaş, ''dünyanın hiçbir yerinde, devlet kurmuş, self-determinasyon hakkı kabul edilmiş bir halkın, devletini pazarlığa çıkarıp devletinden vazgeçtiğinin görülmediğini'' belirtti. 
     
     ANADOLU'DA MAHCUP OLUYORUM 
     Denktaş, şöyle devam etti 
     ''Ben Anadolu'ya gittikçe, bu sorular karşısında kalıyor ve çok mahcup oluyorum. Anlatmaya çalışıyorum. 'Evet' diyen kardeşlerimizin arasında çoğu, kendilerine vaat edilen 'AB'ye girdiğimiz takdirde devletimiz tanınacaktır, yüceltilecektir' sözüyle 'evet' demiştir. Bu Başbakanımızın sözüdür. 'Rumlar hayır, siz evet dediğiniz takdirde sizi tanıtacağız' diye Türk Başbakanı'nın Recep Tayyip Erdoğan'ın verdiği söz var. Bunlara inanan çok insanımız var. İki tarafın Başbakanı, bu halka, 'Evet dediğiniz takdirde, Rum hayır dediği takdirde tanınacaksınız' sözünü vermiştir. Ümit ederim bu sözler tutulur ve bunun üzerinde çalışmalar sürdürülür.'' 
     
     AMERİKA TANINMA YOK DEDİ 
     ABD'nin ''tanınma olmayacağını'' açıkladığını ifade eden Denktaş, ''Tanınma olmayacaksa, egemen değilsek, devletimiz de yoksa neyiz o zaman Azınlıktan başka bir şey değiliz. Azınlıkların ömrü de az olur'' dedi. 
     Rauf Denktaş, ''referandumda 'evet' diyenler yavaş yavaş neden 'evet' dediklerini basına açıklarsa iyi olacağını'' ifade ederek, ''evet diyenlerin bir kısmının 'villa alacak', bir kısmının da '10 bin euro alacak' diye evet dediğini'' söyledi. 
     Ziyarette, Kıbrıs Türk Kadınlar Birliği'nin ve Kıbrıs Türk kadınının 50 yıllık sürecini anlatan kitap Rauf Denktaş'a sunuldu. 
     Kitap, 19 yılında kurulan Kadınlar Birliği'nin kuruluşundan itibaren geçen 50 yıldaki faaliyetlerini içeriyor. 
     Denktaş, kitabı aldıktan sonra kadınlar heyetine, ''AB örgütlerinden size de bir şeyler veriyorlar mı'' diye sordu ve ''hayır'' yanıtını alınca şöyle devam etti 
     ''Siz devletin varlığı, egemenliğin devamı için uğraştığınıza göre, alsanız alsanız hava alırsınız Fakat büyük ayıp ediyorlar. Çünkü en eski kuruluşsunuz. Siyasi açıdan, kendi seçtikleri sivil örgütlere, halkımızın, özellikle gençlerin beyinlerini yıkamak için ellerinden gelen her şeyi yapmışlardır, yapmaya devam ediyorlar. Fakat bu tür kuruluşlara bakmıyorlar bile. Ümit ederim bu acı şikayetim, kulaklarına küpe olur ve size de gelirler.'' 
     
</TEXT>
</DOC>
