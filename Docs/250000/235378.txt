<DOC>
<DOCNO> 235378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas04.html </URL>
<DATE> 2004/04/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ABD'liler Ağrı Dağı'nda ''Nuh'un Gemisi''ni bulmaya geliyor 
</HEADLINE>
<TEXT>

     "DigitalGlobe's Quick Bird" uydusunun geçen yaz çektiği fotoğraftaki cismin Nuh'un Gemisi olduğu iddia edildi. Firmanın Başkanı Daniel P. McGivern önceki gün düzenlediği basın toplantısında "Geçen yaz Avrupa'da son 500 yılın en sıcak yazıydı. Ağrı Dağı'nın zirvesindeki kar kısmen eridiği için bu fotoğrafı uydudan çektik. Dağın zirvesinde büyük bir kalıntı tesbit edildi ve bu kalıntının insan yapımı olduğu belli oluyor'' dedi. 
     Hawai kökenli Shamrock The Trinity Corporation firmasının Başkanı McGivern, Türkiye'nin Washington Büyükelçisi Faruk Loğoğlu'nu ziyaret ederek arama çalışmalarının izin prosedürü için görüş aldığını da söyledi. 
     Daniel P. McGivern, Türkiye'nin izin vermesi halinde araştırmacı ve arkeologlardan olusan bir ekiple Ağrı Dağı'nda Nuh'un Gemisi'ni arayacaklarını belirterek, "15 Temmuz-15 Ağustos arasında yapılacak araştırmalara aralarında Türk dağcı Ahmet Ali Arslan'ın da olduğu on kişilik bir ekip katılacak. Fotoğraflarını çekerek tüm dünyaya Nuh'un Gemisi'ni bulduğumuzu kanıtlayacağız. Dr. Ahmet Ali Aslan'ın Ağrı dağına 50 kez tırmandı ve önümüzdeki günlerde Başbakan Erdoğan'la görüşüp son gelişmeleri aktaracak'' dedi. 
     15 Temmuz-15 Ağustos arasında gerçekleştirilecek sefer için hazırlık yapan Amerikalı ve Türk dağcılardan oluşan 10 kişilik ekibin bu planının Türk hükümeti tarafından onaylanması gerekiyor. 
     P. McGivern, ''Herhangi bir kazı yapmayacağız. Herhangi bir eseri almayacağız. Sadece fotoğraf çekeceğiz ve Tanrı izin verirse, hepiniz bunu göreceksiniz'' dedi. 
     
     DEFALARCA ARANDI AMA BULUNAMADI... 

     Kaşifler, uzun zamandır, Ağrı Dağı'nın zirvesinde Büyük Tufan'dan geriye kalan efsanevi geminin kalıntılarını arıyor. 1957 yılında bir Türk Hava Kuvvetleri pilotu Ağrı bölgesinde gemi şeklinde bir oluşumu fotoğraflamış, ancak bu görüntünün doğruluğu konusunda bir girişimde bulunulmamıştı. 
     Sovyetlerin yabancı kaşiflerin ABD casusu olabileceği şikayeti üzerine, Ağrı Dağı dahil olmak üzere bütün bölge, Soğuk Savaş yılları boyunca yabancılara kapatılmıştı. Bu yasak ancak 1982 yılında kaldırılmış, bu tarihten itibaren bölgeye seferler düzenleyen kaşifler söz konusu gemiye dair herhangi bir kalıntıya rastlamamışlardı. 
     McGivern ile Ağrı Dağı yakınlarındaki bir köyde büyüyen ve tırmanışa liderlik edecek Ahmet Ali Arslan, uydu fotoğraflarının tam olarak geminin bulunabileceği yeri bulmada yardımcı olabileceğini söylediler. 
     Dini kitaplarda, Büyük Tufan'dan sonra Hz. Nuh'un ailesinin ve her tür hayvandan bir çiftin bulunduğu bir geminin yüksek bir dağın üzerinde karaya oturduğu anlatılıyor. Jeologlar ise Sümerler döneminde Mezopotamya'da bir sel olduğuna dair deliller olmasına rağmen, herhangi bir geminin Ağrı Dağı gibi çok yüksek bir yerde karaya oturmasının mümkün olmadığını kaydediyor. 

     
</TEXT>
</DOC>
