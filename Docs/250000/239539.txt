<DOC>
<DOCNO> 239539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/dunya/axdun00.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 2 Türk öldürüldü 
</HEADLINE>
<TEXT>


Yüksel İnşaat'ın tercümanıyla şoförü Musul'da öldürüldü. Suriye'den Bağdat'a malzeme taşıyan 20 araçlık Türk konvoyuna düzenlenen saldırıda 4 şoför yaralandı 

ŞERİF ÇIRAY Ankara 


Irak'ın Musul kentinde dün 2 Türk vatandaşı öldürülürken, geçtiğmiz günlerde Suriye'de Bağdat'a giden 20 kamyonluk bir Türk konvoyunun saldırıya uğraması sonucu 4 Türk şoförü yaralandı. Musul'da Yüksel İnşaat'ın aldığı havaalanı projesinde tercümanlık yapan Türkmen asıllı Türk vatandaşı Şuayip Kaptanlı ile şoförü araçlarında seyir halindeyken otomatik silahla taranarak öldürüldü. İnşaat alanından özel otomobiliyle kent merkezine doğru gelen Kaptanlı ile adı belirlenemeyen şoförü, kimliği belirsiz kişilerin silahlı saldırısına uğradı. Saldırıda Kaptanlı ve şoförü olay yerinde öldü. Musul Havaalanı'nın modernizasyon projesi kapsamında burada tercümanlık yapan Kaptanlı, şirketin Irak'taki çalışmalarını da yürütüyordu. Saldırının niçin yapıldığı konusunda ayrıntılı bilgi alınmazken, bölgede işadamlarına ve bazı şirketlere yönelik zaman zaman para sızdırmak için ölüm tehditleri yapıldığı bildirildi. 

Ailesi yasta 
Kaptanlı'nın Ankara'da yaşayan eşi ve 4 çocuğu ise olayın şokunu yaşıyor. Olanlara bir türlü inanmak istemeyen ve saldırıyı televizyondan öğrenen Kaptanlı ailesi, şirket yetkililerinin kendilerine olayla ilgili herhangi bir bilgi vermediğini kaydetti. Irak ve Türkmen Cephesi Yardımlaşma ve Dayanışma Derneği'nin kurucusu ve başkanlığını da yapan 56 yaşındaki Kaptanlı'nın oğlu Hakan Kaptanlı, babasının 1 yıldır Irak'a gidip gelmeye başladığını belirterek şunları kaydetti 
"Babam en son Kurban Bayramı'ndan 2 hafta sonra buraya gelmişti. Ailemiz 1975 yılından itibaren Türk vatandaşlığına geçti. Geçtiğimiz yıl özel bir işi için Irak'a gitmişti. Burada tercümanlık teklifi alınca orada kaldı. Babam Irak'ta Kürt gruplar tarafından sık sık ölüm tehditleri aldıklarını anlatırdı." 

Türk kamyonları tahrip edildi 
Irak'ta taşeron olarak çalışan bir Türk firmasına ait kamyonlara 9 Mayıs'ta düzenlenen saldırıyla ilgili Amerikalı Tuğgeneral Mark Kimmitt, yaptığı açıklamada, Suriye'den yola çıkan ve Bağdat'a giden konvoydan 7 aracın tahrip edildiğini, 8 aracın da çalındığını belirtti. Kimmitt'e göre, prefabrike konut taşıyan konvoy, Bağdat'ın 360 km. batısındaki Rutba yakınlarında saldırıya uğradı. Saldırganların hafif silahlarla konvoya ateş açtıkları, 3 şoförün kamyonlarını terk ettiği, konvoyun 70 km. kadar ilerledikten sonra yeniden saldırıya uğradığı belirtildi. Şoförlerden 4'ünün yaralandığını belirten Kimmitt, 5 kamyonun ve 20 şoförün Bağdat'a ulaştığını kaydetti. 





</TEXT>
</DOC>
