<DOC>
<DOCNO> 245160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/guncel/agun.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Füze, radyo kontrollü 
</HEADLINE>
<TEXT>


Hava Kuvvetleri Komutanlığı Füze Üs Komutanlığı, Ambarlı'da Portekiz bandıralı geminin konteynerlerinde ele geçirilen radyo kontrollü füzeyi inceliyor 

Şakir ydın İstanbul 

Ambarlı'da, içinde yedek parça bulunduğu beyan edilen iki konteynerde yapılan aramada ele geçirilen radyo kontrollü bir füze, füze rampası, roket ve diğer askeri mühimmat incelemeye alındı. Devlet Bakanı Kürşad Tüzmen, olayda hem savaş malzemesi kaçakçılığı, hem de sahtecilik olduğunu söyledi. Tüzmen, "Şu anda jandarma ekipleri çalışıyor. Rampalarıyla birlikte bulunan füze radyo kontrollü" dedi. 
Alınan bilgiye göre, iki konteyner, transit geçiş yapan Portekiz bandıralı "Breze 47" isimli bir gemi tarafından 26 Mayıs günü 00.50'de Mısır'a gönderilmek üzere Altaş Limanı'na bırakıldı. Gemi kaptanının beyanına göre, çeşitli araçlara ait yedek parça bulunduğu bildirilen iki konteynerin üzerindeki numaralarda tahribat olduğu belirlendi. Durumdan şüphelenen Gümrük Muhafaza Müdürlüğü ekipleri, 2 Haziran'da kontrol için açtıkları konteynerlerde savaş malzemeleriyle karşılaştı. 

Olayın boyutu büyüdü 
Tüzmen de dün öğle saatlerinde Ambarlı Gümrük Muhafaza Müdürlüğü'ne gelerek, yetkililerden bilgi aldı, ardından konteynerlerden çıkan silahları inceledi. 
Uluslararası sözleşmeler gereği uygulanan çeşitli esaslar bulunduğunu belirten Tüzmen, gemi kaptanının verdiği beyanla konteynerlerdeki bulunanların birbirini tutmadığını söyledi. 

Tüzmen sözlerini şöyle sürdürdü 
"Konteynerlerde 'sofistike karmaşık silahlar' grubuna giren silahlar bulunuyor. Geminin içinde böylesine ağır savaş malzemeleri varsa, geminin geçiş yaptığı ülkelere bu bildirilir. Ama Türkiye'ye böyle bir bildirim yapılmamıştır. İşin içine harp silahı kaçakçılığı girdiğinden olayın boyutu daha büyüdü." 
Devlet Bakanı Tüzmen, gemi kaptanın beyanıyla konteylerde taşınan malzemenin birbirini tutmamasının yanı sıra, olayda sahtecilik bulunduğuna da dikkat çekti. Tüzmen, "Konteynerlerin üzerindeki numaralarda tahribat yapılmış. Konteynerlerin dışında görünen numaralar ile içeride görünen numaralar birbirini tutmuyor" dedi. 

Tüzmen Bu işin devamı gelecek 

Devlet Bakanı Kürşat Tüzmen, açılan iki konteynerde bir adet radyo kontrollü füze, füze rampası ve ana gövde kısmı ile roket ve diğer askeri mühimmat bulunduğunu kaydetti. Tüzmen, konteynerlerde kimyasal madde bulunup bulunmadığı, gözaltı olup olmadığı sorularına ise "Denetim çalışmaları sürüyor" yanıtı verdi. Tüzmen, geçen ay, Ambarlı Gümrük Müdürlüğü'ne spor amaçlı tüfek taşıdığı bildirilen bir başka geminin konteynerlerinden Kalaşnikof çıktığını anımsatarak şöyle konuştu 
"Biz o zaman bu işin daha devamı geleceğini söylemiştik. Denetim sistemimizi değiştirdik. Şimdi değişik bir kontrol mekanizması uyguluyoruz. Bu kontrol mekanizması sonucu yaptığımız çalışmalarda neticeleri hızla almaya başladık." Bulunan silahlarla ilgili olarak Hava Kuvvetleri Komutanlığı Füze Üs Komutanlığı'ndan teknik bir heyet oluşturulduğu, gerçekleştirilecek incelemenin ardından soruşturmaya yön verileceği bildirildi. 


</TEXT>
</DOC>
