<DOC>
<DOCNO> 238590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko15.html </URL>
<DATE> 2004/05/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"Şu anda çiftçinin devletten 3 katrilyon lira civarında alacağı var" 
</HEADLINE>
<TEXT>

     Türkiye Ziraatçılar Derneği TZD Genel Başkanı İbrahim Yetkin, şu anda çiftçinin devletten 3 katrilyon lira civarında alacağının olduğunu söyledi. 
     İbrahim Yetkin, 14 Mayıs Dünya Çiftçiler Günü nedeniyle, Ankara'nın Gölbaşı İlçesi Subaşı Köyü'nde gerçekleştirdiği basın toplantısında, içinde bulundukları haftayı Çiftçi Haftası olarak belirlediklerini bildirdi. 
     Tarımda son 20 yılın rakamlarına bakıldığında, tarımın, sanayi, ticaret ve ulaşımın gerisinde kaldığına ve son beş yıl içinde, tarımın milli gelir içindeki payının artamadığına dikkat çeken Yetkin, 20 yıldır buğday üretiminin 19 milyon ton civarında çakılıp kaldığını, bu yıl yaşanan kuraklıktan dolayı rekoltenin, bu rakamın da altına düşeceğini kaydetti. 
     Türkiye'nin, daha fazla üreterek dünya pazarlarında diğer ihracatçılarla yarışmak yerine, IMF ve Dünya Bankası'nın baskılarıyla üretimden vazgeçerek, iç pazarını çok uluslu tekellere bıraktığını belirten Yetkin, ''Bu politikalar sonucu, büyüme yılı olarak ilan edilen 2003 yılında tarım yüzde 2.5 oranında küçüldü. 2003 yılının son çeyreğinde küçülme oranının yüzde 9.6'ya ulaştığı düşünülürse, durumun ne kadar vahim olduğu daha iyi anlaşılır'' dedi. 
     
     ENFLASYONDAKİ TARIM FİYATLARININ YÜKSELİŞ NEDENİ.. 
     Nisan ayı enflasyon rakamlarında, tarım fiyatlarının yüzde 6.9 gibi diğer sektörlere göre büyük bir artış gösterdiğini vurgulayan Yetkin, bunun sebebi olarak ise tarım ürünleri alanındaki üretim düşüklüğü ve ithalata bağımlı hale gelinmesini gösterdi. 
     
     TARIMSAL DESTEKLEME... 
     Avrupa Birliği bütçesinin yüzde 50'sinin tarımsal desteklere gittiğinin altını çizen İbrahim Yetkin, Türkiye'de ise 2004 bütçesinde, tarımsal desteklerin 3.7 katrilyon lira olarak açıklandığını, bu rakamın, bütçenin yüzde 2'den biraz fazlasını, milli gelirin ise yaklaşık yüzde 1'ini ifade ettiğini kaydetti. 
     Doğrudan Gelir Desteği DGD dışındaki tüm destekleme biçimlerinin ya tamamen kaldırıldığını ya da anlamsız hale getirildiğini belirten Yetkin, DGD'nin de zamanında ödenmediğini ifade etti. 
     Şu anda, DGD'den, çiftçinin 2003 yılından kalma 1 katrilyon 330 trilyon lira alacağının bulunduğunu hatırlatan Yetkin, çiftçinin, 330 trilyon liralık da mazot alacağı bulunduğunu kaydetti. 
     Kuraklık, sel ve don gibi doğal afetler dolayısıyla çiftçinin 1.5 katrilyon lira civarında bir zarara uğradığını vurgulayan Yetkin, Tarım Sigorta Kanunu'nun önemi ifade etti. Yetkin, ''Şu anda çiftçinin devletten 3 katrilyon lira civarında alacağı vardır'' dedi. 
     Yetkin, çiftçinin, Ziraat Bankası ve Tarım Kredi'ye olan borçlarının yapılandırılmasıyla, toplam borcun, 4.8 katrilyon liradan 3.5 katrilyon liraya gerilediğini, bu yapılandırmadan faydalanma oranının da yüzde 85 olduğunu bildirdi. 
     
     ACİLEN ATILMASI GEREKEN ADIMLAR... 
     İbrahim Yetkin, acilen atılması gereken adımları ise şöyle sıraladı 
     ''Bunların başında, destekleme sisteminin yeniden çiftçiyi üretime teşvik edecek bir şekle dönüştürülmesi gerekmektedir. Bunun da en kestirme yolu DGD'yi bir sosyal katkı olarak kabul edip, esas destek olarak prim sistemini genişletmek ve yeterli hale getirmektir. 
     Çiftçinin alacakları acilen ödenmeli. Tarım Sigortaları Yasa Tasarısı bir an önce yasalaştırılmalıdır. 
     Elektrik borçlarına faiz işletilmemeli, geçmişteki yüksek faizden doğan borçlar, tohumluk dağıtımından doğan borçlar ve Bağ Kur borçlarıyla birlikte yeniden yapılandırılmalıdır.'' Bu arada, Subaşı köylüleri de, DGD sistemi yerine, desteğin, tohum, gübre ve makine gibi alanlara verilmesi yönündeki isteklerini dile getirdiler. 
     
</TEXT>
</DOC>
