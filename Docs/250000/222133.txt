<DOC>
<DOCNO> 222133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/aspo.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pembe dizi 5-2 
</HEADLINE>
<TEXT>

   Sarı-Lacivertli ekip ritmini bozmadı, Lig tarihinde bugüne kadar hiç puan vermediği Konyaspor'u yine eli boş gönderdi. Farklı galibiyetle zirvedeki yerini sağlama aldı. 
      MEHMET DEMİRKOL 

   
   90 dakika 
   Ümit Özat, Gençlerbirliği deplasmanı dönüşü havaalanındaki kısa sohbetimizde, o akşamki mahkum oyunu, savunma kanatlarının ileriye çıkmamasına bağlamıştı. Dün akşam Fenerbahçe'nin belki de yaptığı en iyi şey bu idi. Konya'nın dizilişini çözmekte zorlandığımız altılı savunmasını sağdan Ali Güneş, soldan Kemal'i ileri çıkararak zorladılar. Konya, Gençlerbirliği kadar çabuk yön değiştiren bir takım olmadığı için de bu bölümlerde geri boşluk bırakmadılar. Öyle ki Yeşil - Beyazlılar ilk yarı hiç pozisyon bulamadı. Oyunu rakip alana yığan ve kalabalık adam adama markaj yapan Konya savunması karşısında çok iyi alan genişleten Fenerbahçe, belki de Kadıköy'deki en yüksek pozisyon sayısına ulaştı. 
   20'de Kemal'in sol çizgiden, sol ayağıyla yaptığı ortayı güzel bir kafa vuruşuyla gol yapan Nobre, ilk 45 dakika boyunca üç net şansı da topu stop etmede yaşadığı sorunlar nedeniyle değerlendiremedi. Ev sahibinin 39'da penaltıdan bulduğu ikinci gole kadar Van Hooijdonk, Tuncay ve Luciano ile üç net şanstan yararlanamadığını da söylemeli. Fenerbahçe yine güzel, çarpıcı bir oyun sergileyemese de tempoyu ayarlayabilen, alanı iyi kullanan etkin oyununu gün geçtikçe geliştirdiğini dün de gösterdi. Hem bireysel, hem takım olarak... Solda oynatıldıkları için eleştirilen Tuncay ve Kemal'in sol ayaklarıyla yaptıkları güzel ortaların anlattığı çok şey var. Diğer taraftan Aziz Pierre'in serbest vuruşlarda çerçeveyi tutturma yüzdesinde ise ciddi bir gerileme söz konusu... 
   Gelelim Fenerbahçe'nin bulduğu ikinci gole... Cem Papila'nın 39'daki penaltı kararı için yanlış diyemiyorum. Ama şöyle de düşünebiliriz, Niyazi'nin Mehmet Yozgatlı'nın yolunu darpsız kesişi ve Fenerbahçeli oyuncunun rakibe çarpışı engelleme olarak değerlendirilip, endirekt vuruş verilebilirdi. Ancak bir saniye düşünüp, 11 metre yuvarlağını gösterdi. 
   Tevfik Lav ikinci yarıya, Van Hooijdonk'un markajcısı Tayfun'u hücuma alarak başladı ve 3 - 5 - 2'ye döndüler. Cem Karaca geri dönmekte zorlanınca, ev sahibi sağından Yozgatlı ile gelmeye başladı. Üçüncü gol de bu kanattan ama Aurelio'nun ortasından, ikinci devrede markajsız kalan Van Hooijdonk ile geldi. Gol sonrası belki Tuncay'sızlıktan, Fenerbahçe ilk yarıdaki sol kanat isabet yüzdesiyle orta yapamayınca, dengesiz yakaladığı rakibine karşı beklediği pozisyonları bulamadı. 
   66'da yine kötü bir orta sonrasında Ümit Özat'ın 25 metrelik şutuyla fark dörde çıktı. Konya'nın etkisizliği gözönüne alındığında, dört dakika sonra farkın ikiye inmesi ancak bir mucizeyle olabilirdi. Mesela, Luciano'nun kendi kalesine atacağı bir gol ve Recep'in yaptıracağı çok gereksiz bir penaltıyla... Öyle oldu. 70'te penaltıyı Cenk gol yaptı. 
   Ev sahibinin yaşadığı küçük çaplı şok, 77'de spekteküler bir golle silindi. Mehmet Yozgatlı'nın müthiş koşusu sonrasında Oumar Dienk'ten söktüğü topu içeriye kesişine Nobre harika bir kafa vurdu ve maçın sonucunu 5 - 2 olarak belirledi. Son golden sonra Fenerbahçe'nin yakaladığı dört net pozisyonu değerlendirmediğini de söylemeli. 
   
   Şanssız Luciano    Çifte üzüntü 
   SARI - Lacivertli takımın defansında sigorta görevi üstlenen Brezilyalı oyuncu dün akşam çifte şok yaşadı. Konyaspor önünde gördüğü sarı kartla Bursaspor deplasmanı için cezalı duruma düşen Luciano, ikinci yarıda da kendi kalesine bir gol attı. Tecrübeli oyuncu, Niyazi'nin ortasına ters bir vuruş yaparak, büyük bir talihsizlik yaşadı. 
   
   Beşinci isim oldu 
   KONYASPOR maçında sol kanatta bu kez Kemal forma giydi. Bu bölge için sezon başından bu yana arayış içinde olan Teknik Direktör Christoph Daum, daha önce Ali Güneş, Petkov, Mustafa Hanefi ve Ümit Özat'a şans vermişti. Alman hoca, Fatih Akyel'i keserek, takımda bu oyuncu için yer açtı ve sol kanattaki tercihini Kemal'den yana kullandı. 
   
   Sınıfı geçti 
   HAKEM Cem Papila tüm dikkatlerin üzerinde toplandığı maçta hata yapmadı. Kondisyonu, pozisyonlara yakınlığı ve otoritesi ile tam not aldı. Verdiği iki penaltıda da haklıydı. Kartlarını yerinde kullandı. 
   
   
   
</TEXT>
</DOC>
