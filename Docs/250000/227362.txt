<DOC>
<DOCNO> 227362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas03.html </URL>
<DATE> 2004/03/31/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Ay arsaları kapış kapış... 
</HEADLINE>
<TEXT>

     Amerikalı bir ''Sülün Osman,'' 395 nolu karayolu üzerinde açtığı bir yazıhanede ay arsaları satışına başladı. İşin ilginç yanı, hektarı 50 dolardan satılan arsaların satışının gayet iyi gitmesi. 
     Denis Hope adlı Amerikalı verdiği ilanlarda ''Ay'ın Sükunet Denizi ve Huzur Denizi gibi en gözde kesimlerinde bol miktarda arsa bulunduğunu'' duyurdu. İlanlarda Ay yüzeyinde hava ve su olmadığı, gündüz ısının 107 derece, gece ise eksi 1 derece olduğu kaydediliyor. 
     Bir işadamının iddiasına göre, şimdiye kadar pek çok kişi aydan parsel satın aldı ve bunu kanıtlamak üzere aldıkları ''tapularını çerçeveleterek evlerinin duvarına astı.'' ''Bu işi yapmaya başladığında gelecekle ilgili şüpheleri olduğunu'' doğrulayan Denis Hope, ''şimdi ise, Ay'ın yakın gelecekte iskana açılacağına inandığını'' kesinkes ifade ediyor. 
     
     TÜRKİYE'DEN RAĞBET YOK 
     Kurduğu işletmeyi Nevada eyaleti nezdinde ''Ay Temsilciliği'' adı altında tescil ettiren Hope, ''80 ülkede müşterisi bulunduğunu ve bunların sayısının 2.5 milyona ulaştığını'' iddia etti. 
     ''1300 kuruluşun Ay'da arsa aldığını'' söyleyen Hope, ''bunlar arasında İngiltere'nin Safeway süpermarket zincirinin de bulunduğunu'' sözlerine ekledi. 
     Hope'un arsa sattığı kişilerin yaşadıkları ülkeler arasında Romanya, İsveç, Japonya, Kanada, Yeni Zelanda, Kazakistan ve Rusya da bulunuyor. 
     
</TEXT>
</DOC>
