<DOC>
<DOCNO> 233176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko58.html </URL>
<DATE> 2004/04/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Tüzmen Son zamanlarda ben konuşmadım rakamlar konuşmaya başladı 
</HEADLINE>
<TEXT>

     Devlet Bakanı Kürşad Tüzmen, aşırı değerlenen TL'nin ithalat baskısı yaratacağını daha önce defalarca söylediğini belirterek, ''Son zamanlarda artık ben konuşmadım, rakamlar konuşmaya başladı'' dedi. 
     Bulgaristan Başbakan Yardımcısı ve Ulaştırma ve Telekomünikasyon Bakanı Nikolay Vasilyef, Devlet Bakanı Kürşad Tüzmen'i makamında ziyaret etti. 
     Ziyaretin basına açık bölümünde konuşan Bakan Tüzmen, Vasilyef ile en son olarak Edirne'de görüştüğünü ve Kapıkule'de oluşan TIR kuyrukları sorununu çözmeye çalıştıklarını belirterek, Bulgaristanlı Bakanı ve beraberindeki heyeti Türkiye'de görmekten mutluluk duyduğunu söyledi. 
     Vasilyef ile beraber Türkiye ile Bulgaristan arasındaki ticari ilişkileri üst noktalara çıkarmak istediklerini kaydeden Tüzmen, şöyle konuştu 
     ''Türkiye ile Bulgaristan arasındaki ticaret hacmi son dönemde yaklaşık yüzde 45 oranında artarak 1.3 milyar dolar seviyesine geldi. Bu, önemli bir rakam ve başarı, ancak yeterli değil. Çünkü çok daha yüksek rakamlara beraberce çıkabileceğimize inanıyoruz. Bulgaristan ve Türkiye'nin ekonomileri arasında birbirlerini tamamlayıcı birçok unsur mevcut. Bunları değerlendirmeliyiz.'' 
     
     KONUK BAŞBAKAN YARDIMCISI 
     Bulgaristan Başbakan Yardımcısı ve Ulaştırma ve Telekomünikasyon Bakanı Nikolay Vasilyef ise Türkiye ile Bulgaristan arasında son yıllarda ticaret, yatırım, turizm ve ulaştırma gibi konularda önemli artışlar kaydedildiğini söyledi. 
     Türkiye ile Bulgaristan arasındaki ticaretin son 4 yıl içinde 3 kattan fazla artış kaydettiğini anlatan Vasilyef, bu durum böyle devam ederse Türkiye ile Bulgaristan'ın çok iyi bir ticaret partneri olabileceğini kaydetti. 
     İki ülke arasındaki yatırımların da son yıllarda arttığını kaydeden Bulgaristan Başbakan Yardımcısı, şu anda Türkiye'den bekledikleri en önemli yatırımın Şişecam tarafından ülkelerinde gerçekleştirilecek olan düzcam üretim tesisi olduğunu söyledi. 
     Vasilyef, ''Türkiye ile Bulgaristan arasındaki mevcut ilişkilerden son derece memnunum. Bize güvenin. Çünkü turizm, yatırım ve ticaretimiz hızla artıyor. Ayrıca Bulgaristan, Türkiye'nin Avrupa'ya giden yolu üzerindedir'' diye konuştu. 
     
     İTHALAT VE İHRACAT ARASINDAKİ AÇIK 
     Konuşmaların ardından bir basın mensubunun ''Dış ticaret açığının geçen yılın aynı ayına göre yüzde 100 oranında artmasını nasıl değerlendiriyorsunuz '' şeklindeki sorusu üzerine Bakan Tüzmen, ''Bu açıkla ilgili olarak söylediğim tek birşey var, günaydın. Yani geç uyananlara ve uyanmak istemeyenlere günaydın'' dedi. 
     ''İstatistiklere göre daha önceki yıllarda dış ticaret açığının yaşanmasından ortaya kriz çıkıyor. Böyle bir kriz var mı '' şeklindeki sorusu üzerine Bakan Tüzmen, şunları söyledi 
     ''TL'nin aşırı değerli olması çok büyük bir ithalat baskısı yarattı. Bu ithalat baskısının yaratılacağını bir sene evvelden söylemeye başladık. İhracatın ithalatı karşılama oranının yüzde 70'lerden aşağı doğru indiğini, şu anda yüzde 60'lar seviyesinde olduğunu söylemeye başlamıştık. O seviyeye inmemesi lazım, daha yukarılarda olması lazım. Çeşitli şekilde defalarca bunları dile getirmeye çalıştım. Son zamanlarda artık ben konuşmadım, rakamlar konuşmaya başladı. Tabii açığın boyutunun toplam dış ticaret hacmimizdeki oranı da önemlidir. Eskiden kriz yaşanan dönemlerde 20 milyar dolar açık vardı. Ama toplam ticaret hacmimiz 60-70 milyar dolardı. Bu, yüzde 30-40 civarında oran demek. Ama şu anda da Türkiye'nin dış ticaret açığı yaklaşık 20 milyar. Toplam 115-120 milyar dolarlık bir ticaret hacmine böldüğünüz zaman yüzde 20'lerin altında bir dış ticaret açığıdır, çevrilebilir bir açıktır. Bir de dış ödemeler dengesindeki tek kalem sadece ithalat ve ihracattan oluşmuyor biliyorsunuz. Turizm önemli bir gelir. Dolayısıyla bu şekilde devam ediyoruz ama dikkatle izlemeye de gerek var diyoruz.'' 
     
</TEXT>
</DOC>
