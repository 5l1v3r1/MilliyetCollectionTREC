<DOC>
<DOCNO> 204224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur04.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yağmur yüzünden dereler taştı, oteller su altında... 
</HEADLINE>
<TEXT>

     Antalya kent merkeziyle, Kemer ve bağlı belde ve köylerde akşam saatlerinde başlayan şiddetli yağış, bazı evler ve turistik tesislerde su baskınlarına yol açtı. Antalya-Kemer karayolu, aşırı su birikintileri, yola taş ve toprak düşmesi yüzünden trafiğe kapatıldı. 
     A.A muhabirinin aldığı bilgiye göre, şiddetli yağış en çok Kemer ilçe merkeziyle, Çamyuva ve Tekirova beldelerinde etkili oldu. Çamyuva'daki Sarıören Deresi taştı. Tekirova'da da Ün Saphire Otel ile Corinthia Art Otel ve çok sayıda evin alt katlarını su bastı. Otel görevlileri, kendi çabalarıyla suyu tahliye ettiler. 
     Serik Kaymakamı Nazmi Günlü, ekiplerin geceden itibaren çok yoğun çalıştığını ve su baskınlarına müdahale ettiğini, yağmurun sabah 06.00 sıralarında hafiflemeye başladığını kaydetti. 
     Günlü, şu bilgileri verdi 
     ''Akşamdan beri çok ciddi yağış aldık. İlçe merkezi ve beldelerimizin yanı sıra yaylalara da çok yağmur yağdı. Bu yüzden dereler ağzına kadar doldu ve limitte akmaya başladı. Çamyuva'daki Sarıören Deresi taştı. Tekirova'daki Ün Saphire Otel ve Corinthia Art Otel'in alt katını su bastı. Çamyuva, Kemer ve Tekirova'da çok sayıda evin alt katları da sular altında kaldı. Antalya Valiliği'nde oluşturulan Kriz Masası ile sürekli irtibat halindeyiz. Malzeme, araç-gereç takviyesi yapılıyor. Ekiplerimiz sabaha dek çok yoğun çalıştı. Çok şükür ki can kaybımız yok.'' 
     
     TEKİROVA'DAKİ DURUM 

     Yağışın en fazla etkili olduğu Tekirova'da Kaplan Otel yanından geçen dere taştı. Taşkın sonucu, Tekirova Jandarma Karakolu'nun bahçesi de sel suları altında kaldı. Beldede bazı evlerde vatandaşların mahsur kaldığı, kurtarılmaları için de Antalya'dan bot ve iş makinesi istendiği öğrenildi. 
     
     KEMER KARAYOLU ULAŞIMA KAPANDI 

     Yoğun yağış yüzünden Antalya-Kemer-Kumluca karayolundaki derelerde taşkınlar meydana geldi. Antalya-Kemer-Tekirova-Kumluca arasında yola taş ve toprak düştü. Antalya-Kemer karayolu Antalya'dan Tünektepe Mevkii'nde polis ekiplerince kesildi. Ekipler, yalnızca kurtarma araçları ile basın kuruluşlarına ait otomobillerin geçişine izin veriyor. Kemer güzergahındaki beldelerle Kemer ve Kumluca ilçelerinde de güvenlik güçleri, araçların Antalya yönüne gitmelerine izin vermiyor. 
     
     ANTALYA'DAN YARDIM 

     Bu arada Antalya Büyükşehir Belediyesi İtfaiye Daire Başkanlığı'na bağlı kurtarma ekipleri de Çamyuva ve Tekirova'daki su baskınlarına müdahale etmek ve evlerinde mahsur kalan vatandaşları tahliye etmek üzere Çamyuva'ya gitti. Ekipler, ilk olarak Çamyuva civarında evlere botlarla ulaşarak kurtarma çalışmalarına başladılar. 
     Kumluca ilçesine bağlı Kavak köyünde de dere kenarındaki bir evi su bastığı bildirildi. 
     
     KENT MERKEZİNDE DURUM 

     Antalya kent merkezinde de etkili olan yağış, bazı evlerin alt katlarının su altında kalmasına yol açtı. Yağış nedeniyle, kent merkezindeki ana caddelerde trafik güçlükle sağlandı. Yağmur sularının fazlaca biriktiği Adliye Kavşağı'na giden yol, Falez Otel önünde polis ekiplerince trafiğe kapatıldı. 
     Şiddetli yağmurun Antalya'nın batısındaki ilçe ve beldelerde etkili olurken, doğu yönünde kalan Serik, Manavgat ve Alanya'da etkili olmadığı belirtildi. 

     
</TEXT>
</DOC>
