<DOC>
<DOCNO> 243621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo29.html </URL>
<DATE> 2004/05/28/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Görmeden, duymadan yarıştılar... 
</HEADLINE>
<TEXT>

     Zihinsel, görme ve işitme engelli öğrencilerin mücadele ettiği atletizm yarışlarının MEGELDAY 2004 yedincisi İstanbul'da başladı. 
     Burhan Felek Spor Sitesi Ekrem Koçak Atletizm Sahası'nda gerçekleştirilen yarışlarda 22 eğitim ve öğretim kurumundan 250'ye yakın öğrenci mücadele ediyor. 
     Yarışların ilk gününde 50 metre görme engelli erkeklerde Samet Aydınoğlu, 50 metre zihinsel engelli bayanlarda Feyza Körçoban, 80 metre zihinsel engelli erkeklerde Olcay Bayram ve 200 metre zihinsel engelli erkekler yarışında da Özgür Topal birinci oldu. 
     Yarışların ardından dereceye giren öğrencilere madalya verilirken, ilk gün müsabakaları sonrası sanatçı Tarık, mini bir konser sundu. 
     1998 yılında başlatılan ve engelli öğrencilere destek olmak amacıyla düzenlenen etkinliğin bu yıl Romanya'dan bir eğitim kurumunun da katılımıyla uluslararası boyut kazandığı bildirildi. 
     Organizasyon, 30 Mayıs Pazar günü yapılacak yarışlarla sona erecek. 
     
</TEXT>
</DOC>
