<DOC>
<DOCNO> 218300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko48.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz alımlarına Mart'ta da devam edecek... 
</HEADLINE>
<TEXT>

     Merkez Bankası, Aylık döviz alım ihalelerine, Mart ayında da devam edecek. 
     Söz konusu karar, Şubat ayında alımı yapılan toplam döviz tutarı dikkate alınarak ve bu arz fazlasının Mart ayında da devam edeceği öngörülerek alındı. 
     Merkez Bankası'ndan yapılan açıklamaya göre, Mart ayındaki döviz alım ihalelerinde günlük tutar 40 milyon ihale, 40 milyon opsiyon olmak üzere toplam 80 milyon ABD doları olarak belirlendi. 
     Ay içinde 23 işgünü döviz alım ihalesi düzenlenecek ve alınacak toplam tutar, en fazla 1 milyar 840 milyon ABD doları olacak. 
     Mart ayı içinde döviz arz fazlasında, öngörülenin dışında gelişmeler olması durumunda, günlük ihale ve veya opsiyon tutarlarında önceden duyurularak değişiklik yapılabilecek. 
     Diğer taraftan, daha önceki duyurularda da belirtildiği üzere, dışsal bir şok ya da öngörülemeyen gelişmeler nedeniyle döviz piyasasında derinliğin kaybolması buna bağlı döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlenmesi halinde, Merkez Bankası dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebilecek. 
     
     AŞIRI OYNAKLIKTA PİYASAYA MÜDAHALE EDİLEBİLECEK 
     Ayrıca her zaman olduğu gibi, döviz kurundaki oynaklık Merkez Bankası'nca yakından takip edilmeye devam edilecek ve kurlarda her iki yönde oluşabilecek aşırı oynaklık durumunda piyasaya doğrudan müdahale edilebilecek. 
     
     DÖVİZ VE DOĞRUDAN ALIM MÜDAHALE SONUÇLARI 
     Bu arada 23 Ocak 2004 tarihinde başlanan döviz alım ihalelerinin Şubat ayı sonuçları da belli oldu. 
     Buna göre 5-27 Şubat 2004 tarihleri arasında düzenlenen 16 adet ihalede, toplam 805 milyon ABD doları tutarında döviz alımı yapıldı. Ayrıca Şubat ayında döviz kurlarında gözlenen aşırı oynaklık üzerine, 16 Şubat tarihinde gerçekleştirilen doğrudan alım müdahalesi ile 1 milyar 283 milyon ABD doları alındı. 
     Böylece Ocak ve Şubat aylarında döviz alım ihaleleri ve doğrudan alım müdahalesi ile alımı yapılan toplam döviz tutarı 2 milyar 374 milyon dolara ulaştı. 
     
     TL DEPO ALIM İHALELERİNE DE DEVAM 
     Öte yandan Merkez Bankası'nın, Türk lirası likidite fazlalığını sterilize etme işlemlerindeki etkinliğinin artırılması amacıyla, Bankalararası Para Piyasası'ndaki mevcut işlem çeşitlerine ek olarak düzenlediği 2 ve 4 hafta standart vadeli Türk lirası depo alım ihaleleri, Mart ayında da sürdürülecek. 
     Şubat ayında olduğu gibi 2004 Mart ayında da, Türk lirası depo alım ihaleleri Pazartesi günleri 2 hafta vadeli, Çarşamba ve Cuma günleri 4 hafta vadeli olarak düzenlenecek, ihalelerde alınacak en fazla tutar sınırlaması olmayacak. 
     Ayrıca 26 Mart 2004 tarihinde yapılacak ihalenin vadesi, Ulusal Egemenlik ve Çocuk Bayramı tatili nedeniyle 26 Nisan 2004 olacak. 
     
</TEXT>
</DOC>
