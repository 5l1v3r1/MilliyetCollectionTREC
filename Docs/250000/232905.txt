<DOC>
<DOCNO> 232905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur02.html </URL>
<DATE> 2004/04/19/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Öğretmenlerin il içi yer değiştirme başvuruları bugün sona eriyor 
</HEADLINE>
<TEXT>

     Öğretmenlerin il içi yer değiştirme başvuru süresi, bugün mesai saati bitiminde sona erecek. 
     Zorunlu çalışma yükümlülüğü bulunmayan veya muaf olan, zorunlu çalışma yükümlülüğü bulunup zorunlu çalışma yükümlülüğü öngörülen illerde görev yapan öğretmenlerden, 30 Eylül 2004 tarihi itibariyle bulundukları okulda en az 2 yıl çalışanlar, il içinde yer değiştirme isteğinde bulunabilecek. 
     İl içi yer değiştirme isteğinde bulunacak öğretmenler, TC kimlik numarası ile Milli Eğitim Bakanlığı'nın http ilsis.meb.gov.tr adresindeki ''elektronik başvuru formu''nu dolduracak. 
     Öğretmenlerin her türlü yer değiştirme yoluyla atama ve alan değişikliği işlemleri, norm kadro açığı ve tercihleri dikkate alınarak, hizmet puanı üstünlüğüne göre bilgisayar ortamında yapılacak. Öğretmenlerin, 30 Eylül 2004 itibariyle hesaplanan hizmet puanları dikkate alınacak. 
     Yer değiştirme isteğiyle ilgili işlemlerin sonuçları, 20-28 Nisan günleri arasında belli olacak. 
     
     DİĞER BAŞVURULAR 
     Bu arada, özür grubuna dahil olmayan isteğe bağlı iller arası yer değiştirmelerle ilgili başvurular da 3-16 Mayıs 2004 tarihleri arasında yapılacak ve 17-20 Mayıs arasında sonuçlandırılacak. 
     Özür grubuna bağlı il içi ve iller arası yer değiştirme işlemleri ise yarıyıl ve yaz tatilinde yapılacak. 
     11 Haziran 2000'den sonra atananlar zorunlu hizmete tabi olduğu için, birinci hizmet bölgesindeki illerde halen çalışan ve 30 Eylül 2004 itibariyle 3 yılını doldurmamış olanlar, ikinci ve üçüncü hizmet bölgelerindeki illere atanacak. Bu durumdaki öğretmenler, iller arası yer değiştirmeler için belirlenen sürede başvuru yapacak. 
     Tayin işlemlerinin iptalini isteyenlerin, mazeretlerini belgelendirmeleri gerekiyor. Bu yöndeki iptal istekleri, 7-11 Haziran günleri arasında kabul edilecek. Belgeye dayalı olmayan başvurular, dikkate alınmayacak. 
     
</TEXT>
</DOC>
