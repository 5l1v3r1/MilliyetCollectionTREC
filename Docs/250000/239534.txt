<DOC>
<DOCNO> 239534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas19.html </URL>
<DATE> 2004/05/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Diskoda olay çıkartan ünlü futbolcu Kluivert mahkemelik oldu 
</HEADLINE>
<TEXT>

     İspanya'nın Barcelona kentindeki ünlü diskolardan ''Pacha'', FC Barcelona takımında oynayan Hollandalı futbolcu Patrick Kluivert'i kamu düzenini bozmakla suçlayarak 27 bin euro tazminat istemiyle dava açtı. 
     Pazar günü arkadaşlarıyla ''Pacha''ya giden Kluivert'in, özel masa tahsis edilmemesi üzerine çok sinirlendiği ve disko yöneticilerine hakaret ederek, olay çıkardığı iddia edildi. 
     Pacha'nın Halka İlişkiler sorumlusu, masa temin edemedikleri için Kluivert'in kendisine bağırarak hakaret ettiğini, masaya vurduğunu, bunun üzerine güvenlik tarafından arkadaşlarıyla birlikte diskodan çıkarıldığını söyledi. 
     Kluivert'i kamu düzenini bozma, hakaret etme ve kötü muameleyle suçlayan Pacha diskosu, 27 bin Euro tazminat istemiyle futbolcuyu mahkemeye verdi. 
     Barcelona'nın 10 numaralı mahkemesinde görülmeye başlanan davanın bugünkü ilk duruşmasına, Kluivert'in katılmadığı ve avukat da göndermediği bildirildi. 
     
</TEXT>
</DOC>
