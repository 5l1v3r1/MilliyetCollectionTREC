<DOC>
<DOCNO> 216579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur07.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ü ziyaret eden TÜSİAD heyetinden Denktaş'a destek... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ömer Sabancı başkanlığındaki TÜSİAD heyetini kabul etti. 
     Devlet Konukevi'nde yarım saat süren görüşmenin ardından kısa bir açıklama yapan Ömer Sabancı, ziyaretinin nezaket amaçlı olduğunu belirterek, 2004 yılında AB yolundaki önemli konulara ilişkin görüş alışverişinde bulunduklarını söyledi. 
     TÜSİAD'ın 2004'te AB'ye ilişkin yapacağı faaliyetler hakkında bilgi verdiğini söyleyen Sabancı, Gül'ün de görüşlerini ve tavsiyelerini dinlediklerini belirterek, verimli bir görüşme yaptıklarını kaydetti. 
     Sabancı, Kıbrıs müzakerelerine ilişkin bir soru üzerine, ''konuya ilişkin TÜSİAD'ın tutumunun çok net olduğunu ve görüşmelerin müzakereci bir ortamda başlamasını memnuniyetle karşıladıklarını'' söyledi. 
     Sabancı, ''hükümetin ve KKTC Cumhurbaşkanı Rauf Denktaş'ın yapıcı ve uzlaşmacı tutumlarını desteklediklerini ve başarılar dilediklerini'' sözlerine ekledi. 
     
</TEXT>
</DOC>
