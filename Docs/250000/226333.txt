<DOC>
<DOCNO> 226333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/soneko05.html </URL>
<DATE> 2004/03/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Demiryolu projelerine teklif yağdı... 
</HEADLINE>
<TEXT>

     Ulaştırma Bakanlığı'na bağlı DLH İnşaatı Genel Müdürlüğü'nce geçtiğimiz günlerde ihaleye çıkarılan Ankara-İzmir demiryolu hattı ile Ankara-Sivas demiryolunun proje ihalelerine, 50'nin üzerinde müşavirlik firmasının başvuruda bulunduğu öğrenildi. 
     Uzun yıllardan bu yana durağan bir dönem geçiren demiryolu yapımına büyük ilgi uyandıran demiryolu yapım projeleri kapsamında yeralan iki önemli güzergah için başvuru süresi 1 Nisan'da sona erecek. Yetkililer, bu tarihe kadar sayının artabileceğini işaret ettiler. 
     
     YOĞUN BAŞVURU 
     DLH İnşaatı Genel Müdürlüğü'nün Ankara-Sivas demiryolunun rehabilitasyonu ile ilgili olarak açtığı ihaleye, aralarında Yüksel proje, Mega, Temelsu, Erka-As, Eser, Aksa, Altınok, Yapı Teknik, Su Yapı, Arı Proje, Tugal, Altyapı, Gözlem, BM gibi firmaların da başvuruda bulundukları öğrenildi. 
     Yine bu ay sonunda sona erecek olan Ankara-Sivas demiryolu hattının müşavirlik hizmetleri ihalesine de Yüksel proje, Mega, Temelsu, Erka-As, Eser, Aksa, Altınok, Tekfen, Su Yapı, Botek, Arı proje Tugal ve Protek mühendislik gruplarının da başvuruda bulundukları öğrenildi. 
     Ulaştırma sektörünün öncelikli projeleri arasında yeralan Ankara-Sivas demiryolunun modernizasyonu ile Ankara-Afyon-İzmir demiryolu hatlarının ilk etapta müşavirlik çalışmaları ardından da yapım ile ilgili ihale çalışmalarına başlanacak. 
     Hazırlanacak projeler sonrasında her iki hatın kesin yapım maliyetleri belirlenecek. Ankara-Sivas demiryolunda yapılacak modernizasyon çalışmaları ile bu hatta halen 10 saatin üzerinde olan ulaşım süresi 4-5 saate indirilecek. Yine Ankara-Afyon-İzmir demiryolu hattı ile de ulaşım süresinin 3 ila 4 saate düşürülmesi planlanıyor. 
     
</TEXT>
</DOC>
