<DOC>
<DOCNO> 207798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/ekonomi/eko05.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mankenin kalitesini Ölçü ve Ayarlar Müdürlüğü ölçecek 
</HEADLINE>
<TEXT>

   Sanayi Bakanı Coşkun, TSE standardı için mankenlerin başvuruda bulunması gereken 'şanslı kişinin' Ölçü ve Ayarlar Genel Müdürü olduğunu açıkladı 
      METİN FERAH, FIRAT KESKİNKILIÇ Bolu DHA 
   
   Sanayi ve Ticaret Bakanı Ali Coşkun, mankenlerin TSE standartlarına uygun olup olmadıklarının Ölçü ve Ayarlar Genel Müdürlüğü tarafından belirleneceğini söyledi. 
   Sanayi ve Ticaret Bakanlığı Ölçüler ve Standartlar Genel Müdürlüğü'nce Bolu Koru Otel'de düzenlenen 1'inci Yasal Metroloji Şurası'na katılan Bakan Coşkun, TSE'nin mankenler için de standart çıkarttığını hatırlatarak şunları söyledi "Manken standardı hakkında basında yazılanlar beni rahatsız etti. Bazı yazarlar ve mankenler 'Bu standartları kim belirleyecek' dedi. Açıklıyorum, bu şanslı kişi Ölçü ve Ayarlar Genel Müdürü Atilla Bey. Mankenlik standardını öğrenmek isteyenler Atilla Bey'e başvurabilirler." 
   Coşkun, denetimlerle ilgili yaptığı açıklamada da Bakanlık olarak satın alınarak labaratuvar tarzında donatılan 35 minibüsün 81 il ve ilçelerindeki akaryakıt, doğalgaz, LPG istasyonlarını yerinde kontrol edeceğini söyledi. 
   
   İlk kalite belgeli spiker    Türk Standardları Enstitüsü TSE tarafından eski TRT spikerlerinden Mehpare Çelik'e ISO 2001 belgesi verildi. 1. Yasal Metroloji Şurası'nı sunan TRT'nin eski spikerlerinden Mehpare Çelik toplantıya katılan Sanayi Bakanı Coşkun'un konuşmasını tamamlamasının ardından, "Ben de size başka bir standardın müjdesini vermek istiyorum. Arkadaşlar bana bir spikerlikte kalite belgesi ilettiler. Türkiye'nin ilk kalite belgeli spikeri ben oldum" dedi. 
   
   
</TEXT>
</DOC>
