<DOC>
<DOCNO> 208219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/guncel/agun.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
F-4 düştü, iki pilot şehit oldu 
</HEADLINE>
<TEXT>

   Manisa'nın Selendi ilçesi yakınlarında düşen F- 4E tipi savaş uçağının pilotları Yüzbaşı Yandım ve Üsteğmen Ata şehit oldu. F-4'lerin uçuşları geçen yıl kısa süre durdurulmuştu... 
      SERVET AKKOYUN, TURAN GÜLTEKİN, ALİ ÖZKAYA Manisa, İzmir DHA 
   
   Eskişehir'den dün eğitim uçuşu için havalanan F - 4E tipi savaş uçağı yaklaşık 50 dakika sonra Manisa Selendi yakınlarında düşerek infilak etti. Pilotlar Yüzbaşı Mehmet Ali Yandım ile Üsteğmen Mehmet Ata şehit oldu. 
   Eskişehir 1. Ana Jet Üssü Komutanlığı 111. Filo'ya bağlı F - 4E, Yüzbaşı Yandım 31 ve Üsteğmen Ata 23 yönetiminde 10.40'ta havalandı. Köylülere göre, uçak 11.30'da dönerek Eskin ve Çıkrıkçı köyleri arasındaki Çörek Deresi yakınında çakıldı. İnfilak eden uçağın enkazı 1.5 kilometre çapındaki bir alana dağıldı. 
   Görgü tanıklarından Mehmet Acar, "Uçağın düştüğü bölgeye odun kesmeye gidiyordum. Havaya baktığımda uçak döne döne Kabacık Tepesi'ne çakıldı. Çok korktum" dedi. 
   
      Biri yanmış iki paraşüt 
   Ceset parçalarının geniş alana yayılması nedeniyle tam tespit yapılamazken, biri yanmış iki paraşüt bulundu. Cenazeler helikopterle olay yerinden alınarak Eskişehir Hava Kuvvetleri Hastanesi morguna kaldırıldı. Genelkurmay, uçağın teknik arıza sonucu düştüğünü bildirdi. 
   Şehit Yüzbaşı Yandım'ın 31 , Eskişehir Yıldıztepe Askeri Lojmanları'nda oturan ana okulu öğretmeni eşi Meşkure Yandım gözyaşlarına boğulurken "Eşimi sabah işe gönderdim, ölüm haberini aldım. Acımız çok büyük" dedi. Yandım'ın 6 yaşında Göktürk adında bir oğlu olduğu belirtildi. Şehit yüzbaşının İzmir'deki ailesinin evine de ateş düştü. Tekel'den emekli baba Ali Yandım, cenazeyi almak için askeri uçakla Eskişehir'e götürüldü. Yandım bugün Kadifekale'deki Hava Şehitliği'nde toprağa verilecek. Üsteğmen Ata'nın babası Hilmi ve annesi Hatice Ata da haberi İstanbul'da aldı. Ata'nın cenazesi de bugün Çankırı'ya gönderilecek. 
   
   Uçağı terk etmediler 
   F - 4E tipi savaş uçakları İsrail'le yapılan F - 4 Fantom savaş uçaklarının modernizasyonu kapsamında yenilenmişti. 54 F - 4E, özel radar ve atış sistemleri takılarak modernize edildi. Son kazayla birlikte geçen on yılda düşen F - 4'lerin sayısı 13'e yükseldi. Takma ismi "Terminatör" olan F - 4'lerin uçuşları, geçen yıl yakıt kaçağı sorunu nedeniyle kısa süre durduruldu. Uçağın iki pilotu, ilk belirlemelere göre fırlatma koltuklarını kullanmadı. 
   
   
</TEXT>
</DOC>
