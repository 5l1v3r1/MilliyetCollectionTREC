<DOC>
<DOCNO> 236561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/dunya/dun03.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar bayram yaptı 
</HEADLINE>
<TEXT>



Polonya AB'ye iple bağlandı 
Ülkenin güneyindeki Wroclaw kentinin ünlü meydanı, lazer ve ışık gösterileriyle parladı. Meydanı dolduran binlerce Polonyalı, ülkelerinin AB üyeliğini, sabaha kadar birlikte şarkılar söyleyerek kutladı. 
Baltık Denizi'ndeki Usedom Adası'nda Almanya ve Polonya'yı birleştiren 250 metrelik ip üstünde akrobatlar, iki ülkenin bayraklarını taşıdı. İp, Ahlbeck Almanya ve Swinoujscie Polonya arasına gerildi. Başkent Varşova'daki kutlamalarda ise piyanistler, Polonyalı dahi besteci Chopin'in "Polonez" bestesini çaldılar. 

Güney Kıbrıs'ta sevinç, Kuzey'de hüzün 
24 Nisan'daki referandumda Kıbrıs'ta her iki kesimin de birlikte AB'ye girmesi hayal edilirken, "çözüme hayır" diyen Rumlar dün genişleyen AB'de yer almanın sevincini yaşadı. Rumlar bayram yaparken, referandumda çözümden yana tavır koyan 100 metre ötedeki Türkleri ise derin bir hüzün kapladı. Rum kesimi, önceki gece yarısı AB'ye muhteşem gösterilerle merhaba dedi. Lefkoşa'nın güney kesimindeki Elefteria Meydanı'nı dolduran 30 bini aşkın kişiye hitap eden Rum lider Tasos Papadopulos, "AB'ye girmemizle Kıbrıs'ın tarihinde bağımsızlıktan sonra en önemli ikinci olguyu yaşıyoruz" dedi. Papadopulos, bu tarihi anı Türklerle kutlayamadıkları için üzgün olduğunu söyledi. Kutlamalara yüzlerce Kıbrıslı Türk de katıldı. 

Slovenya - İtalya sınırında kucaklaşma 
Slovenya Parlamento Başkanı Anton Rop, İtalya - Slovenya sınırındaki Gorica kasabasında, Avrupa Birliği Komisyonu Başkanı Romano Prodi ile kucaklaştı. Gorica kasabası, Soğuk Savaş yılları boyunca yaşanan Doğu - Batı çatışmasının sembollerinden biri olmuştu. Avrupalı liderler de işte bu nedenle Slovenya'nın AB'ye üyeliğini burada kutlamayı yerinde buldu. 

Slovakya'da dans 
Başkent Bratislava'da binlerce Slovak, gece yarısından itibaren kent meydanında başlayan eğlencelere katıldı. Eğlenceler, gündüz şehir sokaklarında düzenlenen yürüyüşlerle devam etti. 

Çekler doyasıya eğlendi 
Genç Çekler, ABye girdikleri ilk dakikalarda, ellerinde AB bayraklarıyla, başkent Prag'daki ünlü Eski Meydan'da bir araya geldiler. Prag'daki Saint Vitus Katedrali ise, kutlamalar kapsamında yapılan havai fişek gösterilerine sahne oldu. Prag'daki Ulusal Tiyatro, Letna Parkı ve Vltava Nehri üzerindeki adalarda düzenlenen konser etkinliklerine binlerce Çek katıldı. 

Malta 'Avrupa' dedi 
Akdeniz'in ada devleti Malta, Ortaçağ'dan kalma kalesi Saint Angelo'nın surlarından kendi dilinde "Avrupa" diyor. Maltalılar, Avrupa Birliği üyeliklerinin ilk saatlerini büyük limanda yaptıkları muhteşem lazer gösterisiyle kutladı. 

Letonyalı çift öpücükle kutladı 
Sofiya Kozlovska ve sevgilisi Janis Gogolevs, yeni gelen Avrupa vatandaşlıklarını, yüzlerine çizdikleri AB ve Letonya bayraklarıyla kutluyorlar. Çift, binlerce Letonyalıyla birlikte başkent Riga'da düzenlenen "Biz Avrupa'dayız" adlı konsere katıldı. 

Litvanyalılar ışıkları yaktı 
Litvanyalılar, önceki gece yarısından itibaren resmen AB üyesi olan ülkelerinin, uydudan çekilen bir fotoğrafta, "AB'nin en aydınlık ülkesi" olarak görülmesi için gece evlerindeki ve sokaklardaki tüm ışıkları yaktı. 

AB'ye doğan ilk Macar 
Macar Judit Odvarhelyi, 30 Nisan'ı 1 Mayıs'a bağlayan gece doğan oğluna bakıyor. Macaristan'ın ilk AB vatandaşı bebeği Oliver, saatler 12'yi 2 geçe, başkent Budapeşte'de dünyaya geldi. 

Estonyalılar ağaç dikti 
Avrupa Birliği'nin Baltık'taki en küçük üyesi Estonya'da 8 bin kişi, ülkelerinin AB'ye girişini kutlamak için başlatılan 1 milyon ağaç dikme kampanyasına katıldı. 



</TEXT>
</DOC>
