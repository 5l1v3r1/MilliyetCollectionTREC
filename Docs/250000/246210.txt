<DOC>
<DOCNO> 246210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko10.html </URL>
<DATE> 2004/06/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sanayi üretimi Nisan'da yüzde 16.5 arttı... 
</HEADLINE>
<TEXT>

     Sanayi üretimi, bu yılın Nisan ayında bir önceki yılın aynı ayına göre yüzde 16.5 arttı. 
     Devlet İstatistik Enstitüsü DİE , 1997 bazlı aylık sanayi üretim endeksinin Nisan ayı sonuçlarını açıkladı. 
     Buna göre Nisan ayında, sektörel bazda üretim artışları, imalat sanayiinde yüzde 17.3, elektrik, gaz ve su sektöründe yüzde 7.8, madencilik sektöründe yüzde 20.6 artış gerçekleşti. 
     Üretim artışının Ocak, Şubat, Mart ve Nisan ayını kapsayan dört aylık ortalaması, yüzde 14.3 düzeyinde gerçekleşti. 
     DİE, 403 önemli sanayi maddesinin üretim bilgilerinden oluşan 1997 bazlı Nisan ayı aylık sanayi üretim endeksi ile 2004 yılının dört aylık ortalamasını içeren sonuçları açıkladı. 
     Sanayi üretimi artışı 2003 yılı Nisan ayında yüzde 2.6, 4 aylık üretim artışı da yüzde 6.1 oranlarında olmuştu. 
     2004 yılı Nisan ayında imalat sanayi sektörü yüzde 17.3, elektrik, gaz ve su sektörü yüzde 7.8, madencilik sektörü yüzde 20.6 oranlarında büyüdü. 
     2003 yılının aynı döneminde sanayi üretimi, imalat sanayi sektöründe yüzde 3.6, elektrik, gaz ve su sektöründe yüzde 5.4 artarken, madencilik sektörü üretiminde ise yüzde 27.4 düşmüştü. 
     
     DÖRT AYLIK ORTALAMA 

     Sanayi üretiminin, 2004 yılının Ocak, Şubat, Mart ve Nisan aylarını kapsayan dört aylık artış ortalaması yüzde 14.3 olarak belirlendi. Sanayi üretiminin 4 aylık ortalaması, 2003 yılının aynı döneminde yüzde 6.1 olarak tespit edilmişti. 
     2004 yılının dört aylık ortalaması bazında üretim artışları, imalat sanayi sektöründe yüzde 15.6, elektrik, gaz ve su sektöründe yüzde 6.8, madencilik sektöründe yüzde 2.3 düzeyinde oldu. 
     2003 yılının aynı döneminde imalat sanayi sektöründe 7.2, elektrik, gaz ve su sektöründe yüzde 7.4 artış, madencilik sektöründe yüzde 18.2 azalış olmuştu. 
     
     İKTİSADİ FAALİYET KOLLARINA GÖRE 

     Bu arada, iktisadi faaliyet kollarına göre, imalat sanayinde Nisan ayında en yüksek üretim artışı, yüzde 151.7 ile büro, muhasebe bilgi işlem makinaları imalatı, yüzde 87.6 ile radyo, TV haberleşme cihazları imalatı, yüzde 84 ile taşıt araçları ve karoseri imalatı, yüzde 66.6 ile mobilya imalatı, yüzde 57.3 ile derinin işlenmesi bavul çanta imalatı, yüzde 34.1 ile elektrikli makina cihaz imalatı, yüzde 32.1 ile makina ve teçhizat imalatı, yüzde 15.9 ile metal eşya sanayi imalatında görüldü. 
     Aynı dönemde, kok kömürü rafine edilmiş petrol ürünleri imalatında yüzde 6 oranında azaldı. 
     İktisadi faaliyet kollarına göre, imalat sanayinin 2004 yılının Ocak, Şubat, Mart ve Nisan ayları ortalaması bazında en yüksek üretim artışı, yüzde 310.8 ile büro, muhasebe bilgi işlem makinaları imalatı, yüzde 77.8 ile taşıt araçları ve karoseri imalatı, yüzde 64.8 ile diğer ulaşım araçları imalatı, yüzde 24.3 ile mobilya imalatında görüldü. 
     Aynı dönemde, tütün ürünleri imalatı yüzde 8.7, kok kömürü, rafine edilmiş petrol ürünleri imalatı yüzde 1.4 oranında azaldı. 
     
</TEXT>
</DOC>
