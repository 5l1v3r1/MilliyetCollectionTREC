<DOC>
<DOCNO> 229422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas02.html </URL>
<DATE> 2004/04/07/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Cenin, 20 hafta sonra acıyı hissedebiliyor... 
</HEADLINE>
<TEXT>

     Ceninlerin 20 haftalık olduktan sonra acıyı hissetmeye başladıkları bildirildi. 
     ABD'de kabul edilen, ancak henüz uygulamaya konmayan yeni bir yasa, cenine ağrı verecek kürtajların yapılmasını yasaklıyor. 
     Yasanın anayasa uygun olup olmadığının belirlenebilmesi için ABD'de ülke çapında 3 dava açılmış bulunuyor. Bu davalardan birinde tanıklık eden Arkansas Üniversitesi çocuk hastalıkları uzmanlarından doktor Kanwaljeet Anand, ''Ceninlerin de bilince sahip olduklarına inanıyorum'' dedi. Dr. Anand, ''12 haftalıktan büyük ceninlere uygulanan ve Amerika'da çok yaygın olan bir kürtaj yönteminin de, cenine acı verdiğine inandığını'' kaydetti. 
     
     NASIL ANLAŞILIYOR 

     Dr. Annand'a göre, ceninlerin ağrıya tepki göstermeleri, kalp atışları ve kan dolaşımının hızlanması ve hormon seviyelerinin yükselmesiyle anlaşılıyor. Uzman, ''Ceninler konuşamıyor. Dolayısıyla tepkilerini bu yoldan ölçüyoruz'' dedi. 
     Başkan Bush tarafından geçen kasım ayında imzalanan yasa, ''belli tür kürtajların, cenine büyük acı verdiğini, dolayısıyla gayrı insani olduğunu'' hükme bağlıyor ve yapılmalarını yasaklıyor. 
     Kürtajın 31 yıl önce mahkeme kararıyla serbest bırakılmasından bu yana ABD'de her yıl 1.3 milyon kadının kürtaj yaptırdığı bildirildi. 

     
</TEXT>
</DOC>
