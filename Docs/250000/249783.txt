<DOC>
<DOCNO> 249783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonyas16.html </URL>
<DATE> 2004/06/21/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İnsanlığın uzay macerasında dönüm noktası... İlk sivil uçuş yapıldı 
</HEADLINE>
<TEXT>

     İlk özel uzay yolculuğunu gerçekleştirmek üzere binlerce izleyicinin meraklı bakışları altında ABD'deki Mojava Çölü'nden fırlatılan SpaceShipOne isimli roket, insanlığın uzay macerasında yeni bir dönüm noktası olarak yorumlanıyor. 
     ABD'nin dört bir tarafından bu tarihi anı görmek için gelen izleyiciler, dünyanın tek sivil uzay uçuş testi ve tek lisanslı uzay limanının bulunduğu Mojova havalimanı çevresine adeta kamp kurdu. 
     Burt Rutan tarafından tasarlanan ve Rutan'ın firması Scaled Composites tarafından inşa edilen uzay aracı, gerçekleştirdiği 15. test uçuşuyla bugüne kadar yaptıklarından daha uzağa ve daha hızlı bir şekilde ulaşmış oldu. 
     10 milyon dolarlık Ansari X Ödülü'nü almak için birçok ülkeden rekabet eden 24 firmadan biri olan Scaled Composite şirketinin, ödül şartlarından olan üç insanı yörünge altı bir bölgeye, yani 100.6 kilometre yüksekliğe taşıması ve bunu aynı araçla iki hafta içinde tekrarlaması gerekiyor. 
     Kar amacı gütmeyen X Ödülü Vakfı'nın bu uzay yarışını düşük maliyetli ve verimli bir uzay turizmini geliştirmek için düzenlediği kaydedilirken, ödülün tamamının 1 Ocak 2005 tarihinde hak eden firmaya verileceği ifade ediliyor. 
     Pazartesi günü gerçekleştirilen test uçuşunda SpaceShipOne uzay aracında, sadece test pilotu Michael Melvill bulunurken, uzay aracının uzay sınırı olarak uluslararası kabul görmüş olan 100.6 kilometrelik yüksekliğe çıkma denemesi yaptığı ifade ediliyor. Bu test uçuşunun başarılı olması durumunda uzay aracının X Ödülü'nü almak için esas uçuşlarını daha sonra yapacağı kaydediliyor. 
     Son olarak 13 Mayıs'ta deneme uçuşları gerçekleştiren uzay aracı ses hızının iki katı bir süratle 40 millik bir yüksekliğe çıkmıştı. Uzay aracı Beyaz Şövalye adlı bir jet tarafından 50 bin fite kadar çıkarıldıktan sonra iki araç birbirinden ayrılıyor. Bu noktadan sonra ise SpaceShipOne uzay aracı, kendi roket motorlarını kullanarak hedeflenen yüksekliğe ulaşmak için sesin üç katı bir hıza ulaşıyor. 
     Uçuş denemelerinden sonra uzay turizminin ne zaman başlayacağı konusunda net bir bilgi verilmezken, yörünge altı bölgeye yönelik ticari uçuşların 10-15 yılında başlayabileceği ifade ediliyor. 
     
</TEXT>
</DOC>
