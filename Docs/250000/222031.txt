<DOC>
<DOCNO> 222031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy16.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ben hortumculara modern ve çağdaş hırsızlar diyorum... 
</HEADLINE>
<TEXT>

     Başbakan Recep Tayyip Erdoğan, ''Ben hortumculara modern ve çağdaş hırsızlar diyorum'' dedi. 
     Erdoğan, partisince İstasyon Caddesi'nde düzenlenen mitingde yaptığı konuşmada, sohbet etmek istediğini, yalnız bütün Türkiye'nin bu sohbeti dinlemesi gerektiğini belirterek, iktidara geldiklerinde kimsenin kendilerinden bir yıl bir şey beklememesini, ama üçüncü yılda ceplerin bir şey göreceğini söylediklerini kaydetti. 
     Sözünde olduğunu, iktidara ilk geldiklerinde faizlerin yüzde 7 binlerde bulunduğunu ifade eden Erdoğan, ''Yüzde 69 olan iç borç faizini şimdi yüzde 24'e düşürdük. Bu fark hortumculara gidiyordu. Şimdi bu fark halka döndü. Geri dönen paralarla 1.5 milyon aileye kömür verdik. Ayrıca ilköğretimde okuyan çocuklarımıza kitap dağıttık. Ben o hortumculara modern ve çağdaş hırsızlar diyorum'' diye konuştu. Öğrenci burslarını 45 milyon liradan, 90 milyon liraya, 670 bin olan burslu öğrenci sayısını, 790 bine çıkardıklarını anlatan Erdoğan, bazılarının Ya bunlar bir çivi bile çakmadılar diye konuştuğunu, böyle konuşanların Bingöl'de 8 ayda teslim ettikleri konutları görmesini istediğini söyledi. 
     Geçen yıl Bingöl'de 140 olan derslik sayısını, bu yıl 300'e çıkaracaklarını kaydeden Erdoğan, konuşmasını şöyle sürdürdü 
     ''Şu ana kadar bin 600 kilometre duble yol yaptık. Ama bize bunu söyleyenlerin gözü var görmüyor, dili var konuşmuyor, kulağı var duymuyor. Şimdiye kadar devlet hastanelerinden yararlanamayan SSK'lılar şimdi devlet hastanelerinden istifade ediyorlar. Ama halen serbest eczanelerden ilaç alamıyorlar. En kısa zamanda SSK'lılar da serbest eczanelerden ilaç alabilecek. Bu konudaki çalışmaları yaptık. 
     Vatandaşlar çok nazik oy kullanıyorlar. 3 Kasım'dan ders almayanları 28 Mart'ta sileceksiniz. Bundan eminim.'' 
     
     ''ALDATAN DEĞİLİZ" 

     Birilerinin meydanlara gelip şu kadar kişiyi işe alacağız dediğini kaydeden Erdoğan, ''Ama biz söylediğimiz gibi ne aldatan, ne de aldanan olacağız. Aldatan değiliz. Aldatan olsaydık. Biz de bizden öncekiler gibi devlet dairelerini doldururduk. Devlet dairelerini doldursaydık, ne kömür ne kitap dağıtır ne de bursları artırabilirdik. Türkiye'de üretimi artıracağız. Özel sektörün önünü açarak istihdamı sağlayacağız'' diye konuştu. 
     İstanbul'a büyükşehir belediyesi başkan adayı olan bir kişinin 500 bin işsizi iş sahibi yapacağım dediğini, yapılamayacak bir şeyin vaat edilmemesi gerektiğini anlattı. 
     Erdoğan, Eti Krom Tesisleri'ni özelleştirerek, üretimi artıracaklarını ve çalışanların iş güvencesini sağlayacaklarını bildirdi. 
     
     ELAZIĞ'A EĞİTİM İÇİN 14.5 TRİLYON LİRA 

     Erdoğan, geçen yıl Elazığ'a eğitim için 4 trilyon lira ödenek gönderdiklerini, bu yıl bu miktarın 14.5 trilyon lira olarak belirlendiğini kaydederek, bu yıl özel sektör desteği ile Elazığ'a 2 ilköğretim okulu yapılacağını, sağlık personeli sayısında yüzde 10 artış sağlanacağını bildirdi. 
     Elazığ belediye başkan adayı Hasan Tahsin Fendoğlu'nun gökten zembille inmediğini, 20 yıl önce beraber bu yollarda yürüdüklerini söyleyen Erdoğan, Elazığ'da modern bir belediyenin hakim olmasını istediklerini, çünkü belediyeciliğin kendi işleri olduğunu ifade etti. 
     Medeni olmanın yoldan, sudan, yeşilden ve konuttan geçtiğini, bunlar bittikten sonra sıra kültüre geldiğine işaret eden Erdoğan, işte bunun için koştuklarını, su, kanalizasyon ve yeşilin belediyelerin görevi olduğunu vurguladı. 
     Türkiye'deki siyasi parti başkanlarının siyasetten gelmediklerini, ama kendisinin, mensubu olduğu partinin gençlik kollarından başlayarak çeşitli kademelerde görev aldığını ve hazmederek buraya geldiğini söyleyen Erdoğan, sessiz yolların sesi, kimsesizlerin kimsesi olduklarını kaydetti. 
     İstanbul'da göreve geldiği zaman günlerce suların akmadığını, insanların ihtiyaçları için suları istasyonlardan aldığını anlatan Erdoğan, göreve geldiklerde bunun değiştiğini belirterek, şöyle konuştu 
     ''Su istasyonu sahipleri iflas ediyoruz diye ağlamaya başladılar. İstanbul'da 2040 yılına kadar su sorunu yok. Çöp dağlarından gübre ürettik. Çevre ve Orman Bakanlığımız çöp ayrıştırmalarını bütün Türkiye'de genelleştirecek. Şehirlerimiz ve nehirlerimiz o pisliklerden kurtulacak. Biz İstanbul'da göreve başladığımızda insanlar hava soluyamıyordu. O zaman gaz maskesi dağıtan gazeteler halen bu hakikati göremiyor.'' 
     
     BAŞÖRTÜSÜ BİR İSTİSMAR ARACI OLAMAZ 

     Başbakan Recep Tayyip Erdoğan, ''Maalesef benim bacılarımın başörtülerini bazıları ticaret aracı olarak kullanıyor. Bazıları da bunu muhalefet aracı olarak kullanıyor. Biz AK Parti olarak hiç bir taraftan değiliz. İkisinin ortasındayız'' dedi. 
     Erdoğan, Elazığ'da partisince İstasyon Meydanı'nda düzenlenen mitingde yaptığı konuşmada, bütün Türkiye'ye seslendiğini belirterek, başörtüsü meselesinin sadece Ak Parti'nin sorunu olmadığını, Türkiye'nin sorunu olduğunu söyledi. 
     Bazılarının çıkıp başörtüsü üzerinden siyaset yaptığını ifade eden Başbakan Erdoğan, şöyle dedi 
     ''AK Parti başörtüsü üzerine siyaset yapmaz. Çünkü, başörtüsü bir istismar aracı olamaz. İnancının gereği başörtüsünü örten örter. Başörtüsü DYP'nin de CHP'nin de diğer partilerin de sorunudur. Baykal, 3 Kasım öncesi bunu söylemiyor muydu Bunu toplumsal mutabakatla halletmeliyiz. Başörtüsü olan da olmayan da birbirini sevmeli ve saygı göstermeli. Maalesef benim bacılarımın başörtülerini bazıları ticaret aracı olarak kullanıyor. Bazıları da bunu muhalefet aracı olarak kullanıyor. Biz AK Parti olarak hiç bir taraftan değiliz. İkisinin ortasındayız.'' 
     
     ELAZIĞ'A DOĞALGAZ 

     Erdoğan, Elazığ'da 2 bin 250 çiftçinin 6 trilyon lira olan borcunu 2.3 trilyon liraya indirdiklerini, geçen yıl Elazığ Tekel Fabrikası'na teknoloji için 300 trilyon lira harcandığını, bu yıl da 430 trilyon lira harcayarak yenileyeceklerini kaydetti. 
     2005 yılı ortasında Elazığ'a doğalgazı getirmiş olacaklarını ifade eden Erdoğan, konuşmasını şöyle sürdürdü 
     ''2005 yılı ortasında Elazığ'a doğalgazı getirmiş ve tamamlamış olacağız. Bunu biz yaparız. 
     Ben hanım kardeşlerimin siyasette daha aktif rol almasını istiyorum. Toplu Konut İdaresi ve belediye ile el ele vererek Elazığ'a ilk etapta 500 konut yaptıracağız. 12 ayda teslim edilecek bu konutlar faizsiz ve 10 yıl vade ile taksitlendirilecek. Bunun ihalesini önümüzdeki günlerde yapacağız.'' 
     
     TEŞVİK YASASI 

     Erdoğan, Devlet İstatistik Enstitüsü'nün çalışmalarında bazı parametreleri veri aldığını belirterek, şöyle dedi 
     ''DİE Keban Barajı'nı ele alarak bir değerlendirme yaptığında Elazığ'ın geliri kişi başına bin 500 doların üzerinde gözüküyor. DİE Elazığ'ın düşmanı değil. Tunceli de bu barajlar nedeniyle teşvik yasasından istifade edemiyor. Anadolu'da bazı iller 6 dolarla teşvik yasasından yararlanmayı kaybediyor. Önümüzdeki yıl bu parametreleri değiştirerek bu tür illerimizin yararlanmasını sağlayacağız. 
     Bazı siyasi partiler, bunu spekülasyon olarak kullanıyor. Ama bu yerel seçim öncesi malzeme yapılmaz. Biz Hakkari'nin de Van'ın da diğer gelişmiş iller seviyesine çıkmasını istiyoruz. Bunun için çalışıyoruz.'' Elazığ'ın kültür ve turizm açısından da kalkınmış bir il haline gelmesi için çalıştıklarını, Harput adının sadece otobüs yazıhanelerinde kalmasını istemediklerini anlatan Erdoğan, ''Tüm Türkiye'nin gelip Harput'u görmesini istiyoruz. Sevgili gakkoşlar, Ferhat'ın Şirin'e olduğu gibi biz de size sevdalıyız'' diye konuştu. 
     Erdoğan mitingin ardından, Elazığ Valisi Kadir Koçdemir'i makamında ziyaret ederek ilin sorunları hakkında brifing aldı. Görüşme basına kapalı yapıldı. 
     
</TEXT>
</DOC>
