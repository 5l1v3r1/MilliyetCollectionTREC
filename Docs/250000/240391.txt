<DOC>
<DOCNO> 240391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/siyaset/axsiy01.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşaflı eş istememiş 
</HEADLINE>
<TEXT>


Başbakan'ın evlenmesine aracılık eden Şule Yüksel Şenler, Erdoğan'ın annesine karşı çıkarak çarşaflı bir hanım yerine Emine Hanım'la evlendiğini anlattı 

ANKARA Milliyet 


Başbakan Recep Tayyip Erdoğan ile Emine Erdoğan'ın tanışması ve evlenmesine aracılık eden Şule Yüksel Şenler, Emine Hanım ve Başbakan Erdoğan ile ilgili anılarını anlattı. 
Dünden Bugüne Tercüman gazetesinde cuma günü yayımlanmaya başlayan, Nazlı Ilıcak ile Gülay Göktürk'ün birlikte hazırladığı "Başörtüsü Sancısı" başlıklı dizinin dünkü bölümünde yer alan anılarda Şenler, İdealist Hanımlar Derneği'ne ilk geldiğinde Emine Erdoğan'ın başının açık olduğunu, daha sonra örtündüğünü söyledi. Emine Erdoğan'ın "Nasıl Örtündüler " kitabında, örtünme konusunda doğrudan etkilendiğini söylediği isim olan Şenler, Emine Erdoğan'ın Tayyip Erdoğan'ı tanımadan önce rüyasında gördüğünü kaydetti. 

'Dava adamısın, çarşaf olmaz' 
Kendisinin tanıştırdığı ve birbirinden etkilenen Tayyip ile Emine'nin uzun süre telefonla konuştuklarını kaydeden Şenler, ancak o sırada Erdoğan ailesinin oğullarını İdealist Hanımlar Derneği üyesi, çarşaflı, Karadenizli bir kızla evlendirmek istediğini anlattı. Tayyip Erdoğan'a, bir dava adamının eşiyle her yere gidebilmesi gerektiğini anlattığını söyleyen Şenler, "Çarşafla sen hiçbir yere varamazsın. Çarşafı çıkarttırmak da ayrı bir vebal ve günah" dedim. Tayyip de 'Zaten ben de çarşafı çıkarttıramam' karşılığını verdi" dedi. 

Üzüntüden eridi 
Bu nedenle Erdoğan'ın annesinin uzun süre Emine'yi gelin olarak kabul etmediğini belirten Şenler, Emine ve Tayyip Erdoğan'ın buna çok üzüldüğünü kaydederek, "Bende nişanlılık resimleri var, Tayyip'i tanıyamazsınız. O yakışıklı delikanlı, hortlak gibi olmuştu. Annesini iknaya uğraşırken çok kilo kaybetti" ifadesini kullandı. 
Erdoğan'ı kendi evinde yüz yüze görüşme olanağı bulduğu Emine'yle baş başa bıraktıklarını da ifade eden Şenler, "Nihayetinde baktık ki öyle bir bağla bağlandılar ki, bir daha kopmayacak şekilde, Tayyip 'Katiyen bütün gücümü kullanacağım. Annemi kırmadan bu işi halledeceğim, Bu iş olacak. Yalnız bana biraz daha zaman tanıyın' dedi" açıklamasını yaptı. 




</TEXT>
</DOC>
