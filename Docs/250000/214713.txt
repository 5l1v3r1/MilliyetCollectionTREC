<DOC>
<DOCNO> 214713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun20.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi "Kıbrıs için tarihi fırsat kaçırılmasın" 
</HEADLINE>
<TEXT>

     Avrupa Konseyi Genel Sekreteri Walter Schwimmer, Kıbrıs'ta taraflara, AB üyeliği öncesinde adanın birleştirilmesi çağrısında bulundu. 
     Walter Schwimmer, yaptığı yazılı açıklamada, Türk ve Rum liderlerinin, ''AB'nin genişlemesinden önce Kıbrıs sorununun çözümü konusunda ortaya çıkan tarihi fırsatı kaçırmamalarını'' istedi. 
     Schwimmer, ''Çözüm konusundaki umutlar hiçbir zaman bu kadar fazla olmamıştı. Kıbrıs'ta yaşayanların, liderlerinin bir anlaşma sağlamaları konusundaki arzularına tamamen katılıyorum'' dedi. 
     İki taraftaki siyasi parti liderlerinin haziranda Strasbourg'da yaptıkları toplantıyla atıfta bulunulan açıklamada, martta yine Strasbourg'da böyle bir toplantı yapılmasının planlandığı bildirildi. 
     ''Kıbrıs ile ilgili diğer uluslararası kuruluşların temsilcilerinin de bu toplantıya davet edileceği'' hatırlatılan açıklamada, ''uluslararası topluluğun, çözümün gerçekleşmesine gerekli katkıda bulunmaya hazır olmasının önemli olduğu'' vurgulandı. 
     
</TEXT>
</DOC>
