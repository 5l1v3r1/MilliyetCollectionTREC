<DOC>
<DOCNO> 212506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/spor/yozer.html </URL>
<DATE> 2004/02/01/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Aslan soluklandı 
</HEADLINE>
<TEXT>

   
   Bir buçuk yıldır Galatasaray'ın üç farklı bir galibiyet aldığını pek hatırlamıyorum. Hem de öyle bir anda geldi ki, kopan iplerin şimdilik yeniden bağlanmasına neden oldu. Yani Terim için bir yudum nefesti bu galibiyet. 
   Galatasaray hak etti dünkü maçı. 90 dakika boyunca oyunun her alanında tartışılmaz üstünlük kuran Galatasaray güçlü Gaziantepspor'u yedi bitirdi. Karşılaşmanın her iki yarısında Galatasaray'da çok önemli iki oyuncu sahnedeydi. İlk yarı Volkan gerçek bir lider gibi oyunu yönlendiren adamdı. Sağ ve sol kanat servisleri, arkadaşlarına gol pası ikramları, savunmaya yardım hep Volkan'ın bu yarıdaki becerileri arasındaydı. Ancak en büyük zaafı yine ortaya çıktı. Bu oyuncu hiçbir zaman performansını 90 dakikaya yayamıyor. Dün de böyle oldu. İkinci yarı o Volkan'ın yerine sönmüş bir Volkan gelmişti. 
   Ama ikinci yarıdaki Volkan eksikliğinin ardından Sabri çıktı sahneye. Sağ kanattan inanılmaz sarkmalar yapan Sabri iki golün mimarıydı. Yaptığı nefis ortalar, Galatasaray için sıkıntı dolu dakikaların başlamasına engel oldu. 
   Ama tabii Galatasaray'ın dünkü önemli galibiyetinde sadece iki oyuncunun rolü yoktu. Galatasaray takım halinde iyi oynadı. Savunma 90 dakika boyunca rakibine cılız atak şansları verdi. Bunlardan da gol pozisyonu çıkmadı. Petre'nin sigortası Efes Cup'un ardından ilk kez sahneye çıktı. Orhan Ak ilk yarıda Volkan'dan sonra takımın en iyi oyuncusuydu. Bülent Korkmaz'ın eski günlerini hatırlattı. 
   Galatasaray dün oyuna hakim olmasının yanı sıra özellikle ilk yarıda yüksek yüzdeli pasları da Gaziantepspor'un çok sıkıntı çekmesine neden oldu. Topu iyi kullanınca da Galatasaray bol pozisyon yakaladı. Final toplarındaki iyi paslara son vuruşlardaki beceri Galatasaray'ın alışkın olmadığımız yanıydı. Özellikle Hakan Şükür'ün ölü bölgelerdeki varoluşu gol sayısının artmasına neden oldu. Ayrıca bu takım için ne kadar önemli olduğunu gösterdi. Rizespor maçında doğru dürüst tek şut çıkmazken, dün Galatasaray'ın toplam 18 şut atması aradaki farkı biraz olsun gösteriyordu. 
   Ancak tabii Ayhan'ı unutmamak lazım. Gerçekten maç boyunca çok iyi mücadele gösterdi. Topun peşinden hiç ayrılmadı. Hücuma büyük katkı sağladı. Biraz daha top kaybını azaltsa takımı için daha verimli olacak. 
   Fatih Terim'in dünkü stresi her halinden belli oluyordu. Çünkü normalde hocayı rakip kulübe ile tartışırken pek görmeyiz. Ancak bu stres altında yaptığı değişiklikler yerindeydi. Cihan'ın alınması ise tam bir satranç hamlesiydi. 
   Galatasaray iyi oynadı. Ancak bu dertlerinin sona erdiği anlamına gelmez. Önemli olan bu performansını sürekli devam ettirmesi. 
   
      
</TEXT>
</DOC>
