<DOC>
<DOCNO> 201828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun27.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi "Uzlaşmazlıklar aşılamadı" 
</HEADLINE>
<TEXT>

     AB Dönem Başkanı İtalya'nın Başbakanı Silvio Berlusconi, Hükümetlerarası Konferans HAK sonunda düzenlediği basın toplantısında, uzlaşmazlık boyutlarının çok büyük olması nedeniyle bu toplantıların süresini uzatmamaya karar verdiklerini söyledi. 
     Gelecek ayların, ''düşünme, danışma ve derinleştirme ayları'' olacağını söyleyen Berlusconi, Avrupa Parlamentosu seçimleri ve bazı üye ülkelerde yapılacak ulusal seçimlerin geçirileceğini, sonucun ''daha sonra'' gelebileceğini anlattı. 
     AB zirvesinden olumlu sonuçlar alındığını, Avrupa savunması konusunda, AB-ABD soğukluğunun giderildiğini söyleyerek söze başlayan Berlusconi, HAK'ta büyük uzlaşmazlıkların aşılamadığını, oylama sistemi ve karar mekanizmasında görüş birliğinden uzak kalındığını, İspanya ve Polonya'nın bazı açılımlarda bulunduklarını ancak bunların bazı üyeler tarafından reddedildiğini ifade etti. 
     ''Tavırlar çok farklıydı. Uzlaşmanın mümkün olmadığını anladık. HAK'ı uzatmaya gerek kalmadı'' diyen Berlusconi, bazı ülkelerin ulusal parlamentolara danışma ve zaman istediklerini belirtti. 
     Avrupa Anayasası projesinde 82 noktada mutabakat olmasının, bunların tekrar tartışılmamasının kararlaştırılmasının, İtalyan Dönem Başkanlığı'nın başarısı olduğunu savunan Berlusconi, ''Biz yararlı bir çalışma yaptık. Sonuç kısmen pozitif oldu ama hedefe ulaşamadık. Buna rağmen çok alkış aldık'' dedi. 
     Basın toplantısına katılan Avrupa Parlamentosu Başkanı Pat Cox, ''Bugünkü başarısızlık, kurumun müthiş büyüklüğünden kaynaklanıyor'' diyerek, İrlanda Dönem Başkanlığı'nın çözüm arayışlarını sürdüreceğini anlattı. 
     Berlusconi, bu durumda, ''iki vitesli bir AB'' tercihinin öne çıkıp çıkmayacağının sorulması üzerine, ''Bunun Avrupa'nın menfaatine ve tercih edenlerin çok olduğunu sanmıyorum'' dedi. 
     ''AB'nin uluslararası alanda söz sahibi olmasını sağlayacak bir karar mekanizması üzerinde iyi düşünmek gerekecek'' diyen Berlusconi, oy çoğunluğu ile karar alınabilmesinin yollarının bulunmasının şart olduğunu kaydetti ve ''bir devrimle, bugüne kadar yapılan uygulamanın tamamen değiştirilmesi gerektiğini'', sorunların genişlemeden, katılımcı ve aday ülkelerden kaynaklanmadığını ifade etti. 
     Başarısızlığın kaynağının temkinli adımlar atılmaması olduğunu söyleyen bir gazeteciyi yanıtlayan Berlusconi, ''Kötümserlerin iyi sonuç aldıklarını hiç görmedim. Biz belki daha da iyimser olmalıydık. Her ülke hükümranlığının bir bölümünü AB'ye devrediyor. Bu büyük ve önemli bir olay. Kısa sürede karar verilirse olumsuz sonuçlar alınır. Zaman gerekiyor'' dedi. 
     HAK toplantılarını yarına kadar uzatma niyetinde olduğunu, ancak ikili temaslar sonunda uzlaşmaya varılamayacağını anladığını belirten Berlusconi, HAK'ın sonuçlanmadığını, İrlanda Dönem Başkanlığı'nda devam edeceğini, yeni bir takvimin gelecek yıl ilkbahar zirvesinde belirlenebileceğini söyledi. 
     ''AB'nin bir rüya değil kabus olmaya başladığını düşünen Avrupalılara ne dersiniz '' sorusu yöneltilen AB Komisyonu Başkanı Romano Prodi, ''Çok büyük tercihler yapmak durumundayız. Vatandaşlarımızda yenilik korkusu var. Güvenlik, ekonomi gibi sorunlarına çözüm bulmalıyız. ABD ve Çin'e bakınca, bölünmüş bir Avrupa'nın var olma şansı bulunmadığı bariz gözüküyor'' yanıtını verdi. 
     Berlusconi, üye ülkelerin tavırlarının tamamen zıt olabildiğini, başarısızlığın sorumluluğunun tüm üyelere ait olduğunu söyledi ve ''Akdenizli hayal gücümüz yetersiz kaldı'' dedi. 
     Gelecek Haziran ayında yapılacak Avrupa Parlamentosu seçimlerinin, yeni antlaşma olmadığı için mevcut kurallara göre yapılacağını ifade eden Berlusconi, AB içinde çeşitli ve farklı görüşlü ülkelerden gruplar oluşmasından yana olmadığını anlattı. 
     Pat Cox da, başarısızlık yüzünden meydanları AB konusunda kötümser olanlara bırakmamak gerektiğini söyledi. 
     Öte yandan, anlaşmazlık nedeniyle zirveden erken ayrılma kararı alan Polonya Başbakanı Leszek Miller, gazetecilere yaptığı açıklamada, müzakerelerin tıkanmasına rağmen AB anayasası üzerinde bir anlaşma sağlanması için çalışmaya devam edeceklerini kaydetti. 
     Miller, ''Bir anlaşmaya varmak imkansızdı, tabii hiç kimse bundan memnun değil. Daha fazla zamana, tartışmaya ve niyetleri anlamaya ihtiyacımız var'' dedi. 
     Oylama sistemindeki anlaşmazlığa rağmen liderlerin birçok konuyu çözümlediğini belirten Miller, ''Hiçbir baskı, isteksizlik, çatışma olmadığını vurgulamak isterim. Yeni görüşmeler için hava olumlu. Bir anlaşmaya ihtiyaç var ve buna ulaşmak için çalışacağız'' diye konuştu. 
     
</TEXT>
</DOC>
