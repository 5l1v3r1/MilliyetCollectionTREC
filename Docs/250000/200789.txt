<DOC>
<DOCNO> 200789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yasam/yas08.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldı sazlar, oynadı Ruslar 
</HEADLINE>
<TEXT>

   Moskova'da Türk gecesi düzenleyen Rus kızlar, halay çekip bol bol da göbek attı 
      CENK BAŞLAMIŞ Moskova 
   
   Tatillerini geçirdikleri Türkiye'yi çok seven Rus genç kızlar, Moskova'da eşi görülmedik bir gece düzenleyerek gönüllerince eğlendi. 
   Türkiye'nin gönüllü turizm elçiliğini üstlenen gençlerin düzenlediği geceye, yaklaşık 250 kişi katıldı. Hemen hemen tamamı genç kızlardan oluşan grup, Türkiye'de gördükleri gibi bol bol halay çekti. Tarkan, Mustafa Sandal, Sertab Erener ve İzel'in şarkılarıyla göbek atılan gecede, konuklara baklava ve lokum da dağıtıldı. Çoğu Türkiye'de birkaç kere tatil yapan ve az da olsa Türkçe öğrenen gençler, şarkılara eşlik etti. 
   Geceye katılan gençlerin çoğu, internetteki ''www.turkey.ru'' adresinde bulunan forumda Türkiye ile ilgili bilgi ve deneyimlerini birbirlerine aktarıyor. Forumda yazan genç kızlar Aylin, farketmez, afacan, papatya, kardelen, bacı ve asil gibi Türkçe takma adlar kullanıyor. 
   
   
</TEXT>
</DOC>
