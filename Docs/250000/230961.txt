<DOC>
<DOCNO> 230961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko33.html </URL>
<DATE> 2004/04/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Turyap'tan 100 trilyon liralık müzayede... 
</HEADLINE>
<TEXT>

     TURYAP, Tasarruf Mevduatı Sigorta Fonu TMSF bünyesinde bulunan bankalara ait tahmini bedeli 100 trilyon lirayı bulan 700 gayrimenkulu, 27 Nisan'da satışa sunacak. 
     Profilo Alışveriş Merkezi'ndeki Büyük Tiyatro Salonu'nda gerçekleştirilecek müzayedede, başta İstanbul olmak üzere 33 ildeki arsa, işyeri ve konutlar satılacak. 
     Portföydeki en ucuz gayrimenkul 70 milyon liralık değerle Antalya Elmalı'da bir tarla olurken, İstanbul Fatih'teki arsa 10 trilyon 655 milyar liralık fiyatla portföyün en yüksek değerli gayrimenkulünü oluşturuyor. 
     Müzayedeye katılabilmek için muhammen bedeli 100 milyar liraya kadar olan gayrimenkuller için 5 milyar lira, 100 milyar-1 trilyon liralık gayrimenkuller için 10 milyar lira, 1 trilyon liranın üzerindeki gayrimenkuller için 25 milyar lira teminat yatırılması gerekiyor. 
     TURYAP Yönetim Kurulu Başkanı Azmi Sarıbay, porföyde Metrocity'de daireler, Antalya Elmalı'da kerpiç ev, Aksaray'da 10.5 trilyon liraya arsa bulunduğunu belirterek, ''Bu 4. müzayedemiz. Her keseye uygun arsa, arazi, dükkan, fabrika, depo benzeri gayrimenkul bulunuyor'' dedi. 
     Sarıbay, daha önce TMSF'ye ait bine yakın gayrimenkulu satışa sunarak, 100 trilyon liralık gayrimenkulun el değiştirmesini sağladıklarını, 400'den fazla gayrimenkulün muhammen bedellerinin yüzde 10 üzerinde bir artışla satıldığını kaydetti. 
     Soruları da yanıtlayan Sarıbay, tahmini toplam bedeli yaklaşık 100 trilyon lira olan müzayededen asgari 30 trilyon liranın üzerinde hasılat beklediklerini bildirdi. Sarıbay, satışta tapu işlemlerinin masrafsız olduğunu, alıcıların alım-satım harcı ve KDV'den muaf tutulacağını söyledi. 
     Bu arada 27 Nisan'da yapılacak müzayedeyi yönetecek radyo sunucusu Cüneyt Vural ile sanatçı Kadir Çöpdemir, basının önünde mizansen bir satış işlemi gerçekleştirdiler. 
     
</TEXT>
</DOC>
