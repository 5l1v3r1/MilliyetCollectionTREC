<DOC>
<DOCNO> 225250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo34.html </URL>
<DATE> 2004/03/24/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Fenerbahçe'de, Adanaspor maçı hazırlıkları... 
</HEADLINE>
<TEXT>

     Birinci Süper Lig'de şampiyonluk yarışını önde götüren Fenerbahçe, hafta sonunda deplasmanda Adanaspor ile yapacağı maçın hazırlıklarına, 1 günlük izinden sonra başladı. 
     Samandıra Tesisleri'nde gerçekleştirilen antrenmanda sarı-lacivertli futbolcular, teknik direktör Christoph Daum yönetiminde şut çalışması, kanat organizasyonları, ikili mücadele ve çift kale maç yaptı. 
     Gençlerbirliği ile yapılan Türkiye Kupası yarı final maçında sakatlanıp bir süre tedavi gören ve bu hafta sonunda Adanaspor maçında forma giyebileceği açıklanan Mehmet Yozgatlı'nın, antrenmanda sakatlığı nüksetti. 
     İsmail Güldüren ile girdiği ikili mücadelede ayak bileğini fazla zorlayan Mehmet, daha önce sakatlandığı bölgede ağrıları artınca çalışmayı bıraktı. 
     Kulüp doktoru Ethem Kavukçu, Mehmet'in, Gençlerbirliği maçından sonra sağ ayak bileğinde zedelenme olduğunu hatırlatarak, ''Antrenman sırasında bu bölgede ağrısı olunca, koruma amacıyla çalışmayı yarıda bıraktı. Tedavisine devam edeceğiz. Hafta sonuna yetiştirmeye çalışacağız'' dedi. 
     Kavukçu, Mehmet gibi idmanı yarıda bırakan Van Hooijdonk ve Tomas'ın ise önemli bir sorunları olmadığını söyledi. 
     Hafif sakatlık geçiren kaleci Recep ise bir süre tadavi edildikten sonra çalışmayı takımla birlikte tamamladı. 
     Bu arada sakatlığı nedeniyle tedavisi süren Kemal, çalışmada yer almadı. 
     
     TARAFTARLAR, MAHMUT HANEFİ'YE MORAL VERDİ 
     Bir grup taraftar, Bursaspor maçında ikinci yarıda oyundan alınırken, performansı nedeniyle seyircinin tepki gösterdiği Mahmut Hanefi'ye çiçek verdi. 
     Samandıra Tesisleri'ne gelen taraftarlar, antrenman öncesinde Mahmut Hanefi'ye çiçek vererek kendisini desteklediklerini söylediler. 
     Teknik direktör Daum'un, antrenman sırasında saha içinde bir süre özel olarak görüştüğü Mahmut Hanefi, taraftarlardan çiçeği aldıktan sonra yaptığı açıklamada, ''Taraftarların sabırlı olması lazım. Şampiyon olmayı biz taraftarlarımızdan daha çok istiyoruz. Bu tarz tepkilere alıştık. Bunları göze alarak buraya geldik. İnşallah daha iyi olacak'' diye konuştu. 
     Bu arada Fenerbahçeli futbolcular ve teknik heyet, antrenman sonrasında 28 yaşına giren Petkov'un doğum gününü, pasta keserek kutladı. 
     Fenerbahçe, Adanaspor maçı hazırlıklarını, yarın yapacağı antrenmanla sürdürecek. 
     
</TEXT>
</DOC>
