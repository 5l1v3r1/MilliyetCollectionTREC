<DOC>
<DOCNO> 219302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur14.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu almak için hamile yengesini öldürdü 
</HEADLINE>
<TEXT>

     ANKARA Milliyet 

Dikmen'de, evinde bıçaklanarak öldürülen sekiz aylık hamile Nuray Karabağlı'nın katil zanlısının, eşinin yeğeni Alper Demirkoparan olduğu belirlendi. Kız arkadaşına cep telefonu hediye etmek için yengesinin bileziklerini aldığını söyleyen Demirkoparan tutuklandı. 
     155 Polis İmdat Merkezi'ne geçen hafta gelen ihbarla harekete geçen Asayiş Şube Müdürlüğü Cinayet Masası ekipleri, 22 bıçak darbesiyle öldürülen Karabağlı'nın beş bileziğinin alındığını belirledi. Soruşturmada gözaltına alınan Demirkoparan, önce olayla ilgisi olmadığını savundu. Ancak polislerin bilezikleri Yenimahalle'deki evin kilerinde halıya sarılı bulması üzerine suçunu itiraf etti. 
     Her zaman olduğu gibi, olay sabahı da yengesini ziyaret ederek kahvaltı yaptığı belirten Demirkoparan, bir süre sonra da evdeki akrabalarıyla birlikte hastanedeki kardeşini ziyarete gittiğini söyledi. Ardından tek başına hastaneden ayrılan Demirkoparan, Karabağlı'nın evine döndü. Kapıyı yengesinin açtığını kaydeden Demirkoparan, "Kız arkadaşıma cep telefonu almak için paraya ihtiyacım vardı. Kolunda yedi altın bilezik olan yengemin peşinden mutfağa gittim. Bıçağı alıp üç kez sırtından bıçakladım. Dönüp 'Ne yapıyorsun' derken diğer darbeleri göğsüne sapladım" dedi. Askere gitmek için gün sayan Demirkoparan'ın, bıçakla hamileliği nedeniyle kilo alan Karabağlı'nın kolundan çıkaramadığı bilezikleri kestiği, evden çıkarken de ikisini düşürdüğü belirlendi. Genç kadının aşırı kan kaybettiği bu nedenle bebeğinin de doktor müdahalesine karşın kurtarılamadığı bildirildi. 
     Cebinden 50 milyon lira ve askerlik yoklama kağıdı çıkan Demirkoparan'ın, iki bileziği bozdurduğu, kız arkadaşına cep telefonu almak için para aldığı arkadaşına borcunu ödediği ortaya çıktı. 

     
</TEXT>
</DOC>
