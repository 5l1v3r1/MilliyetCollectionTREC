<DOC>
<DOCNO> 239782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur16.html </URL>
<DATE> 2004/05/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
PTT ve Telsim işbirliği yaptı... 
</HEADLINE>
<TEXT>

     PTT, ''Telsim MyCep başlangıç paketi''ni Türkiye'nin her yerinden satışa sunacak. 
     PTT ile GSM Operatörü Telsim yeni bir işbirliğine imza attı. 
     PTT Genel Müdürü İbrahim Şahin ve Telsim Yönetim Kurulu Başkanı Mehmet Taşaltın, Etap Altınel Otel'de düzenlenen törende işbirliğine ilişkin anlaşmayı imzaladı. 
     Şahin, törende yaptığı konuşmada PTT'nin hazineden kaynak alan değil kaynak aktaran bir kurum olmasını amaçladıklarını ifade ederek, Anadolu insanına hizmet ulaştırabilen bir kurum olmayı hedeflediklerini kaydetti. 
     Bu yıl PTT'nin gelirini 60 trilyon liraya çıkarmayı amaçladıklarını anlatan Şahin, 2004 Mart ayı gelirlerinin 7 trilyon lira olduğunu bildirdi. 
     Şahin, PTT'nin geçmişte 1 yılda ulaştığı gelire sadece Mart ayında ulaşmanın gururunu yaşadıklarını ifade ederek, ekonomik dalgalanmalar da göz önüne alınırsa 2004 yılı sonunda en az 50 trilyon liraya ulaşacaklarını kaydetti. 
     Telsim Yönetim Kurulu Başkanı Taşaltın da yaptığı konuşmada, PTT'nin Türkiye'de telekomünikasyonun ilk sahibi olduğunu ifade ederek, kurumun sahip olduğu geniş ağı övdü. 
     
     İŞBİRLİĞİNİN KAPSAMI 
     İşbirliği kapsamında, Türkiye genelindeki tüm PTT merkezlerinden ''MyCep Başlangıç Paketi'' satışa sunulacak. MyCep Başlangıç Paketi'ni satın alan aboneler hatlarını hemen kullanmaya başlayabilecekler. PTT merkez ve şubelerinde ayrıca, ''Hattı açık kontörü içinde, tak konuş'' hattı ile Starcep'in ''Başlangıç paketi'' ve ''Kontör yükleyici kartları'' da satılacak. 
     İşbirliği kapsamında MyCep abonelerinin bilgisayar ortamında istedikleri miktar ya da tutarda kontör yükleyebilmelerini sağlayan Cepload hizmeti on-line PKT merkez ve şubelerinden de yapılacak. 
     
     ''TMSF GEÇTİĞİNDEN BERİ TELSİM'E İLGİ ARTTI'' 
     İmza töreninin ardından gazetecilerin sorularını yanıtlayan Telsim Yönetim Kurulu Başkanı Taşaltın, abone sayısında 10 milyonu aşmayı amaçladıklarını kaydetti. Geçtiğimiz aylara oranla hızlı bir abone artışına sahip olduklarını bildiren Taşaltın, ''Hedefimize yaklaştık diye bilirim ama rakam veremem'' diye konuştu. 
     Taşaltın, TMSF'ye geçtiğinden beri Telsim'e ilginin arttığını kaydetti. Telsim'i satın almak isteyen bir çok kuruluş olduğunu belirten Taşaltın, satışın TMSF'nin görev alanında olduğunu hatırlattı. 
     
</TEXT>
</DOC>
