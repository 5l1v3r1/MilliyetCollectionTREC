<DOC>
<DOCNO> 223264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas35.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de taksiciler, fuarlara hazırlanıyor... 
</HEADLINE>
<TEXT>

     İzmir'de düzenlenecek fuarlarda katılımcı ve ziyaretçilere en iyi hizmetin sunulabilmesi amacıyla yürütülen çalışmalar çerçevesinde, İZFAŞ ve fuar alanı çevresindeki taksi durakları arasında işbirliğine gidiliyor. 
     Fuar dönemlerinde ulaşımda herhangi bir aksamanın yaşanmaması ve kaliteli hizmet sunumu amacıyla gidilen işbirliği çerçevesinde alınacak tedbir ve izlenecek yol, fuar alanı çevresindeki 7 taksi durağının temsilcilerinin katılımıyla düzenlenen toplantıda ele alındı. 
     İzmir Fuarcılık Hizmetleri Kültür ve Sanat İşleri Ticaret A.Ş. İZFAŞ Genel Müdürü Dilara Sürgü Ersözlü, toplantının ardından yaptığı açıklamada, yeni fuar binalarının yapılmasıyla birlikte, organizasyonlarda ciddi bir kapasite artışı meydana geleceğini belirtti. 
     Amaçlarının, tek bir çatı altında katılımcı ve ziyaretçilere en iyi hizmeti sunmak olduğunu ifade eden Ersözlü, fuarcılığın turizme ve kent ekonomisine katkı sağlayan bir çalışma olduğunu da gözönünde bulundurarak çeşitli bileşenlerle ortak hareket etme yollarını araştırdıklarını söyledi. 
     Ersözlü, ulaşım alanında da fuar alanı çevresindeki taksi duraklarıyla işbirliğine gideceklerini kaydederek, şöyle konuştu 
     ''İlk olarak 1-4 Nisan 2004 tarihleri arasında Marble Fuarı'nda 15 bin kişilik bir sirkülasyon söz konusu. İzmir dışından gelen gerek yerli gerekse yabancı katılımcı ve ziyaretçilerin kentiçi ulaşımını en iyi şekilde nasıl düzenleriz onun yollarını araştırıyoruz.'' Tüm düzenlemelerin, işbirliği yapılan sektör temsilcileri ile birlikte kararlaştırılacağını ifade eden Ersözlü, ulaşım konusunda şu ana kadar alınan kararları da şöyle sıraladı 
     ''Taksicilerin kent kimliği ve fuar hakkında bilgilendirilmesi. 
     Kent ve fuar broşürleri bastırılarak bunların taksilerde bulundurulması. 
     Fuar başlangıç saati öncesinde ilk transfer noktasının oteller olması nedeniyle işbirliği yapılan taksi duraklarına ait araçların bu bölgeler yakınında tespit edilecek bir yerde konuşlandırılması. 
     Fuar kapanış saatinde bekleme sorunu yaşanmaması için iki çıkış kapısında oluşturulacak noktalara ortak taksi havuzundan devamlı araç sağlanması. 
     Gün içindeki kentiçi transferlerde işbirliği yapılan duraklara ait araçların kullanılması için bu taksilere belirleyici çıkartmalar yapıştırılması ve katılımcılara bu yönde tavsiyede bulunulması.'' 
     
</TEXT>
</DOC>
