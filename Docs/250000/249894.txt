<DOC>
<DOCNO> 249894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun19.html </URL>
<DATE> 2004/06/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
AKPM'de Türkiye raporları tartışılıyor... Oylama öğleden sonra 
</HEADLINE>
<TEXT>

     Rahmi Gündüz bildiriyor 

Avrupa Konseyi Parlamenter Meclisi'nin AKPM Türkiye raportörlerinden Belçikalı parlamenter Luc Van den Brande, ''Türkiye'de, herkesi hayrete düşüren reformlar gerçekleştirildiğini'' belirtti. 
     AKPM genel kurulunda, ''Türkiye üzerindeki denetim sürecinin kaldırılmasını'' savunan rapor ile ''Avrupa İnsan Hakları Mahkemesi'nin AİHM kararlarının yerine getirilmesi'' konusunda hazırlanan rapor ve buna bağlı karar tasarılarının tartışılmasına başlandı. 
     Genel kurul oturumunda konuşan Belçikalı raportör, ''Temel haklar konusunda hükümetin yeni bir yaklaşım içinde olduğunu'' belirtti ve ''Bu yaklaşımın herkes tarafından desteklenmesi gerektiğini'' bildirdi. 
     ''Türkiye üzerindeki denetim sürecinin artık kaldırılması gerektiğini'' belirten Luc Van den Brande, ''Önümüzdeki dönemde Türkiye'den, sivil toplumun güçlendirilmesi, sendikal haklar konusunda da gerekli adımların atılmasının beklendiği'' görüşünü dile getirdi. 
     Belçikalı raportör, Türkiye'de önümüzdeki dönemde yeni bir anayasa yapılması çağrısında bulundu. 
     Lüksemburglu raportör Mady Delvaux-Stehres de yaptığı konuşmada, yapılan reformlara atıfta bulundu ve Türkiye üzerindeki denetim sürecinin artık kaldırılması gerektiğini belirtti. 
     Lüksemburglu parlamenter, denetim sürecinin kaldırılmasından sonraki dönemde Türkiye'den, özellikle kadın hakları konusunda daha fazla adım atılmasının beklendiğini söyledi. 
     ''Türkiye'nin AİHM kararlarını yerine getirmesi'' konusunda bir rapor hazırlayan Hollandalı parlamenter Erik Jurgens, hükümetin gerçekleştirdiği hızlı ve etkili reformlar yüzünden sürekli raporunu güncelleştirmek zorunda kaldığını söyledi. 
     Jurgens, reformların uygulamada da başarılı olmasını dilediğini bildirdi. 
     AKPM'deki siyasi grup başkanları da reformları gerçekleştiren hükümeti öven konuşmalar yaptılar ve artık denetim sürecinin kaldırılması gerektiğini söylediler. 
     Genel kurulda tartışmaları devam eden raporlar ve buna bağlı karar tasarıları, öğleden sonra yapılacak oturumda oylanacak. 
     AKPM genel kurulunun nisan ayında yapılan toplantıları sırasında, kapatılan DEP'in eski milletvekillerinin tutukluluk halleri gerekçe gösterilerek, Türkiye raporunun oylanması haziran ayına ertelenmişti. 
     Denetim süreci, genelde Avrupa Konseyi'ne yeni üye olan ülkeler için uygulanıyor ve bu ülkelerin üyelik öncesi taahhütlerini yerine getirip getirmediği izleniyor. 
     Avrupa Konseyi'nin kurucu üyesi Türkiye'de demokratikleşme alanında sorunlar bulunduğu ve insan hakları ihlallerinin devam ettiği gerekçesiyle bu sürecin 1996 yılında başlatılması, Ankara'nın sert tepkisine yol açmıştı. 
     Türkiye üzerindeki izleme sürecinin kaldırılması, Ankara'nın AB ile tam üyelik müzakerelerinin başlaması açısından da önem taşıyor. 
     
</TEXT>
</DOC>
