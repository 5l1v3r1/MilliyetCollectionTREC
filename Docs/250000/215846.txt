<DOC>
<DOCNO> 215846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur60.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek "Hakkımda düzmece haberler çıkarıyorlar" 
</HEADLINE>
<TEXT>

     Ankara'da faaliyet gösteren sivil toplum kuruluşlarının oluşturduğu Ankara Sivil Toplum Meclisi, Ankara Büyükşehir Belediye Başkanı Melih Gökçek'e şükran plaketi verdi. 
     Büyükhanlı Park Apart Otel'de plaket verilmesi dolayısıyla düzenlenen kokteyle, Ankara Sivil Toplum Meclisi İcra Kurulu'nu oluşturan dernek, cemiyet, vakıf ve platformların temsilcileri ile davetliler katıldı. 
     Türk Sanayici ve İşadamları Vakfı Başkanı Veli Sarıtoprak, kokteylin açılış konuşmasında, sivil toplum kuruluşlarının ülkenin ve insanların sorunlarına sahip çıkması gerektiğini söyledi. 
     Ülkeye hizmet eden herkesin yanında olacaklarını belirten Sarıtoprak, ''Adam gibi adamlara sahip çıkacağız. Bunlardan biri de Sayın Melih Gökçek'tir. Sayın Gökçek, 10 yıldır Ankara'ya büyük bir sadakatle hizmet etti'' dedi. 
     Sarıtoprak'ın ardından kürsüyü gelen Eski Kültür Bakanı Agah Oktay Güner, ''10 yıl önce coşkun bir genç, şimdi ise olgun bir genç'' olarak tanımladığı Gökçek'in Ankara'ya çok emeği geçtiğini söyledi. 
     Gökçek'e verilmek üzere hazırlanan Osmanlı arması işlenmiş panoyu gösteren Güner, Osmanlı döneminde Ankara'nın bir Ahi Cumhuriyeti olduğunu ifade etti. 
     Gökçek'in çalışmalarıyla Ahilik gibi kültür birikimlerinin yeniden canlandırılacağını umduklarını dile getiren Güner, konuşmasının ardından kürsüye çağırdığı Gökçek'e Osmanlı arması işlenmiş panoyu verdi. 
     Melih Gökçek'e ayrıca, Kadın Siyasetçiler Derneği Genel Başkanı Yurdusev Arığ ve Ankara İş Kadınları Derneği Yönetim Kurulu Başkanı Serpil Tınaz Akçar tarafından şükran plaketi takdim edildi. 
     
     GÖKÇEK'İN SÖZLERİ 
     Gökçek, Osmanlı arması işlenmiş panonun bugüne kadar aldığı ödüllerin en değerlisi olduğunu ifade ederek, ''Bu pano, makamlarım olduğu sürece makam odalarımı, daha sonra da evimi süsleyecek'' dedi. 
     Yeniden Belediye Başkanı seçilmesi durumunda uygulamaya koyacakları projeler hakkında bilgi veren Gökçek, gazetecilerin, Ankara Büyükşehir Belediye Başkan adaylığıyla ilgili sorularına, ''Sayın Başbakan dün de ifade etti. Zannediyorum, Şubat ayının 24'ünde Ankara Büyükşehir Belediyesi ile ilgili açıklamasını yapacak. Biz de bekleyeceğiz'' yanıtını verdi. 
     Gökçek, bir gazetecinin, ''Sizce aday gösterilecek misiniz '' sorusu üzerine, adaylık konusunda takdirin Başbakan Recep Tayyip Erdoğan'a ait olduğunu söyledi. 
     ''Adaylık sürecimi kıskançlıkla takip eden bazı kişiler hakkımda düzmece haberler çıkarıyor'' diyen Gökçek, şunları kaydetti 
     ''Önceki günlerde bir gazetede benimle ilgili çıkan soruşturma haberi doğru değil. Soruşturma falan yok. Sayın İçişleri Bakanı'na bunu rahatlıkla sorabilirsiniz. Yalnızca CHP Ankara Milletvekili İsmail Değerli, 6 tane soru yöneltiyor. Bunun üzerine Sayın İçişleri Bakanı'nın araştırma yapılması için bir görevlendirmesi var. Biliyorsunuz, sorulara cevap vermek için mutlaka bir araştırmanın yapılması gerekiyor. Olay bundan ibaret. Ama birtakım tereddütler meydana getirmek isteyenler düzmece haberlerle bunun adını soruşturma koydular.'' 
     
</TEXT>
</DOC>
