<DOC>
<DOCNO> 241218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur04.html </URL>
<DATE> 2004/05/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
19 Mayıs Atatürk'ü Anma ve Gençlik ve Spor Bayramı'nı kutluyoruz 
</HEADLINE>
<TEXT>

     19 Mayıs Atatürk'ü Anma ve Gençlik ve Spor Bayramı bugün tüm yurtta, dış temsilciliklerde ve KKTC'de törenlerle kutlanıyor. Kutlamalar Atatürk'ün 85 yıl önce Samsun'a çıkış saati olan 07.00'de top atışıyla başladı. Anıtkabir'de Cumhurbaşkanı Ahmet Necdet Sezer ile askeri ve sivil erkanın katıldığı devlet töreni ise saat 09.00'da gerçekleştirildi. Cumhurbaşkanı Sezer'in başkanlığındaki devlet erkanı, Anıtkabir'e çelenk koyarak Büyük Önder Atatürk'ün manevi huzurunda saygı duruşunda bulundu. 
     19 Mayıs Stadyumu'nda, Cumhurbaşkanı Sezer ve Başbakan Erdoğan'ın da katılımıyla geçit töreni ve gösteriler yapılacak. Buradaki törenlerin ardından Devlet Bakanı ve Başbakan Yardımcısı Mehmet Ali Şahin 81 il ve KKTC ile engelliler ve çalışanların temsilcilerinden oluşan gençlerle birlikte Cumhurbaşkanı Sezer'in huzuruna çıkacak. 
     Başbakan Erdoğan ise Başbakanlık yeni binada gençleri kabul edecek. 
     Ankarada'daki bir başka etkinlik ise spor üzerine. TBMM Futbol Takımı ile KKTC Cumhuriyet Meclisi Futbol Takımı, Ankara MTA sahasında maç yapacaklar. 
     
     İSTANBUL 

     İstanbul'daki törenler ise Taksim Cumhuriyet Anıtı'na çelenk konulmasıyla başlayacak. Kutlama töreni İnönü Stadı'nda devam edecek. 
     Öte yandan Beyoğlu Belediyesi, 19 Mayıs Atatürk'ü Anma ve Gençlik ve Spor Bayramı etkinlikleri kapsamında, 400 öğrenciyi Çanakkale gezisine götürdü. 
     
     EN ANLAMLI KUTLAMA SAMSUN'DA 

     Bugünün en anlamlı yaşandığı kentlerin başında gelen Samsun'da da Büyük Önder Atatürk'ün Ulusal Kurtuluş Mücadelesi'ni başlatmak üzere Samsun'a çıkışının 85. yıldönümünde, Atatürk sembolü Türk Bayrağı, Bandırma Vapuru alanında törenle karaya çıkarılacak. 
     
</TEXT>
</DOC>
