<DOC>
<DOCNO> 244908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/spor/spo15.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ümit Milliler'in Kolombiya sınavı 
FRANSA'DA organize edilen Toulon Turnuvası'nda mücadele eden Ümit Milli Futbol Takımımız, bugün Kolombiya karşısında galibiyet arayacak. Ekibimiz ilk maçında ev sahibi ekip ile golsüz berabere kalmıştı. TSİ 19.30'da başlayacak mücadeleyi Show TV naklen yayınlayacak. Kolombiya, gruptaki ilk karşılaşmasında Çin'e 2 - 0 teslim oldu. 

Aybaba imza attı 
SÜPER Lig'in yeni takımlarından B.B.Ankaraspor, Samet Aybaba ile sözleşme imzaladı. Başkan Melih Gökçek, ilk sezonlarında ligde kalmayı, 4 yıl sonra ise zirveye çıkmayı hedeflediklerini söyledi. Samet Aybaba, "Büyük hedeflerimiz var. Ancak bunlar için bize zaman gerekiyor" dedi. 

Kocaman Malatya'da 
İSTANBULSPOR ile yollarını ayıran Aykut Kocaman, Malatyaspor'un başına geçti. Tecrübeli teknik adam dün yeni kulübüyle iki yıllık mukavele yaptı. Başkan Hikmet Tanrıverdi, Kocaman'a güvendiklerini açıkladı. 

Gençler'den atak 
TRANSFER çalışmalarını sürdüren Gençlerbirliği uzun süredir görüştüğü gurbetçi oyuncular Hakan Aslantaş ve Murat Kalkan'ı renklerine kattı. Başkent temsilcisi, Alman Ligi'nin köklü ekiplerinden Stutgart'ın B takımında oynayan her iki futbolcuyla da beşer yıllık sözleşme imzaladı. 

Meşale yola çıktı 
YUNANİSTAN'IN başkenti Atina'da Panathinaikos Stadı sunağında yanan Olimpiyat ateşi, beş kıtayı dolaşmak üzere ilk durağı olan Sidney'e hareket etti. Olimpiyatlara 72 gün kala yola çıkan meşale, 38 gün süresince 5 kıtada, 34 ülkede, 3 bin 600 atlet tarafından taşınacak. Meşale 6 Temmuz'da da İstanbul'dan geçecek. 

Elvan'a durmak yok 
MİLLİ atlet Elvan Abeylegesse, Moskova dönüşünde ayağının tozuyla Bolu Aladağ'da kampa girdi. Elvan'ın antrenörü Ertan Hatipoğlu, "Bugüne kadar bir ürün olan Elvan artık dünya markası düzeyine geldi. Bundan sonra ilk hedefimiz Golden League. İkinci aşamada ise olimpiyatlar var" diye konuştu. 

Şenoğlu tur atladı 
ÇİN'DE düzenlenen ITF Wulanhaote Uluslararası Tenis Turnuvası'nda İpek Şenoğlu, teklerde ikinci tura yükseldi. Şenoğlu, Çinli Yangchong'u 6 - 4 ve 6 - 3'lük setlerle devirerek, Avustralyalı Tiffany Welford'un rakibi oldu. 

Euro 2004 rehberi 
DÜNYA futbolunun Türkiye'deki temsilcisi GOAL dergisinin haziran sayısı 100 sayfalık EURO 2004 rehberiyle futbolseverlere ışık tutuyor. Avrupa Şampiyonası'na katılan bütün takımların ve yıldızların yer aldığı GOAL'de ayrıca Michael Ballack ve Jermain Defoe ile röportajlar, Avrupa şampiyonaları tarihi ve yıldızların posterleri yer alıyor. 

Vestel'den destek 
AVRUPA şampiyonu atlet Süreyya Ayhan Kop'a verdiği destekle dikkat çeken Vestel, bu birlikteliğin sona ermesinin ardından genç yeteneklere yöneldi. "Toplumsal Sorumluluk Projesi"ni başlatan Vestel, bu yıl olimpiyatlara katılacak Candeğer Kılınçer Oğuz, Filiz Kadoğan, Yeliz Ay, Berk Tuna, Eşref Apak ve Lale Öztürk ile barajı aşması beklenen Halil Akkaş'a sponsor oldu. 

IOC'ye eleştiri 
ABD'NİN önde gelen gazetelerinden New York Times, Uluslararası Olimpiyat Komitesi'nin IOC 2012 Olimpiyatı aday kent seçiminde yaptığı yanlışlarla değişim şansını kaybettiğini yazdı. Gazete, bürokratlara adeta teslim olan IOC, Dünya Kupası'na rotasyonu getiren FIFA gibi yeniliklere cesaretle yaklaşamadığını belirterek, "Medeniyetler çatışması yaşadığımız bu dönemde İstanbul heyecan verici bir seçim olabilirdi" diye yazdı. 



</TEXT>
</DOC>
