<DOC>
<DOCNO> 245924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun18.html </URL>
<DATE> 2004/06/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Filistinliler, Şaron'dan icraat bekliyor... 
</HEADLINE>
<TEXT>

     Filistin yönetimi, İsrail Başbakanı Ariel Şaron kabinesinden, Gazze Şeridi'nden çekilme planına ilişkin laf değil, icraat beklediğini belirtti. 
     Müzakerelerden sorumlu Bakan Saeb Erakat, AFP'ye yaptığı açıklamada, ''İsraillilerle yaşadığımız deneyimler, bize lafları değil, icraatları değerlendirmemiz gerektiğini öğretti'' dedi. 
     Erakat, öfkeli bir biçimde, ''İsrail hükümetinin neden icraatı mart ayına kadar erteleme kararı aldığını merak ediyorum. İsrailliler, Filistinli muhataplarının olmadığını söyleyerek, kendi aralarında ve ABD yönetimiyle müzakereler yürütüyorlar'' ifadesini kullandı. 
     Filistin lideri Yaser Arafat başkanlığında dün toplanan Filistin yönetimi ise İsrail'in tek taraflı çekilmesinin ''zor'' olduğunun altını çizerek, İsrail'i, son uluslararası barış planı ''yol haritasını görmezden gelmekle'' suçluyor. 
     Şaron kabinesi, Gazze Şeridi'ndeki 21, Batı Şeria'daki 4 Yahudi yerleşim biriminden, 2005 yılı sonuna kadar aşamalı olarak çekilmeyi öngören planı, Yahudi yerleşim birimlerinin, yeniden bir oylama yapılıncaya kadar boşaltılmaması koşuluyla dün prensipte onaylamıştı. 
     
</TEXT>
</DOC>
