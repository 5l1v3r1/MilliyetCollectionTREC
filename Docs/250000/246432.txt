<DOC>
<DOCNO> 246432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun03.html </URL>
<DATE> 2004/06/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Chavez'in durumunu 15 Ağustos'taki referandum belirleyecek... 
</HEADLINE>
<TEXT>

     Venezuella'da Devlet Başkanı Hugo Chavez'in görevinden alınıp alınmamasıyla ilgili referandumun 15 Ağustos'ta yapılması kararlaştırıldı. 
     Ulusal Seçim Konseyi Başkan Yardımcısı Ezequiel Zamora, Chavez'in görev süresiyle ilgili referandumun 15 Ağustos'ta yapılacağını söyledi. 
     Konseyin kararının muhalefet için bir zafer olduğu bildiriliyor. Chavez'in 15 Ağustos'taki referandumu kaybetmesi durumunda 30 gün içinde başkanlık seçiminin yapılması gerekiyor. 
     Venezuella anayasasına göre, Chavez'le ilgili referandum 19 Ağustos'tan sonra yapılsaydı ve Chavez referandumu kaybetseydi, yasal sürece göre başkanlık seçiminin yapılacağı Aralık 2006'ya kadar ülkeyi yardımcısı yönetecekti. 
     Chavez'i, ülke ekonomisini mahvetmekle suçlayan muhalefet, 2 milyon 450 bin geçerli imza toplayarak referandumun yolunu açmıştı. 
     Venezüella kanunlarına göre, devlet başkanının görevden alınması amacıyla referandum düzenlenmesi için 2 milyon 440 bin geçerli imza yeterli oluyor. 
     
</TEXT>
</DOC>
