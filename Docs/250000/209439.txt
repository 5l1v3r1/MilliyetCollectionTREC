<DOC>
<DOCNO> 209439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun17.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da 50 'potansiyel terörist' izleniyor 
</HEADLINE>
<TEXT>

     Avusturya'da yayımlanan muhafazakar eğilimli günlük Kurier gazetesi, ülkedeki 200 camide propaganda faaliyeti yürüten, ''potansiyel terörist'' 50 radikal dincinin batılı istihbarat birimlerince izlendiğini yazdı. 
     Haberde, ''potansiyel teröristlerin zaman zaman sıradan kamyon şoförü veya inşaat işçisi gibi Afganistan'a giderek, terör kamplarında eğitim gördüklerinin belirlendiği'' kaydedildi. 
     Avusturya güvenlik güçlerinin yanı sıra batılı ülkelerin istihbarat birimleri tarafından da ''yakın takibe'' alınan bu kişilerin faaliyetlerinin, aralarına sokulan ajanlarca izlendiği ifade edilen haberde, şüphelilerin günlük faaliyetlerinin, telefon görüşmelerinin ve internet yazışmalarının da istihbarat birimlerince yakından izlendiği bildirildi. 
     Şüphelilerin El-Kaide terör örgütüyle ilişkilerinin somut olarak belirlenemediği belirtilen haberde, propaganda faaliyetlerinden yola çıkan güvenlik güçlerinin, şahısların, Mısır'daki El Cemaat El İslamiye, Lübnan'daki Hizbullah ve Filistin'deki Hamas örgütleriyle ilişkili olduklarını saptadıkları kaydedildi. 
     
</TEXT>
</DOC>
