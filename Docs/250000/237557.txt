<DOC>
<DOCNO> 237557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo01.html </URL>
<DATE> 2004/05/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şenol Güneş'in federasyondan 1,5 milyon dolar alacağı reddedildi 
</HEADLINE>
<TEXT>

     Futbol Federasyonu Tahkim Kurulu, eski Milli Takımlar Teknik Direktörü Şenol Güneş'in, federasyondan alacaklarıyla ilgili yaptığı başvuruyu reddetti. 
     Kurul, Şenol Güneş'in başvurusuyla ilgili bugün duruşmalı toplantı düzenledi. Saat 17.30'da başlayan duruşmaya Şenol Güneş'in ve Futbol Fedarasyonu'nun avukatları katıldı. Bir saat süren duruşma sonrasında Kurul Başkanı Türker Arslan, tarafları dinlediklerini belirterek, aralarında toplanıp dosya üzerinde inceleme yapacaklarını söyledi. 
     Tahkim Kurulu, daha sonra tekrar biraraya geldi. Yaklaşık 3,5 saat süren toplantıdan sonra AA muhabirine açıklama yapan Arslan, Şenol Güneş'in başvurusunun reddedildiğini ve Futbol Federasyonu'nun kararının onandığını bildirdi. 
     Futbol Federasyonu ile sözleşmesi tek taraflı feshedilen Şenol Güneş, federasyondan 1,5 milyon ABD Doları alacağı bulunduğunu belirterek, Tahkim Kurulu'na başvurmuş ve duruşmalı toplantı talep etmişti. 
     Bu arada Tahkim Kurulu, Çaykur Rizespor Kulübü'nün, 4-1 yenildikleri Ankaragücü maçında, rakibin cezalı oyuncu oynattığı gerekçesiyle Futbol Federasyonu'na yaptığı ve kabul edilmeyen başvurusuyla ilgili itirazını da usulden reddetti. 
     
</TEXT>
</DOC>
