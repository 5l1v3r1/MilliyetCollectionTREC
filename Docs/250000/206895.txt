<DOC>
<DOCNO> 206895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur47.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad, Başbakan Erdoğan'ı kabul etti 
</HEADLINE>
<TEXT>

     Resmi ziyaret için Ankara'da bulunan Suriye Devlet Başkanı Beşşar Esad, Başbakan Recep Tayyip Erdoğan'ı kabul etti. 
     Camlı Köşk'teki kabulde basına açıklama yapılmazken, görüşmenin başında Esad, Başbakan Erdoğan'ın sadece Suriye'de değil, bütün Arap ülkelerinde takdir edilen bir devlet adamı olduğunu söyledi. 
     
     SURİYE HEYETİNE KAR SÜRPRİZİ 
     Bu arada, Esad'ın 3 günlük ziyareti için Türkiye'ye gelen Suriye heyeti, kötü hava koşulları nedeniyle zor anlar yaşadı. 
     Türkiye ile Suriye arasında bugün Çankaya Köşkü'nde imzalanan 3 anlaşmaya imza atan Suriye Turizm Bakanı Sadullah Ağa Alkala, Esad-Erdoğan görüşmesi öncesinde Camlı Köşk önünde dengesini kaybederek, düştü. Alkala, başından hafif yaralanırken Onu kaldırmaya çalışan Suriyeli güvenlik görevlileri de dengelerini kaybederek zor anlar yaşadılar. Alkala'ya ilk müdahaleyi heyette bulunan ambulanstaki sağlık görevlileri yaptılar. 
     Çankaya Köşkü'nde öğle saatlerinde düzenlenen resmi karşılama töreninde de Suriyeli bir gazetecinin tören alanındaki mermer taşlarda kayarak düştüğü ve kolunu kırdığı öğrenildi. 
     
</TEXT>
</DOC>
