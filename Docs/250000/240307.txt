<DOC>
<DOCNO> 240307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo17.html </URL>
<DATE> 2004/05/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
2010 Dünya Kupası Güney Afrika Cumhuriyeti'nde yapılacak... 
</HEADLINE>
<TEXT>

     Uluslararası Futbol Federasyonları Birliği FIFA , 2010'daki 19. Dünya Kupası finallerine Güney Afrika Cumhuriyeti'nin evsahipliği yapacağını açıkladı. 
     Organizasyona evsahipliği oylamasında Fas ve Mısır'ı eleyerek FIFA'nın seçimi olmayı başaran Güney Afrika Cumhuriyeti, Afrika kıtasındaki ilk Dünya Kupası'na evsahipliği yaparak bir ilke de imza atmış olacak. 
     İsviçre'nin Zürih kentinde bulunan Dünya Ticaret Merkezi'nde toplanan FIFA İcra Kurulu'nda, FIFA Başkanı Sepp Blatter'in yaptığı konuşmanın ardından oy kullanan 24 kurul üyesi, Güney Afrika Cumhuriyeti'nde karar kıldı. 
     Tunus'un evsahipliği adaylığından çekilme kararı almasıyla birlikte 4'e düşen aday sayısı FIFA'nın, adaylardan Libya'yı, koşullarını yetersiz bularak elemesiyle 3'e inmişti. 
     Bu kararı oybirliğiyle aldıklarını belirten başkan Blatter, ''Güney Afrika'yı beğeniyoruz. Galip futbol, galip Güney Afrika'' dedi. 
     2006 Dünya Kupası'na da aday olan Güney Afrika, 4 yıl önce yalnızca 1 oyla 12-11 kaybederek kupanın evsahipliğini Almanya'ya kaptırmıştı. 
     Güney Afrika Cumhuriyeti, daha önce 1995 yılında Rugby Dünya Kupası ve 2003 yılında Kriket Dünya Kupası gibi 2 büyük organizasyona evsahipliği yapmıştı. 
     Öte yandan 2010'daki Dünya Kupası finallerinin, Güney Afrika Cumhuriyeti'nde 9 ayrı statta yapılacağı belirtildi. 
     
</TEXT>
</DOC>
