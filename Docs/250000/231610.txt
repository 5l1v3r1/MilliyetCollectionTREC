<DOC>
<DOCNO> 231610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun38.html </URL>
<DATE> 2004/04/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Verheugen Yeşil Hat fiilen AB'nin dış sınırı olur 
</HEADLINE>
<TEXT>

     AB Komisyonu üyesi Günter Verheugen, ''Kıbrıs'ta çözümsüzlüğün herkese zarar vereceğini, statükonun bölünmüşlüğü derinleştireceğini ve Yeşil Hattın fiilen AB'nin dış sınırı olacağını'' söyledi. 
     Verheugen, Kıbrıs Uluslararası Bağışçılar Konferansı'nın hazırlık toplantısında yaptığı konuşmada, AB'nin 15 gün sonra tarihinin en büyük genişlemesini yaşayacağını, böylece Soğuk Savaş izlerinin ve bölünmüşlüklerin üzerine bir çizgi çekileceğini anlattı. 
     Bu tarihi olayın tam bir başarı olabilmesi için Kıbrıs sorununun çözülmesi gerektiğini belirten Verheugen, ''Çözümsüzlük herkese zarar verir Sadece birçok Kıbrıslının umudunu yıkmaz. Statüko adanın bölünmüşlüğünü derinleştirir ve aradaki hat fiilen AB'nin dış sınırı olur. Size şu bilgiyi vermeliyim ki, çözüm olmaması halinde, aradaki hatta uygulanacak AB hukukunun koşulları bir düzenlemeyle belirlenecek'' diye konuştu. 
     Kıbrıs'ta çözüme bugün her zamankinden daha yakın olunduğunu savunan, özel bir durumun söz konusu olduğunu belirten ve kararın referandumlardan çıkacağını ifade eden Verheugen, AB'nin her zaman BM Genel Sekreteri Kofi Annan'ı ve planını desteklediğini hatırlattı. 
     Annan planının son dönemde Kıbrıslı Rumların ve Türklerin önerileri çerçevesinde geliştirildiğini, bu amaçla AB Komisyonu ile BM arasında mükemmel bir işbirliği gerçekleştirildiğini anlatan Günter Verheugen, Annan planının, AB'nin temel ilkelerine uyması koşuluna verdikleri öneme değinerek, bu planın kabulü halinde Kıbrıslıların tek sesli olarak AB'ye gireceklerini söyledi. 
     Verheugen, onyıllarca süren müzakerelerden sonra ''mucize çözüm'' beklenemeyeceğini, zorlukların bilincinde olduklarını ve Kıbrıslıların endişlerini anladıklatını belirttikten sonra, Annan planının, Kıbrıs'ta bölünmüşlüğe son veren adil ve dengeli bir uzlaşma olduğunu savundu. 
     Plana destek ve halklara güven vermek gerektiğini ifade eden Verheugen, son kararın şimdi Kıbrıslıların elinde olduğunu, adanın geleceğini halkların tayin edeceğini kaydetti. Verheugen, bu demokratik sürecin sonuçlarını kabulleneceklerini belirtti ve Kıbrıslılara durumu duygusal değil, tarafsız ve hassasiyetle değerlendirmeleri çağrısında bulundu. 
     Günter Verheugen, 1 Mayıs'ta birleşmiş bir Kıbrıs'ın AB'ye girmesi arzularını dile getirerek sözlerini bitirdi. 
     
</TEXT>
</DOC>
