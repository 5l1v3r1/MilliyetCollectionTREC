<DOC>
<DOCNO> 247980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo02.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü hazırlığı 
</HEADLINE>
<TEXT>


Tugay ile birlikte Bodrum'da tatil yapan ve Barcelona ile bu sezon yollarını ayırmaya hazırlanan Rüştü'nün birkaç gün içinde Fenerbahçe ile masaya oturacağı öğrenildi. 

YUSUF DURSUN 


Yeşil ışık yandı 
FENERBAHÇE'DE Teknik Direktör Daum'un geri dönmesi için yönetime büyük baskı yaptığı, kaleci Rüştü'nün transferinin bu hafta çözüme kavuşacağı öğrenildi. Başkan Aziz Yıldırım'ın milli kaleci konusunda "Rüştü'ye ne sıcak, ne de soğuk bakıyorum" dediği, geçen yıl Serhat'ta olduğu gibi Alman hocanın isteği üzerine geri adım attığı ifade edildi. Rüştü'nün de kiralık gelmeye gönüllü olduğu belirtildi. 

İmzalar başlıyor 
TATİLİNİ Türkiye'de sürdüren Rüştü'nün birkaç gün içinde yönetimle masaya oturacağı ve büyük bir olasılıkla anlaşmaya varacağı kaydedildi. Bu arada yönetim perşembe günü Serkan Balcı'ya, cuma günü Murat Hacıoğlu ile Deniz'e, cumartesi günü ise Alex'e resmi imza attıracak. Alex ile birlikte sürpriz bir ismin de Türkiye'ye gelerek Sarı - Lacivertli renklere bağlanacağı öğrenildi. 

Potada Örs devri 

SARI - Lacivertli kulüp basketbol takımının başına deneyimli antrenör Aydın Örs'ü getirdi. Örs üç yıllık sözleşmeyi imzaladıktan sonra yaptığı açıklamada, "Fenerbahçe'yi gerek Türkiye'de gerekse Avrupa'da ses getirecek bir takım yapma çabası içinde olacağız. Ama burada sabırlı olmak gerekir. Benim şahsen elimde sihirli bir değnek yok" dedi. Aydın Örs bugün Fener TV'de saat 11.00'de başlayacak "Potada Fener" programına katılacak. 

Havuz açılıyor 
FENERBAHÇE Burnu'nda üyeler için yeniden inşaa edilen ve çevresi palmiye ağaçları ve yeşilliklerle düzenlenen havuz bugün hizmete girecek. Başkan Aziz Yıldırım, tesisin herhangi bir tören yapılmadan açılacağını belirterek, "Biz üyelerimize hizmet vermek için yönetim kurulu olarak her türlü fedak rlığı yapıyoruz. Bu havuzdan sadece büyükler değil, küçükler de yararlanabilecek" diye konuştu. 

Dön çağrısı 
TRANSFER Komitesi, iç transferde pürüz yaşanan Ali Güneş'e acil dön çağrısı yaptı. Yönetimin, Almanya'da ailesinin yanında tatilini geçiren genç futbolcunun vekaletini verdiği Menajer Ahmet Bulut'u devreden çıkarmak istediği öğrenildi. Sarı - Lacivertli yöneticilerin, Bulut ile masaya oturmak yerine, futbolcuları Ali Güneş ile bire bir görüşecekleri bildirildi. Bu nedenle Ali'ye davet yapıldı. 



</TEXT>
</DOC>
