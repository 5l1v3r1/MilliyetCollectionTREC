<DOC>
<DOCNO> 210927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/eko08.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş, 1 katrilyon lira ciro hedefliyor 
</HEADLINE>
<TEXT>

   Tansaş, açacağı 30 yeni mağaza ve yüksek verimlilikle cirosunu artırmayı planlıyor 
   MERT İLKUTLUĞ İzmir DHA 
   
   Tansaş Genel Müdürü Servet Topaloğlu, bu yıl içinde yaklaşık 30 mağaza açarak dolar cinsinden 650 milyon dolar, Türk lirası cinsinden ise 1 katrilyon lira ciro hedeflediklerini açıkladı. Topaloğlu, "Bu artış hem yeni mağazalarımızdan hem de yüksek verimlilikten gelecek. Operasyonel karlılığımızı da 8 trilyon liradan 30 trilyon liraya çıkartmayı hedefliyoruz" dedi. 
   Tansaş'ın 192'nci mağazası dün İzmir'in Bornova İlçesi'ndeki Manavkuyu semtinde açıldı. Maxi formattaki mağazanın açılışına İzmir Büyükşehir Belediye Başkanı Ahmet Piriştina, Bornova Belediye Başkanı Cengiz Bulut, Tansaş Genel Müdürü Servet Topaloğlu ve Bornovalılar katıldı. 
   
   K rlılık 2005'te 
   Yatırımları uzun vadeli, düşük faizli kredilerle yaptıklarını belirten Topaloğlu, eskiden kendilerinin kredi ararken şimdi kredi veren kuruluşların Tansaş'ın peşinde olduğunu ve hiçbir finansman problemleri olmadığını söyledi. 
   Tansaş'ın 140 milyon dolar olan borcunu 14 milyon dolara indirdiğini açıklayan Topaloğlu, "16 Mart 2002'de yeni stratejilerimizi açıklarken, karlılık 2005'de olacak demiştik, aynen bu durum devam ediyor. Net karı görmek istiyorsanız 2005'i bekleyeceksiniz" dedi. 
   
   'Türkiye'ye ders olur' 
   İzmir'de yaşanan domuz etli çiğ köfte skandalından sonra et satışlarında yaşanan gelişmelerle ilgili soruları da yanıtlayan Topaloğlu, şunları söyledi 
   "Bu Türkiye için ciddi bir ders olmuştur. Et ciddi bir konu. Maalesef bu konuda kontroller yeterince iyi değil, ancak biri zehirlendiği, hastanelik vakalar olduğu zaman gerçekler ortaya çıkıyor. Biz bu konuda öncü olmaya devam edeceğiz. Gerekirse bu konuda bir kaç trilyon lira yatırım yapmaya hazırız ki, onu önümüzdeki dönemlerde açıklayacağız. Gıda güvencesi konusunda, AB normlarında, haksız rekabetin önlenmesi için olağanüstü rakamlarda yatırım yapacağımız, çok ciddi projeler hazırlıyoruz." 
   
   
</TEXT>
</DOC>
