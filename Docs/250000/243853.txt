<DOC>
<DOCNO> 243853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonyas07.html </URL>
<DATE> 2004/05/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TDK Başkanı Gelecekte Türkçe için bir tehlike yok 
</HEADLINE>
<TEXT>

     Türk Dil Kurumu Başkanı Prof. Dr. Şükrü Haluk Akalın, ''Diller birer birer yok oluyor. Ancak yakın gelecekte de uzak gelecekte de Türkçe için tehlike yok'' dedi. 
     Prof. Dr. Akalın, Uşak Belediyesi Kültür Etkinlikleri çerçevesinde ''Gücünden Yararlanamadığımız Dil Türkçe'' konulu konferansta, kültürü oluşturan en önemli ögenin dil olduğunu belirtti. 
     Dünyada konuşulan dillerin yavaş yavaş yok olduğunu ifade eden Akalın, şunları söyledi 
     ''Deniliyor ki, Yeni bir yüzyıla girmeden, yeryüzünde bulunan 6 bin dilin yarısı yok olacak Bu bir gerçek, çünkü diller birer birer yok oluyor. Dünya aslında bir dil mezarlığı. Yakın gelecekte de uzak gelecekte de Türkçe için herhangi bir tehlike yok. Türkçe güçlü bir dil. Kökleri yüzyıllara uzanan ve bilim, sanat, kültür dilidir.'' Türkiye'de ''dil kirlenmesiyle'' karşı karşıya bulunulduğunu vurgulayan Akalın, bunu, ''Türkçenin gücünden haberdar olmayan insanların, başka dillerin, başka kültürlerin cazibesine kapılması'' olarak yorumladı. 
     İşyeri adlarında yabancılaşmaya gidildiğini ifade eden Akalın, ''İşyeri adlarında Türkçe isimler yerine yabancı isimlerin yer aldığına tanık oluyoruz. Bunun çözümü insanlardadır. Çünkü Türkçe kuvvetli bir dildir. Bunun kuvvetini insanlarımıza göstermemiz gerekir'' dedi. 
     
</TEXT>
</DOC>
