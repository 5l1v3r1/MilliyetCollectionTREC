<DOC>
<DOCNO> 215233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/siyaset/siy04.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye başardı, ilk sinyal martta 
</HEADLINE>
<TEXT>

   GÜVEN ÖZALP Brüksel 

   
   Kıbrıs sorununa çözüm amacıyla müzakerelere başlama kararı alınması üzerine AB de tarafları teşvik için kolları sıvıyor. Müzakere sürecinde herhangi bir aksama olmaması ve sonuca yaklaşılması halinde AB, Türkiye'ye güçlü bir mesaj verecek. 
   AB'nin devlet ve hükümet başkanlarını 25 - 26 Mart'ta Brüksel'de bir araya getirecek zirvede, Ankara'nın Kıbrıs konusundaki açılım ve kararlılığına övgüde bulunulması bekleniyor. Kıbrıs müzakerelerine başlanması yönünde anlaşma sağlanmasının Türkiye'nin tam üyelik yolundaki pozisyonunu güçlendirdiği görüşünde olan kaynaklar, her şeyin yolunda gitmesi halinde zirvede Türkiye'ye siyasi anlamda güçlü destek verilmesine kesin gözüyle bakıyor. 
   
   AB'de olumlu hava 
   Şu an AB'de Türkiye lehine gelişen bir dinamik bulunduğuna dikkat çeken yetkililer, müzakerelerin başarıyla sonuçlanmasını ümit ettiklerini, bu gelişmenin, Türkiye'nin aralıktaki zirvede müzakere tarihi alabilmesi için çok elverişli bir ortam oluşturacağını söylüyor. 
   Türkiye'nin performans AB Komisyonu üyeleri arasında da havayı olumluya çevirmeye başladı. AB Komisyonu Başkanı Romano Prodi'nin Türkiye ziyaretinin ardından fikirlerini büyük ölçüde değiştirdiği biliniyor. 
   
   
   
</TEXT>
</DOC>
