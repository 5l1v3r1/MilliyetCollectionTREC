<DOC>
<DOCNO> 215774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo29.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Samsunspor maçında 4-0 hükmen yenik sayıldı... 
</HEADLINE>
<TEXT>

     Futbol Federasyonu Yönetim Kurulu, Mersin'de yaptığı toplantıda, Beşiktaşlı 5 oyuncunun kırmızı kart görmesi nedeniyle yarıda kalan karşılaşmayı Samsunspor lehine 4-0 tescil etti. 
     Futbol Federasyon Başkanı Haluk Ulusoy'un başkanlığında Mersin'de HiltonSA Oteli'nde yapılan ve yaklaşık 2 saat süren aylık olağan toplantıdan sonra bir açıklama yapan başkanvekili Ata Aksu, ligin 18. haftasında İstanbul'da, Beşiktaş-Samsunspor arasında yapılan karşılaşmanın karara bağlandığını belirterek, ''Beşiktaş'tan 5 futbolcunun kırmızı kart görmesi nedeniyle karşılaşmanın skoru 4-1'iken hakem Cem Papila tarafından tatil edilen maçı da karara bağladık. Bu maç Samsunspor'un lehine 4-0 olarak tescil edildi. Ayrıca, İstanbulspor-Konyaspor maçında kural ihlali olduğu şeklindeki İstanbulspor'un itirazı da incelendi ve bu itirazın reddedilmesini karar verildi'' diye konuştu. 
     
     ''LUCESCU'NUN SAVUNMASI ALINDI'' 
     Futbol Federasyonu Başkanvekili Ata Aksu, Beşiktaş Teknik Direktörü Mircea Lucescu'nun yaptığı açıklamalar nedeniyle savunmasının alındığını belirterek, şunları söyledi 
     ''Lucescu'nun yurtdışında bir gazeteye verdiği demeçten dolayı savumasını istedik. Lucescu, savunmasında bizlerden ve spor kamuoyundan özür dilemiştir. Ayrıca, Türkiye'yi çok sevdiğini belirtmiştir.'' 
     
     TOPLANTIYA MHK BAŞKANI YAVUZ DA KATILDI 
     Ata Aksu, yönetim kurulu toplantısına Merkez Hakem Kurulu Başkanı Bülent Yavuz'un da katıldığını ifade ederek, hakemler hakkında gerekli bilgileri aldıklarını, antrenör ve futbolcuların fair-play kuralları içinde davranmaları gerektiğini, el-kol hareketi yaparak tribünleri tahrik etmemelerini istedi. 
     
     A VE ÜMİT MİLLİ TAKIMLARIN PROGRAMI 
     Aksu, A ve Ümit Milli takımın hazırlık maçlarının programının da belirlendiğini ifade ederek, şunları kaydetti 
     ''2006 Dünya Kupası'na hazırlanan milli takımımızın özel maçlarının tarihleri ve yerleri belirlendi. 
     Buna göre, 31 Mart'ta Zagrep'te Hırvatistan ile A ve Ümit Milli, 27-28 Nisan'da Brüksel'de Belçika ile A ve Ümit Milli, 21-24 Mayıs'ta Avustralya, 29 Mayıs'ta Tayland, 5 Haziran'da ise Güney Kore ile hazırlık maçları yapacağız. 
     Haziran ayında Ümit Milli Takımımız Fransa'da Tulan Turvuvası'na katılacak. Bu turnuvada, Brezilya ve Arjantin gibi takımlar da bulunuyor. Ümitler, 23 Mayıs'ta Çek Cumhuriyeti Ümit Milli Takımı ile oynayacak. 2005 Ocak ayında ise Türkiye'de yapılacak olan Genç Milli Takımlar Turnuvası'na Afrika ülkelerinden 8 takım katılacak.'' Bu arada, Futbol Federasyonu Yönetim Kurulu üyeleri toplantı sonrasında Mersin Tevfik Sırrı Gür Stadı'nda yapılan Türkiye-Danimarka Ümit Milli takımları arasındaki özel karşılaşmayı da izlediler. 
     
</TEXT>
</DOC>
