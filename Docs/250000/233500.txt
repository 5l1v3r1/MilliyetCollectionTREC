<DOC>
<DOCNO> 233500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko33.html </URL>
<DATE> 2004/04/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Aygün Kıbrıs'ta bir Türk'ün burnu kanarsa altından kalkamazlar 
</HEADLINE>
<TEXT>

     Ankara Ticaret Odası ATO Yönetim Kurulu Başkanı Sinan Aygün, ''Kıbrıs politikası nedeniyle eğer orada katliamlar başlarsa, bir Türk'ün burnu kanarsa, çünkü 30 yıldır orada kimsenin burnu kanamadı, bunun altından kimse kalkamaz'' dedi. 
     Dumlupınar Üniversitesi'nde düzenlenen ''Takım Çalışmaları ve Sürekli Gelişme'' konulu sempozyuma katılmak üzere Kütahya'ya gelen Aygün, sempozyum öncesinde, gazetecilerin hükümetin Kıbrıs politikası ile ilgili sorularını yanıtladı. 
     Aygün, hükümetin en zor işlerinden birisinin Kıbrıs politikası olduğunu belirterek, ''Kıbrıs politikası nedeniyle eğer orada katliamlar başlarsa, bir Türk'ün burnu kanarsa, çünkü 30 yıldır orada kimsenin burnu kanamadı, bunun altından kimse kalkamaz. Tabi ki bu, iktidarın sonunu hazırlar, iktidarı geri de götürür. Çünkü artık Türkiye ölü görmek istemiyor'' dedi. 
     Annan planının kabul edilmesinin, Türkiye'nin Avrupa Birliği'ne AB girmesini kolaylaştırıp kolaylaştıramayacağı yönündeki soruya da, Aygün şu yanıtı verdi 
     ''Hiç alakası yok. Kıbrıs'ı da versen, Ege'yi de versen bizi zaten AB'ye almayacaklar. Arif olan anlar, lafın tamamı da akıllı adama söylenir. Adamlar açık, açık söylüyorlar, mesajları veriyorlar ama ne hikmettir ki bir at gözlüğü var. Veyahut biz AB'ye döndüğümüz için veyahut böyle bir olumsuzluk yaparak biz AB'ye giremezsek batarız, çocuklarımızın geleceği gider söylemleri çok yanlış söylemlerdir. Koskoca bir Türk milleti vardır. Türk devleti vardır. Türk devleti AB'ye girmemekle bir şey kaybetmez. Amerika, Japonya, Kanada, Norveç, AB ile mi kalkındı Ama bu tür söylemler hem benim hem de Türk milletinin onurunu kırıyor. 
     Diyelim ki, AB bizi almadı girmiyorsunuz dediler. Ne olacak Bitti mi bu ülke, öldük mü biz Bu tür davranışlar yanlış davranışlardır. Lütfen insanlar tanzimatı, ıslahatı okusun ama maalesef Türkiye'de ikinci tanzimatçılar türedi şu anda. Önümüzdeki günlerde ikinci ıslahatçılar türeyecek.'' 
     
</TEXT>
</DOC>
