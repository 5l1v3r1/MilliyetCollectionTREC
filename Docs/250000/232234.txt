<DOC>
<DOCNO> 232234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun07.html </URL>
<DATE> 2004/04/17/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Serdar Denktaş 'Hayır' oylarının fazla çıkması tarihe saygının gereğidir 
</HEADLINE>
<TEXT>

     KKTC Başbakan Vekili, Başbakan Yardımcısı ve Dışişleri Bakanı, Demokrat Parti DP Genel Başkanı Serdar Denktaş, 24 Nisan'da referanduma sunulacak Annan Planı'nın, iki halkın siyasi iradesi sonucunda oluşmadığını söyledi. 
     Serdar Denktaş, DP Genel Merkezi'nde düzenlediği basın toplantısında, ''Bu plan, iki halkın siyasi iradesinin sonucunda oluşmamıştır. Her iki halkın liderliklerinin planı reddetmelerine rağmen uluslararası siyasi konjonktürün gereği olarak, halkların onayına sunulacaktır'' dedi. 
     Uluslararası camianın, Rumları plana ''evet'' dedirtmek için, Türk tarafının 'evet'' Rum tarafının ''hayır'' demesi halinde, ''KKTC'nin tanınabileceğini'' gündeme getirmeye çalıştığını kaydeden Denktaş, şöyle konuştu 
     ''Uluslararası baskıların ve Rumların tehdit olarak algıladıkları açıklamaların korkusuyla Rum halkının bu plana evet demek zorunda kaldığını düşünelim. Böylesi şartlarda gerçekleştirilecek bir çözüme barış diyebilir miyiz Çözüm, ancak iki halkın gönüllüğü üzerinde yeşerebilir. Tehdit ise sadece gerginlik ortamlarının gelişmesine olanak sağlar. Bu nedenle uluslararası camiaya da buradan çağrı yaparak, bu hassas dönemde yapacakları açıklamaların olası sonuçlarını çok iyi değerlendirmelerini rica ediyorum.'' 
     
     ''RUMLAR 'EVET' DİYEBİLİR'' 
     Bazılarının, plana sadece Rum tarafının ''hayır'' diyecek inancı ile ''evet'' oyu vermeyi düşündüğüne dikkati çeken Denktaş, bunun, ''son derece yanlış bir yaklaşım olduğunu'' söyledi. 
     ''Rum tarafının halen devam etmekte olan baskılar ve tehditler nedeni ile 'evet' diyebileceğini'' belirten Denktaş, şöyle devam etti 
     ''Bunun sonucu kötü olur. Gönüllü olarak değil zorla kabul ettikleri bir planı berhava etmek için her türlü girişimi yapmak durumunda kalacaklardır ve bu da yeni bir kaos ortamının doğmasına neden olacaktır. İkincisi bizde yüksek oranda çıkacak bir 'evet' sonrasında Rum tarafı 'hayır' dese bile gelecekteki müzakerelerde biz zaten çok yüksek oranla evet demiş olmamıza dayanarak, şu an var olan bazı haklarımızı da kısıtlamaya gidebilirler. Ve her şeyden öte 'hayır' oylarının yüksek çıkması, aynı zamanda tarihimize duyduğumuz saygının da bir gereğidir. Aksi, tarihimizi de inkar etmek anlamına gelecektir.'' 
     
     ''SONUCA SAYGI GÖSTERİLMELİ'' 
     24 Nisan'daki referandumunun sonucu ne olursa olsun, Kıbrıs'ta hem Türklerin hem de Rumların yaşamaya devam edeceğini ifade eden Denktaş, ''Referandum sonucunda her iki halk plana evet derse, hepimize düşen görev buna saygı gösterip herhangi bir gerginlik veya çatışma çıkmaması için çalışmaktır. Ancak taraflardan biri plana hayır derse yani plan uygulanmaya girmezse buna da saygı gösterilmelidir. Plana 'evet' oyları ne kadar demokratik ise 'hayır' oyları da o kadar demokratiktir'' dedi. 
     
</TEXT>
</DOC>
