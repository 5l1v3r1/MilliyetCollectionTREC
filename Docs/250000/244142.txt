<DOC>
<DOCNO> 244142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun18.html </URL>
<DATE> 2004/05/31/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
El Kaide savaşı kazanmak üzere 
</HEADLINE>
<TEXT>

     Asyalı uzmanlar El Kaide'nin, ''körü körüne güce başvurma yöntemiyle kitleleri kendinden uzaklaştıran ABD'ye karşı savaşı kazanmakta olduğunu'' iddia etti. 
     Malezya'da 100'den fazla uzmanın katıldığı bir yuvarlak masa toplantısı düzenleyen Malezya Uluslararası Stratejik Araştırmalar Enstitüsü Genel Müdürü Muhammed Cevher Hasan, ''El Kaide'nin Afganistan'daki üslerini kaybetmesine rağmen, yönetim kademesinin terör saçma kapasitesine sahip olduğuna'' dikkat çekti. 
     Cevher Hasan, ''ABD yönetimindeki uluslararası savaş kaybedilmek üzeredir ve uluslararası El Kaide şebekesi bu savaşı kazanmak üzeredir'' dedi. 
     Singapur Savunma ve Stratejik Araştırmalar Enstitüsü Direktörü Barry Desker de, El Kaide'nin direnmeye devam ettiğine ve terörizm tehdidinin güç yoluyla yok edilemeyeceğine dikkati çekerek, ''Buna verilecek cevap askeri yollardan olmamalıdır. Bu ABD'nin temel yanlışıdır'' dedi. 
     Irak'taki savaş ve işgalin aşırı dinci militanları Washington'a karşı eyleme geçmeye yönelttiğini vurgulayan Desker, ''Irak, cihadın merkezi konumundadır'' dedi. 
     Malezya Uluslararası Stratejik Araştırmalar Enstitüsü'nün başkanı Noordin Sopiee de, dünyanın teröristlere karşı savaşı kaybetmekte olduğunu iddia ederek, ''Çünkü Müslüman dünyasının nefretini besledik ve kin okyanusunu büyüttük'' dedi. 
     Boeing firmasından Stanley Roth da ''terör tehdidinin halen var olduğunu, terörizm korkusunun petrol fiyatlarını ve hava taşımacılığını etkilediğini'' kaydetti. 
     
</TEXT>
</DOC>
