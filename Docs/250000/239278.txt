<DOC>
<DOCNO> 239278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun12.html </URL>
<DATE> 2004/05/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İşkence iddiaları Afganistan'a da uzandı... ABD soruşturma başlattı 
</HEADLINE>
<TEXT>

     ABD ordusunun, Afganistan'daki bir Amerikan üssünde bir Afgan polis memuruna işkence edildiği iddialarıyla ilgili olarak soruşturma başlattı. 
     Kabil'deki Amerikan Büyükelçiliği'nden yapılan açıklamada, bir Afgan polisinin çırılçıplak soyularak dövüldüğünün ve fotoğrafının çekildiğinin iddia edildiği belirtildi. 
     Olayın geçen ağustosta, Gardez'deki Amerikan üssünde meydana geldiği savunulurken, Amerikalı yetkililerin iddiayı medyadan duyduğu kaydedildi. 
     Açıklamada, Amerikan ordusunun iddialarla ilgili derhal soruşturma başlattığı ifade edildi. ABD'nin Kabil Büyükelçisi Zalmay Halilzad da, soruşturmanın eksiksiz yapılacağından ve iddiaların doğrulanması halinde buna karşı uygun adımların atılacağından emin olduğunu söyledi. 
     New York Times gazetesi, polis memurunun, cinsel tacize uğradığını, aşağılandığını ve uykusuz bırakıldığını söylediğini yazmıştı. 
     Amerikalı yetkililerin, Afganistan'da ABD yönetimindeki cezaevlerinde tutuklulara işkence yapıldığı ve 3 esirin öldüğü iddiaları üzerine bölgedeki cezaevlerinde çeşitli önlemler aldığı bildirilmişti. 
     Amerikalı Korgeneral David Barno, dün yaptığı açıklamada, bu önlemler çerçevesinde ilk olarak, yerel askeri yetkililerin, tutukluları, Bagram'daki ana karargaha göndermeden önce kendi komuta bölgelerinde gözaltında tuttukları sürenin kısaltıldığını söylemişti. 
     Ancak Barno, Afganistan'daki insan hakları örgütlerinin, mahkumlara nasıl muamele edildiğini görmek için cezaevlerini ziyaret etme taleplerinin kabul edilmeyeceğini belirtmişti. 

     
</TEXT>
</DOC>
