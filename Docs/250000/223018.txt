<DOC>
<DOCNO> 223018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yazar/civaoglu.html </URL>
<DATE> 2004/03/17/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Bizim Er Ryan'lar 
</HEADLINE>
<TEXT>

   
   "Söylesem, tesiri yok 
   Sussam, gönül razı değil." 
   En çok satılanlar listelerindeki "UNUTULANLAR DIŞINDA YENİ BİR ŞEY YOK adlı kitap, Fuzuli'den bu dizelerle başlıyor. Yazarı emekli Tümgeneral Osman Pamukoğlu, PKK terör örgütüne karşı savaşımın "efsane" isimlerinden biri. 
   Güneydoğu dağlarında, Kuzey Irak'ta, İran sınırlarında komandolarıyla birlikte fırtına gibi estiği dönemin güncelerini yansıtıyor kitabında. 
   Ancak amacının, Türk'ten, Türk'e propaganda değil, elde edilen mucize başarının iyi anlaşılması ve gelecek nesiller için iyi değerlendirilmesi olduğu, mesajını veriyor. 
   Kitabın gördüğü ilgi, Fuzuli'den esinlenerek "susma" diyen iç sesin haklılığını gösteriyor. 
   Ya söylediklerinin tesiri 
   Bunun cevabını ise zaman verecek. 
   Gene de, en azından boşluk dolduracak bir ses. 
   Ve kitabın satışları, bu bakımdan anlamlı. 
   
   Armağan    Pamukoğlu Paşa, askerlik sanatının yanı sıra, liderlik psikolojisini, insanlığın felsefesini de sunuyor. 
   "Bu iş bitmiştir artık" diyebilmiş olan en üst düzeydeki devlet sorumlularına karşın, Türkiye, savaşımı, böyle komutanlarla kazanmıştır. 
   "Silahlı mücadelenin" çıkar yol olmadığının anlaşılması, kan kültürünün çöküşe geçmesi, onun gibi komutanların ve Mehmetçiğin, ulusa ve insanlığa armağanıdır. 
   Bu kitaptan kim bilir kaç sinema filmi çıkar 
   Her biri "Er Ryan" gibi ikon kahramanlarla tanışır toplum. 
   
   Bir garip yönerge    Buna karşılık, medyada patlayan "fişleniyoruz" manşeti, "Pamukoğlu" ve onun anlattıklarıyla ve de yılların izlenimleriyle kamuoyunda oluşan bizim "ikonları" haksız yere çizdi. Efsane sayfaları için "bu zihniyettekilerle mi" sorgulamasını - hiç gereksiz - gündeme taşıdı 
   Yarınlarda, birisi çıkar da "YÖNERGE" diye bir kitap yazarsa ne olur "Askeri bir birimin, kaymakamlıklara resmi yazıyla, bölgelerindeki sosyetikleri, satanistleri, AB ve ABD yanlılarını, Boşnak, Çerkez vs. kökenli grup liderlerini, yazar ve çizerleri, - hele hele - Ku Klux Klan adlı zenci düşmanı beyaz ırkçıları araştırmalarını istediği" yolundaki belgeler, medya yayınları, açıklamalar bu kitaba konursa üzücü hatta trajikomik olmaz mı 
   Çok acıdır, ama, - kaygı duyarım ki - o kitap da, çok satanlar rafında, Pamukoğlu'nun kitabının yanında yer alabilir. 
   Birincisinin yazgısı, ikincisiyle raf komşuluğu olmamalı. 
   
   Eğrisi doğrusu    Hadisenin - şekil hukuku olarak - doğrusu, Genelkurmay'ın özellikle son açıklamasında anlatılıyor. 
   Yani... Kanun maddeleri ve Genelkurmay ile İçişleri arası imzalanan protokol vs... 
   Zemberekler boşandığında, TSK'ya "Olayları artık engelleyemiyoruz gel, sükuneti sağla" çağrılarının yapıldığı durumlarda, askerin o bölgede güvenlik yönetimini ele aldığı bir gerçek değil mi 
   İmzalanan protokolde, askerin "bunun için gerekli istihbaratı, doğrudan kaymakamlardan da isteyebilmesi" öngörülmüş. 
   Hadise fişlenme değil, olası güvenlik operasyonu için ön istihbaratmış... Haydi bu da anlaşılabilir sınırlarına - zor da olsa - girebilsin... 
   Ama, Ku Klux Klan mensupları, masonlar, AB ve ABD yanlılıları, çeşitli ırk kökenlileri, satanistleri, yazar ve çizerleri de içeren bu - talihsiz - istihbarat istemi için, Genelkurmay, dün yaptığı açıklamadaki tavrını, eleştiriler böylesine yoğunlaşmadan koymalıydı. 
   Bu yanlışın arkasındaki karargah subaylarının "eğitim yetersizliği" daha ilk açıklamada, kamuoyuna duyurulmalıydı. 
   Büyük bölümü irticaya, dine ve ırk ayrımına, bölgeciliğe dayalı terör için düzenlenen istihbarat istem formu - çok da içtenlikli taraftar bulmasa bile - TSK'ya, bu kadar yoğun eleştiri hedefi için gene de bir neden oluşturmazdı. 
   Akıllarını TSK ile bozanlar dışında, genellikle "diğer kurumlar gibi askerden de böyle yanlış biri çıkmış işte" diye düşünülebilirdi. 
   Evet... "gecikerek" elbette "hiç"ten iyidir. 
   Ama "zamanında" ikisinden de iyidir. 
   
      
   
</TEXT>
</DOC>
