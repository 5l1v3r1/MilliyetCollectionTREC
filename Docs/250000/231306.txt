<DOC>
<DOCNO> 231306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko44.html </URL>
<DATE> 2004/04/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TOFAŞ CEO'su Dövizdeki düşüş ithalata yardımcı oldu... 
</HEADLINE>
<TEXT>

     Tofaş CEO'su Diego Avesani, dövizdeki düşüşün otomotiv sektöründe ithalata yardımcı olduğunu belirterek, ''Rakiplerimiz bunu kullanarak Türk pazarında daha saldırgan oldular'' dedi. 
     Avesani, düzenlediği basın toplantısında yaptığı konuşmada, Tofaş'da 2.5 ay önce göreve başladığını, Türkiye'de bulunduğu için kendisini çok şanslı gördüğünü ifade etti. 
     Kendisini dört nedenden dolayı şanslı gördüğünü anlatan Avesani, ''Birincisi Türkiye çok güzel bir ülke. İkinci neden ekonomide görülen olumlu gelişmeler. Biz Türkiye'de çok iyi bir dönem geçirmekteyiz'' diye konuştu. 
     Geçen yıl otomotiv sektörünün tam anlamıyla bir patlama yaşadığını ve otomobil satışlarının 2 katına çıkarak 227 bin adete yükseldiğini anımsatan Avesani, ''Eminim 2004 yılı, yine iyi bir büyüme yılı olacak ve büyüme katsayısı 2002 ile 2003'den çok daha fazla gerçekleşecektir. Toplam pazarın 700 bin araca yaklaşacağını düşünüyorum'' dedi. 
     Diego Avesani, tüketici kredi faizlerindeki düşüş, ödeme vadelerinin uzaması ve hurda araç indiriminin devam ettirilmesinin, insanları otomobil almaya iten nedenler olduğuna işaret ederek, şöyle konuştu 
     ''Üçüncü neden Türkiye'nin AB üyeliğine kabul sürecine yaklaşmış olmasıdır. Bu süreç biraz uzun olacak. Bence bu geri dönüşü olmayan bir süreç. Gümrük duvarlarının yıkılmasından sonra otomotiv ürünlerinin gerek ithalat, gerek ihracatında yaşanan başarılar neticesinde Türkiye otomotiv sektöründe Avrupa'ya dahil olmuş addedilse bile, entegrasyon sürecindeki olumlu gelişmeler finansal piyasaları olumlu etkileyebilir ve tüketicinin geleceğe olan güvenini güçlendirerek tüketimi artırabilir.'' 
     
     ''FIAT VE TOFAŞ AYRIMINI İŞLEYECEĞİZ'' 
     Avesani, dördüncü nedenin ise Tofaş'ın otomotiv sektöründeki sağlam ve köklü pozisyonu olduğunu vurgulayarak, ''Fiat, dünyada 3 ülkeye yoğunlaşmakta kararlı. Bunlar Brezilya, Çin ve Türkiye... Dolayısıyla Tofaş, Fiat açısından giderek daha da önemli bir yere sahip olmaktadır. Tofaş, neredeyse mühendisler için bir okul haline geldi'' dedi. 
     Türkiye'de Fiat ve Tofaş'ın birbirine karıştırıldığına dikkat çeken Avesani, şunları kaydetti 
     ''Fiat ve Tofaş ile ilgili kafa karışıklığına yol açan bir durum olduğu kanaatindeyim. Tamamen İtalyan stilini yansıtan Fiat, bizim otomobillerin markasıdır. Tofaş ise Fiat ile bağlantılı olarak bazı modeller üreten ve Türkiye pazarı için uygun gördüğü tüm modelleri piyasaya süren Türk şirketidir. Tofaş bizim araçlarımızın markası değildir. İkisi arasındaki bağlantıyı birbirinden farklı konumlara yerleştirmek için önümüzdeki haftalarda bir bilgilendirme kampanyası başlatılacak. 2004'de işleyeceğimiz konulardan biri bu ayrım olacak.'' 
     
     ''YILIN OTOMOBİLİ PANDA MAYIS'DA TÜRKİYE'DE'' 
     Diego Avesani, Avrupa'da yılın otomobili seçilen Panda'nın Mayıs'da Türkiye'de satışına başlanacağını belirterek, diğer yeni bir model olan Idea'nın kısa süre içinde pazarda yerini alabileceğini, yenilenmiş Stilo'nun bu aydan itibaren müşterilerin beğenisine sunulduğunu, Alfa Romeo'ların yenilenmiş modellerini de pazarlamaya devam edeceklerini bildirdi. 
     Tofaş CEO'su Avesani, ''Satıcılar bu yıl zorlanacak. Her ay yeni bir model lanse etmeleri, yeni bir model satmaları gerekecek. Her ay, her hafta satış şebekelerimizde yeni faaliyetlere girişiyoruz'' dedi. 
     Toplantıda soruları da yanıtlayan Avesani, dövizdeki düşüşün kendilerini nasıl etkilediği sorusuna, ''Bu tabii ki herkes için sürpriz oldu. Bu ithalata yardımcı oldu. Rakiplerimiz bunu kullanarak Türk pazarında daha saldırgan oldular. İhracatta hiçbir etkisi olmadı. Ana şirketimizle farklı bir anlaşmamız var ve bunun herhangi bir şekilde ceremesini çekmedik'' yanıtını verdi. 
     
     ''YENİ MODELDE 1-2 AY İÇİNDE DAHA NET BİLGİ OLACAK'' 
     Avesani, Tofaş ve Fiat'ın birbirine karıştırılmasıyla ilgili soruyu ise şöyle yanıtladı 
     ''Burada tabii ki bir ayrıcalık söz konusu değil. Biz çok açık bir politikamızın olmasını istiyoruz. Tofaş, Türkiye'de çok prestijli bir şirket ve çok büyük geleceği var. Fiat'ı çok iyi temsil ediyor. Ancak uzun zamandan beri Tofaş markasıyla otomobil satmamaktayız. Satmamakla birlikte Türkiye kamuoyunda bir Tofaş otomobil üreticisi imajı kaldı. Bana öyle geliyor ki herkes kendi işini iyi yapmalıdır. Dolayısıyla çok açık ve net olmamız lazım.'' Diego Avesani, yeni model üretimine ilişkin bir soru üzerine de, tasarıyı yapma kararı ile üretimi başlatma kararı arasında ürün geliştirilme süreci yaşandığına dikkat çekerek, ''Biz Türkiye'de bu zamanın oldukça kısa olacağını düşünüyoruz. Yeni modelin tasarısı konusunda 1 ila 2 ay içinde çok daha net ve belirli bilgiye sahip olacağız'' diye konuştu. 
     
</TEXT>
</DOC>
