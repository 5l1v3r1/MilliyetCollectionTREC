<DOC>
<DOCNO> 235336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur15.html </URL>
<DATE> 2004/04/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
70'lik nine nüfus cüzdanı peşinde... 
</HEADLINE>
<TEXT>

     Kilisli 70 yaşındaki Hatice Kundak, nüfus kütüğüne kaydının yapılması için Valilik ve İnsan Hakları Kurulu Başkanlığı'na başvurdu. 
     AA muhabirinin görüştüğü Hatice Kundak, Cuma Kundak ile yaptığı evlilikten 7 çocuk sahibi olmasına, torunlarının sayısının 30'a ulaşmasına karşın nüfus kütüğünde kayıtlı olmadığını belirtti. 
     Doğduğunda nüfus kütüğüne kayıt ettirilmemesinin acısını yıllarca yaşadığını belirten Hatice Kundak, ''70 yaşındayım, ömrümün son günlerini yaşıyorum. Doğduğum vatanımda nüfus kaydımın olmamasının utancının yaşıyorum, bu utançtan kurtulmak istiyorum'' dedi. 
     Hatice Kundak, nüfus kütüğüne kaydının yapılması için İl Nüfus Müdürlüğü'ne yaptığı başvurunun ''yapamayız, elimizden bir şey gelmez'' denilerek kabul edilmediğini kaydetti. 
     Nüfus İl Müdürlüğü'nden başvurusuna olumlu yanıt alamayınca İçişleri Bakanlığı Vatandaşlık ve Nüfus İşleri Genel Müdürlüğü'ne dilekçe verdiğini, dilekçesine verilen yanıtta Kilis Valiliği'ne başvurmasının istendiğini anlatan Hatice Kundak, bunun üzerine Kilis Valiliği'ne ve İnsan Hakları Kurulu Başkanlığı'na başvurduğunu bildirdi. 
     Kundak, Kilis İnsan Hakları Kurulu Başkanlığı'na verdiği dilekçesinde, 7 çocuğu, 30 torunu olduğunu hepsinin nüfus kaydının bulunduğunu, erkek olanların askerliklerini yaptıklarını belirterek, ''Her türlü tahkikatın yapılarak nüfusa kaydımın yapılması hususunda gereğini arz ederim'' dedi. 
     
</TEXT>
</DOC>
