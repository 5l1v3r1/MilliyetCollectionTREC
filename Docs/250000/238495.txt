<DOC>
<DOCNO> 238495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/magazin/amag.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sanat için' kilo veriyor 
</HEADLINE>
<TEXT>


G.O.R.A.'nın ardından 11 kilo veren Cem Yılmaz, zayıflamanın 'mesleki kazanç' olduğunu söyledi 

İlknur Gülmez 

1. Uluslararası Performans Sporları Fitness Sağlık Semineri'ne katılan komedyen Cem Yılmaz, esprileriyle yine herkesi kahkahaya boğdu. The Marmara Oteli'ndeki seminerde 'G.O.R.A.' filminin çekimlerinde 89 kiloya kadar çıktığını anlatan Yılmaz, "Eylülde spor yapmaya başladım. Yazılanlar gibi Hollywood diyeti yapmadım. O diyetle insan ölür" diye konuştu. 

"İdeal kilom aslında iki..." 
30 yaşına kadar hiç spor yapmadığını açıklayan Yılmaz, şunları söyledi "Zayıflama amacım bir rakama ulaşmak değildi. Fazla şişmandım, şimdi olmam gereken kiloya indim. 78 kiloyum. Aslına bakarsanız benim olmam gereken kilo iki. Devamlı tombik rollerde oynayamak istemem. Erdal Tosun bu durumdan memnun olabilir ama bana arada bir başrol teklifleri de geliyor. Kilo vermek, mesleki kazanç oluyor." 

"Sporu 'tenhada' yapıyorum" 
"Sporcunun dediğini yap, yaptığını yapma" diyen Cem Yılmaz, kahkahalarla sık sık kesilen sözlerine şöyle devam etti 
"9 ay öncesine kadar hiç spor yapmayan, geç saatlere kadar oturan biriydim. Yaklaşık 10 yıldır, gündüzleri sürekli uyumak ve güneş ışığı alamamak gibi bir sorunum vardı. Bunlar insanda çok ciddi ruhsal ve fiziksel etkiler bırakıyor. Tembelliği bırakıp belfıtığı olan biri olarak sporla yaşamayı öğrendim. Spor salonunda çevreyi rahatsız etmemek için en tenha köşeye geçiyorum. Çünkü her yer ayna, nereye dönsen popon görünüyor. Bir de yandan 'Şampiyon' diyenler var, dalga geçiyorlar." 
Yılmaz, bir spor akademisi öğrencisinin, "Andropoza erken girmekten korktuğunuz için mi 30 yaşında spora başladınız " sorusuna da şu yanıtı verdi "Bu konuda bilgim yok. Olsa, 30 yaşıma kadar spor yapardım." 

Filmin montajı yakında başlıyor 

Yılmaz Erdoğan'la birlikte sinema filmi hazırlıklarının devam ettiğini ifade eden Yılmaz, "Öyküyü birlikte bulduk. Eğlenceli bir şey olacak. Ayrıca G.O.R.A. filmine gösterdikleri ilgi için basına teşekkür ediyorum. Film satıldıktan sonra keyfim yerine geldi. Yakında montajı başlayacak" diye konuştu. 


</TEXT>
</DOC>
