<DOC>
<DOCNO> 226152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo17.html </URL>
<DATE> 2004/03/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Samsunspor, Galatasaray galibiyetiyle moral buldu... 
</HEADLINE>
<TEXT>

     Samsunspor Kulübü Basın Sözcüsü Ercan İnce, ''Üç büyükleri galibiyet listemize ekledik, bu bizim için onurdur'' dedi. 
     İnce, AA muhabirine yaptığı açıklamada, Galatasaray maçından bekledikleri bir sonuç aldıklarını ve neticeden çok memnun olduklarını söyledi. 
     Galatasaray maçının çok önemli olduğunu ve kazanmak için odaklandıklarını belirten İnce, şunları kaydetti. 
     ''Geçmiş haftalarda aldığımız kötü sonuçlar, bizim ortaya koyduğumuz oyun kalitesini ifade etmiyordu. Bu inişin çıkışı olmalıydı. Galatasaray karşısında aldığımız moralle, diğer maçları da kazanıp ligi üst sıralarda tamamlamayı hedefliyoruz. Galatasaray'ın son haftalarda aldığı neticeler ortadaydı. Hoca değişikliği gibi nedenler, galibiyeti önceden görmemize neden oldu.'' İnce, üç büyükleri yenmeyi hesapladıklarını ve bunu da başardıklarını belirterek, ''Bu hesabımız tuttu. Üç büyükleri galibiyet listemize ekledik, bu bizim için onurdur. Şimdi, diğer maçlara sıra geldi'' diye konuştu. 
     Deplasmanda oynayacakları Gençlerbirliği maçı hazırlıklarına yarından itibaren başlayacaklarını kaydeden İnce, kazanmak için hazırlanacaklarını söyledi. 
     
</TEXT>
</DOC>
