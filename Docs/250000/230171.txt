<DOC>
<DOCNO> 230171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun29.html </URL>
<DATE> 2004/04/10/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Irak'ta görevli Amerikalı askerlerin 3400 dolarlık telefon borcu silindi 
</HEADLINE>
<TEXT>

     Irak'ta görev yapan bir Amerikan askerinin ev özlemiyle cep telefonundan yaptığı yaklaşık 3400 dolarlık konuşma borcu, askerin babasının çabaları sonucu telefon şirketi tarafından silindi. 
     Geçen yıl Mayıs ayından bu yana Irak'ta görev yapan Bryan Fletcher'ın telefonunun, borcunu ödeyemediği için bu yıl Ocak ayından beri T-Mobile şirketi tarafından kesildiği belirtildi. 
     Sadece geçen yıl Kasım ile Aralık ayları arasında şirkete 3911 dolarlık ödeme yapan Fletcher, T-Mobile şirketinden de, uluslararası mesajlaşma için 501 dolarlık kredi aldı ancak bu kredi de yetmedi. 
     Fletcher, Ocak ayında hala 3411 dolarlık borcunu ödeyemedi. Amerikalı askerin babası Jim Fletcher, MetroWest Daily News gazetesine verdiği demeçte, T-Mobile telefon şirketiyle konuşarak, oğlunun sadece ''uzayan askerlik görevi sırasında evini özleyen bir asker'' olduğunu söylediğini kaydetti. 
     Bu haberin üzerine, T-Mobile sözcüsü Bryan Zidar, asker Fletcher'ın kalan borcunun silineceğini ve şirketin, aktif askeri görevini yürüten Fletcher'ın özel durumu nedeniyle bundan sonraki telefon konuşmaları için indirimli fiyat uygulayacağını açıkladı. 
     Telefon faturası yüzünden başı derde giren 25 yaşındaki Bryan Fletcher'ın, gelecek ay rotasyonla ABD'deki evine dönmesi bekleniyor. 
     
</TEXT>
</DOC>
