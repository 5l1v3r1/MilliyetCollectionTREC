<DOC>
<DOCNO> 237637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas08.html </URL>
<DATE> 2004/05/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Superman" yönetmenlik koltuğuna oturuyor... 
</HEADLINE>
<TEXT>

     ''Superman'' serisinin ünlü aktörü Christopher Reeve, kendisi gibi felç geçiren bir genç kızın dramını beyazperdeye aktaracak. 
     Internetteki ''eonline'' sitesinin haberine göre, 1995 yılında at ile geçirdiği kazadan sonra tekerlekli sandalyeye mahkum olan Reeve, kendisininkine benzer bir dramı filme aktarıyor. 
     Kazanın ardından hayata küsmeyip değişik projelerle ilgilenen Reeve, ''Brooke Elison'' adlı filmde 11 yaşında felç geçiren bir genç kızın gerçek yaşam öyküsünü işleyecek. Boyundan aşağısı tutmamasına rağmen Harvard'dan onur listesinde mezun olan Elison'ın hikayesini filme aktaracak olan Reeve, ikinci kez yönetmenlik koltuğuna oturacak. 
     Christopher Reeve, daha önce de Glenn Close'un rol aldığı ''In the Gloaming'' isimli filmi yönetmişti. Reeve, bir televizyon kanalı için Alfred Hitchock'un ''Arka Pencere'' filminin yeni versiyonunda kamera karşısına geçmiş, buradaki tekerlekli iskemleye mahkum karakteri canlandırmıştı. 
     52 yaşındaki ünlü aktör, 1978, 1980, 1983 ve 1987 yıllarındaki dört filmde ''Superman-Clark Kent'' karakterine can vermişti. 
     
</TEXT>
</DOC>
