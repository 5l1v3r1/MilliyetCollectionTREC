<DOC>
<DOCNO> 235126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/ygokce.html </URL>
<DATE> 2004/04/27/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bu kadar kurban yeter 
</HEADLINE>
<TEXT>



İlk görüşte onu sevdik, bağrımıza bastık. Osmanlı'nın son döneminde tanıştığımız bu sevgiliyi her türlü yasağa, zaptiye baskınına rağmen terketmedik. Kulüpler kurduk, stadyumlar inşaa ettik, kendi yıldızlarımızı yetiştirdik. Kendi tarihimizi yazdık. Hezimetlerle kahırlandık başarılarla kupalarla onurlandık. Hayatımızı, çılgınca peşinde koştuğumuz meşin topa, futbola adadık. 
Onunla hep mutlu olmak istiyorduk... Zaman zaman hoşumuza gitmeyen, işimize gelmeyen oyun kurallarını çiğniyor, oyunu kavgaya çeviriyorduk. Eninde sonunda bunun bir oyun olduğunu unutuyorduk. 
Global pazarda 250 milyar dolarlık sektöre dönüşen futbolda kurumlaşma yerine ne olursa olsun kazanma tutkusuna yakalandık. Oyundan keyif alma uygarlığını bıraktık hınç ve öfkelerimizi tatmin etmeye çalıştık. 
Futbolu canavara dönüştürdük. Canavar, her hafta her kesimden yeni kurbanlar istiyor. 
Bu ülkenin en değerli hakemlerinden Ali Aydın, bir kulüp başkanının öfkesiyle kurban sunağına konuldu, hakemliği bıraktı. 
Bu ülkenin en çalışkan antrenörlerinden biri olan Yılmaz Vural, takımının oynadığı lig maçında ortaya konan sportif gayretlerin yetersizliğine isyan etti, mesleği bıraktığını açıkladı. 
Ve bu ülkenin üç büyüklerinden Beşiktaş'ın Başkanı Serdar Bilgili de dün, derbi maçta kulüp üyelerinin ve taraftarlarının hakaretlerini, küfürlerini içine sindiremeyerek onuruna sahip çıktı, görevini bıraktı. 
Baştacı ettiğimiz, uğruna en önemli değerlerini harcadığımız futbol canavarı, dur durak bilmiyor. Almış başını gidiyor. Ne hukuk, ne felsefe, ne bilim... Ne ekonomi, ne istatistik, ne de etik... Futbol canavarı, kimseye saygı göstermiyor, hiçbir inancı, hiçbir dünya görüşünü dikkate almıyor. Uğruna harcanan milyonlarca dolara rağmen bir değer üretemiyor. Gerçekleri kabul etmiyor. Her türlü ahlaksızlığın hoşgörüyle kabul gördüğü stadyumlarda her hafta yeni yeni kurbanlar alıyor. 
Adına taraftar dediğimiz, kongre üyesi dediğimiz futbolseverlerin azımsanmayacak bir bölümü stadyumları özgürlük alanı ilan etmiş, kulüplerine ve takımlarına karşı zarar verecek her türlü yanlışı güç gösterisi olarak sergiliyor. 
Hayır, bu canavara teslim olmamalıyız. 
Futbola temizliğini, güzelliğini, sportif değerlerini iade etmeliyiz. 
Kaybettiğimiz değerleri yeniden kazanarak bu çılgın gidişe dur demeliyiz. 



</TEXT>
</DOC>
