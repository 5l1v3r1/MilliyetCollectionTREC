<DOC>
<DOCNO> 248417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy06.html </URL>
<DATE> 2004/06/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İhsanoğlu "İKÖ içinde bir dönüm noktasına şahit olduk" 
</HEADLINE>
<TEXT>

     İslam Konferansı Örgütü İKÖ genel sekreterliğine seçilen Prof. Dr. Ekmeleddin İhsanoğlu, İKÖ'de genel sekreterin seçimle belirlenmesinin ve bu göreve bir Türkün gelmesinin çok önemli bir gelişme olduğunu söyledi. 
     AA'ya konuşan İhsanoğlu, elde edilen başarının çok yönlü önem taşıdığını belirterek, ''Bu adeta İKÖ'de bir dönüm noktası oldu. Eminim ki bu değişim, beraberinde çok şey getirecektir. İKÖ'deki değişim rüzgarlarının estiği ilk nokta Lütfü Kırdar oldu'' dedi. 
     Mevcut İKÖ Genel Sekreteri Abdülvahid Belkeziz'in 31 Aralık'a kadar görevinin başında kalacağını ifade eden İhsanoğlu, görevi 1 Ocak 2005'te devralacağını ve çalışmalarını Cidde'de sürdüreceğini kaydetti. 
     İhsanoğlu, görevi resmen devraldığında öncelikli çalışmalarının hangi konularda olacağının sorulması üzerine, ''Evin içine çeki düzen vermek lazım'' dedi. 
     Genel kurul salonuna gelen İhsanoğlu delegelerden büyük ilgi görüyor ve tebrikleri kabul ediyor. 
     
</TEXT>
</DOC>
