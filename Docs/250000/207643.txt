<DOC>
<DOCNO> 207643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/siyaset/siy03.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Top, Kutlu'ya geldi 
</HEADLINE>
<TEXT>

   Krize yol açan sözleriyle bir anda ünlenen AKP Milletvekili Hüsrev Kutlu, Erdoğan'ın dokunulmazlık dosyasını inceleyecek komisyonda görev aldı 
      Saliha Çolak 

   
   TBMM'deki üniformalı Atatürk resmine karşı çıkarak tepki çekince partisince disipline sevk edilen AKP Milletvekili Hüsrev Kutlu, Başbakan Recep Tayyip Erdoğan'ın dokunulmazlığının kaldırılması konusunda karar verecek komisyonda görev aldı. 
   TBMM Anayasa Adalet Karma Komisyonu'nca dokunulmazlıkları kaldırılması istenen milletvekilleri hakkındaki dosyaları incelemek üzere kurulan hazırlık komisyonları, başkanlarını seçerek çalışmalara başladı. Erdoğan hakkında İstanbul Belediye Başkanlığı dönemine ait iddialarla ilgili dokunulmazlığının kaldırılması istenen fezleke de 5 numaralı hazırlık komisyonuna verildi. 
   Dosyaların TBMM Başkanlığı'na geliş sırasına göre dağıtılması sonucunda ortaya çıkan dağılım ilginç bir tesadüfe neden oldu. Erdoğan'ın dosyasını inceleyecek komisyonda dokunulmazlıkların kaldırılmasına yargıya güven olmadığı gerekçesiyle karşı çıkan Kutlu da yer aldı. 
   Kurayla başkanlığına AKP Afyon Milletvekili Hakkı Aşkar'ın seçildiği komisyonda, AKP'den Samsun Milletvekili Mehmet Kurt, CHP'den Niğde Milletvekili Orhan Eraslan ile Afyon Milletvekili Halil Ünlütepe de görev yapacak. 
   Başkan ve sözcü seçimiyle bir aylık çalışma süresi başlayan altı komisyon, Dışişleri Bakanı Abdullah Gül'le İçişleri Bakanı Abdülkadir Aksu'nun da aralarında bulunduğu 66 milletvekili hakkındaki 116 dosyayı inceleyerek, "Dokunulmazlıklarının kaldırılıp kaldırılmayacağı" yolunda rapor hazırlayacak. Raporlar, Karma Komisyon'da görüşüldükten sonra Genel Kurul'a inecek. 
   
   Erdoğan, isterse ifade verebilir 
   Dosyaları incelemeye başlayan 5 No'lu komisyon Erdoğan ve hakkında dosya bulunan diğer milletvekillerine çağrı yaptı. Erdoğan, isterse 21 Ocak'ta komisyona gelerek savunma yapabilecek ya da iddialara yazılı olarak yanıt gönderebilecek. 
   Bu arada, AKP Disiplin Kurulu, Kutlu'dan 13 Ocak saat 17.00'ye kadar yazılı savunmasını getirmesini istedi. Kurulun, Kutlu'yla ilgili haberi yazan gazeteyi de dinleyebileceği kaydedildi. 
   
   
   
</TEXT>
</DOC>
