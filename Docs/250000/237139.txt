<DOC>
<DOCNO> 237139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun33.html </URL>
<DATE> 2004/05/04/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Acaristan'da karışıklık sürüyor, gösterilerde olaylar çıktı 
</HEADLINE>
<TEXT>

     Gürcistan'ın Acaristan Özerk Cumhuriyeti'nin başkenti Batum'da, Acaristan lideri Aslan Abaşidze'yi protesto gösterisi yapan öğrenciler dağıtılırken, Rus ajansları, aralarında CNN'in Moskova temsilcisinin de bulunduğu 13 kişinin yaralandığını duyurdu. 
     Rus Enformasyon Ajansı RIA Novosti, Abaşidze'nin istifasını isteyen yaklaşık 500 kişilik grubun polis tarafından dağıtıldığını belirterek, önce polisin göstericilere karşı önce tazyikli su kullandığını, daha sonra kamuflaj elbiseli kişilerin coplarla göstericilere saldırdığını kaydetti. 
     ''Bizim Acaristan Hareketi'' Başkanı Tamaz Diasamidze, gösteriye katılanların Batum Üniversitesi öğretim görevlileri ve öğrencilerinden oluştuğunu belirterek, ''Göstericiler kamuflajlı eşkıyalar tarafından dağıtılırken, çevredeki polisler de hiçbir şey yapmadan izlemekle yetindi. Göstericilerden 12'si gözaltına alınarak bir minibüse bindirildi'' dedi. 
     Merkezlerinin bugün polis tarafından tekrar basıldığını kaydeden Diasamidze, göstericilerden 2 kişinin polis tarafından ''çok feci'' dövüldüğünü ve halen Batum hastanesinde tedavi altında olduğunu söyledi. 
     İtar-Tass ajansı ise polisin müdahalesi sırasında 13 kişinin yaralandığını belirtirken, RIA Novosti, polisin göstericileri dağıtırken CNN Moskova temsilcisini de dövdüğünü ve kasedine el koyduğunu duyurdu. Ajans, polisin Rus NTV televizyonu muhabirinin kasedini almaya çalıştığını da kaydetti. 
     
</TEXT>
</DOC>
