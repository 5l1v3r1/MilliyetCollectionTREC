<DOC>
<DOCNO> 245565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko03.html </URL>
<DATE> 2004/06/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yurtdışı kazancına vergi istisnası 
</HEADLINE>
<TEXT>

     Hükümet, gözünü şirketlerin yurt dışındaki dövizine dikti. 2004 yılı sonuna kadar yurt dışında elde ettiği iştirak ve kurum kazançlarını Haziran 2005'e kadar Türkiye'ye getirenlerden kurumlar vergisi alınmayacak. 
     Maliye Bakanlığı tarafından hazırlanarak Başbakanlığa sevkedilen bazı vergi yasalarında değişiklik yapılmasını öngören yasa tasarısında yurt dışından Türkiye'ye transfer edilecek kar paylarına kurumlar vergisi istisnası da getiriliyor. Söz konusu düzenlemeyle, Türkiye ile aralarında çifte vergilendirmeyi önleme anlaşması bulunmayan ya da anlaşma bulunduğu halde Türkiye'den daha düşük oranda kurumlar vergisi alınan ülkelerdeki Türk sermayeli şirketlerin Türk ortaklarına düşen karpaylarının Türkiye'ye getirilmesini özendirmek amaçlanıyor. 
     Buna göre kurumların, yasanın yürürlüğe girdiği tarihten itibaren 31 Aralık 2004 tarihine kadar yasal ve iş merkezi Türkiye'de bulunmayan kurumlardan elde ettikleri iştirak kazançları ile yurt dışında bulunan iş yeri veya daimi temsilcileri aracılığıyla elde ettikleri kurum kazançları, 30 Haziran 2005 tarihine kadar Türkiye'ye transfer edilirse kurumlar vergisi alınmayacak. 
     Halen Türkiye ile arasında çifte vergilendirmeyi önleme anlaşması bulunmayan ülkelerden Türkiye'ye transfer edilen kazançlar Türkiye'de de ayrıca vergilendiriliyor. Çifte vergilendirmeyi önleme anlaşması bulunan ülkelerden yapılan kar payları ise söz konusu ülkelerde vergilendirilmiş ve vergi oranı Türkiye'den yüksekse yeniden vergilendirilmiyor. 
     Ancak geldiği ülkedeki vergi oranı Türkiye'deki orandan düşükse aradaki fark kadar Türkiye'de de vergi alınıyor. 
     Uygulamanın, vergi nedeniyle kar payını Türkiye'ye getirmeyip yıllardır dışarıda tutan şirketlerin, bu paralarını yurt içine transfer etmelerini özendireceği ifade ediliyor. 
     
</TEXT>
</DOC>
