<DOC>
<DOCNO> 229330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy06.html </URL>
<DATE> 2004/04/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Arınç "Denktaş talebi halinde daveti mumnuniyetle yaparız" 
</HEADLINE>
<TEXT>

     TBMM Başkanı Bülent Arınç, KKTC Cumhurbaşkanı Rauf Denktaş'ın TBMM'de konuşma yapmasını talep etmesi halinde bunu memnuniyetle yapacaklarını bildirdi. 
     Arınç, Suriye Halk Meclisi Başkanı Mahmoud Al Abrash'ın daveti üzerine Başbakanlığa ait özel uçak ''ATA'' ile saat 11.15'te bu ülkeye gitti. 
     Bülent Arınç, hareketinden önce Esenboğa Havalimanı'nda gezisine ilişkin açıklama yaptı. 
     Arınç, Suriye ile ilişkilerin son dönemlerde hızla geliştiğine dikkati çekerek, ''İki ülke arasında kısa zamanda tesis edilen karşılıklı anlayış, diyalog ve işbirliği ortamı sayesinde, ülkelerimiz arasındaki ilişkiler birkaç yıl öncesiyle kıyaslanamayacak kadar ileri bir seviyeye gelmiş bulunmaktadır. Karşılıklı üst düzey ziyaretlerin bu süreçte önemli bir rol oynadığını düşünüyorum'' dedi. 
     Türkiye ve Suriye parlamentoları arasındaki ilişkilerin gelişmesi ve güçlenmesinin, ülke ve halklar arasındaki işbirliğini daha sağlam bir zeminde yürütülmesine katkı sağlayacağını anlatan Arınç, şöyle konuştu 
     ''İki ülke halkları, tarih ve kültür ortaklığına dayalı köklü bir geçmişi paylaşmaktadır. Suriye'ye yapacağım ziyaretin, Türkiye ve Suriye halkları arasındaki dostluk ve kardeşlik bağlarının daha da güçlenmesine hizmet edeceğine inanıyorum. 
     Ziyaretim, Türkiye'den Suriye'ye gerçekleştirilen meclis başkanı düzeyindeki ilk ziyaret olması nedeniyle de ayrı bir önem taşımaktadır.'' Bülent Arınç, Suriye'de bulunacağı süre içerisinde Cumhurbaşkanı Beşar Esad ve Başbakan Naci Otri ile de görüşmeler yapacağını belirtti. 
     Arınç, Suriye ile ilişkilerin daha da güçlendirilmesinin, ülkelerin ve halkların çıkarlarının yanı sıra bölgede barış, istikrar ve işbirliği ortamının güçlendirilmesine de hizmet edeceğini ifade ederek, mevcut işbirliği ve diyalogun daha da ileriye götürülmesi yönünde ortaklaşa atılabilecek somut adımların belirlenmesine de imkan sağlayacağını kaydetti. 
     
</TEXT>
</DOC>
