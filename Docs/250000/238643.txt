<DOC>
<DOCNO> 238643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur06.html </URL>
<DATE> 2004/05/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Otomobilleri çalıp parçalayan 2 kişi yakalandı... 
</HEADLINE>
<TEXT>

     Ankara Emniyet Müdürlüğü'ne bağlı ekiplerin gerçekleştirdiği operasyonlarda çalıntı otomobillerin parçalandığı 2 ayrı depo ortaya çıkarıldı. Depolarda parçalanmış 8 araç bulundu. 
     Ankara Asayiş Şube Müdürlüğü Oto Hırsızlık Büro Amirliği ekipleri bir ihbarı değerlendirerek İvedik Organize Sanayi Sitesi Ham Dericiler ve Tiftik Yapağı Sitesi 513. Sokak'ta bulunan bir depoya baskın düzenledi. Burada yapılan aramalarda 01 LM 489 plakalı 2000 model Mazda kamyonet, 14 FK 657 plakalı 2000 model Mazda kamyonet, 34 GEE 88 plakalı 1997 model Fiat Uno otomobil, 41 AE 141 plakalı 1996 model Mitsubishi minibüs, 54 DU 288 plakalı 1998 model Ford Ranger otomobiller parçalanmış olarak bulundu. Araçların Ankara, Düzce, İstanbul, Kocaeli ve Sakarya illerinden çeşitli tarihlerde çalındığı tespit edildi. 
     Olayla ilgili 8 ayrı suçtan sabıkalı Selahattin Uz adlı kişi gözaltına alındı. Çalıntı otomobilleri parçalayarak piyasaya sürmeye çalıştığı bildirilen Selahattin Uz çıkarıldığı mahkeme tarafından tutuklandı. Bu olayda Selahattin Uz'un suç ortağı olduğu bildirilen 7 ayrı suçtan sabıkalı B.S., 9 ayrı suçtan sabıkalı İ.B., 12 ayrı suçtan sabıkalı B.E.'nin yakalanması için çalışmaların sürdüğü bildirildi. 
     
     İKİNCİ DEPO... 
     Oto hırsızlık Büro Amirliği ekipleri, İvedik Merkez Organize Sanayi Sitesi 9. Sokak'ta bir başka depoya dün gerçekleştirdikleri baskın da ise parçalandığı tespit edilen 3 otomobil buldular. Araçlardan birinin Yenimahalle'den çalınan 06 YMM 15 plakalı 1997 model Doğan SLX olduğu saptanırken, mavi ve kırmızı renkli iki ayrı Fiat Tipo marka otomobillerin motor ve şasi numaraları silindiği için plakaları tespit edilemedi. 
     Olayla ilgili 4 ayrı olaydan suç kaydı bulunan Davut D. gözaltına alınırken, bu kişinin suç ortağı olduğu bildirilen Hasan Gönenli'nin hırsızlık suçundan bir süre önce tutuklandığı ve Ulucanlar Merkez Cezaevi'nde olduğu saptandı. Olayla ilgili çalışmaların sürdüğü kaydedildi. 
     
</TEXT>
</DOC>
