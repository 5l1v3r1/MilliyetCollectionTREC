<DOC>
<DOCNO> 245280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko20.html </URL>
<DATE> 2004/06/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TÜSİAD Başkanı Aralık'tan sonra yeni bir dönem başlıyor 
</HEADLINE>
<TEXT>

     Durmuş Ali Başkan 

Türkiye Sanayici ve İşadamları Derneği TÜSİAD Başkanı Ömer Sabancı, Türkiye'nin Aralık ayından itibaren ekonomik, siyasal ve sosyal açıdan yeni bir döneme gireceğini belirterek, bunun belirleyici ekseninin AB ile sürdürülen müzakereler olacağını söyledi. 
     Sabancı, Sanayici ve İşadamları Dernekleri SİAD Platformu'nun Hatay'da düzenlenen başkanlar kurulu toplantısının açılışında, TÜSİAD olarak 10 yıldır Türkiye SİAD Platformu'nun ve sektörel dernekler platformunun kuruluşu, gelişmesi ve faaliyetlerine destek verdiklerini belirtti. 
     Bu süreç içinde yer alırken, her zaman bilgi ve tecrübelerini aktarırken, eşitlerin birlikteliği prensibini korumaya özen gösterdiklerini anlatan Sabancı, ''Sonunda federasyonlaşma sürecini tamamlama aşamasına geldik, konfederasyona doğru ilerliyoruz'' dedi. 
     Türkiye'nin Aralık ayından itibaren ekonomik, siyasal ve sosyal olarak yeni bir döneme gireceğini ifade eden Sabancı, şunları söyledi 
     ''Bu dönemin belirleyici ekseni, AB ile sürdürdüğümüz müzakereler olacak. Bu müzakerelerde Türk iş dünyasına önemli rol düşeceğinin bilincindeyiz. Kuruluşuna katkıda bulunduğumuz federasyonların ve onların oluşturacağı konfederasyonun birincil işlevi, işte bu müzakere sürecinde köprü görevi üstlenmek, Türkiye'nin müzakere masasında azami güce ve donanıma sahip olmasını sağlamak olacaktır. AB'ye uyum çerçevesinde gerçekleştirilmiş olan anayasal ve yasal düzenlemeler, Kopenhag kriterlerinin kağıt üzerinde gerçekleştirilmiş olması açısından olumlu bir etki yaratmaktadır. Uygulama açısından yetersizlikler bulunmakla birlikte bunlar da zaman içerisinde birer birer aşılacaktır. 
     AB Komisyonu'nun genişlemeden sorumlu komiseri Günther Verheugen'in 27 Mayıs 2004 tarihinde yaptığı açıklama Türkiye'nin 10 yeni üye ile eşit muameleye tabi tutulacağının göstergesi olmuştur. Yani Kopenhag kriterleri açısından Türkiye'nin kritik kütleyi aşmış olması, müzakerelerin başlaması için yeterli sayılacaktır.'' TÜSİAD olarak, Türkiye'nin AB'ye tam üye adaylığı ve müzakerelerin başlaması yönünde 1995 yılından beri aktif olarak gösterdikleri çabaların olumlu sonuca yaklaştığı duygusu içinde olduklarına işaret eden Sabancı, şöyle devam etti 
     ''Özellikle Kıbrıs konusunda TÜSİAD'ın, Kıbrıs İŞAD ile yürüttüğü çözüm yanlısı çalışmaların meyvesini verdiğini söyleyebiliyoruz. 
     Tabi müzakerelerin başlatılması aşamasına gelmiş olmamız, bizi ülke içindeki kronik sorunlarımızı halletme konusunda elimizi çabuk tutmaya da sevk etmelidir. Toplumsal uzlaşma temelinde yükselen istikrarlı bir siyasi yapı, kalıcı istikrarı sağlamış, yapısal dönüşümünü tamamlamış, sürdürülebilir büyümeye geçmiş bir ekonomik yapı, bu süreçte vazgeçilmez ihtiyaçlar olarak önümüze çıkmaktadır.'' 
     
     SİYASETTE İSTİKRARIN TEMEL DİREĞİ 

     Sabancı, siyasette istikrarın temel direğinde, çoğulcu demokrasinin gereği olarak siyasal-toplumsal uzlaşma kültürünün bulunduğunu çok iyi özümsemek gerektiğini ifade etti. 
     Türkiye'de siyasi istikrarın kalıcı kılınmasının ve AB'nin siyasi kültürüne uygun bir yapıya kavuşmasının dört temel gereğinin bulunduğunu bildiren Sabancı, şunları söyledi 
     ''Çoğunluk, hangi oranda ve hangi sistemle sağlanmış olursa olsun, uzlaşma kültürü korunmalıdır. Çağdaş demokrasilerde gelişmişlik, çoğunluğun azınlık haklarını ne ölçüde koruduğuyla ölçülmektedir. Seçim sistemimiz, karma bir yapıya yönelmelidir. AB normlarına uygun yeni bir seçim sisteminin benimsenmesiyle yönetimde istikrar ile temsilde adaletin dengelenmesi mümkün olacaktır. 
     Siyasi partilerin iç işleyişi, siyasi kadrolarda değişimi engellemeyen, şeffaf ve demokratik bir yapıya kavuşturulmalıdır. Devlet kadrolarında başarı ve liyakat tek ölçüt olmalı, parti tabanını memnun edecek kadrolaşma çalışmalarıyla kamu yönetiminin işleyişi aksatılmamalı, hizmet kalitesi düşürülmemelidir.'' Genel seçimlere henüz uzak bir tarihte olunmasının, seçim sisteminin ele alınması için elverişli bir ortam yarattığına dikkati çeken Sabancı, şunları kaydetti 
     ''Seçim sistemimizde temsilde adalet ilkesi ciddi biçimde güçlendirilmelidir. Yüksek baraj sistemi yüzünden yüzde 40'lara varan seçmen oyu boşa gitmektedir. Yüzde 10'luk ulusal baraj, nisbi temsil sistemini adeta ortadan kaldırmış, seçim sistemini bir çoğunluk sistemi olarak işletmeye başlamıştır. Çoğu Avrupa ülkesinde olduğu gibi Türkiye'de de nisbi temsil ile iki turlu sistemi bir arada içeren karma bir seçim sistemi uygulanır, seçim öncesi ittifaklara yasal zemin sağlanırsa hem yönetimde istikrar hem temsilde adalet sağlanmış olur.'' 
     
     ENFLASYON ORANLARI MEMNUNİYET VERİCİ 

     Sabancı, enflasyonda memnuniyet verici gelişmeler olduğunu belirterek, ''tek haneli enflasyonu görebilmiş olmamız memnuniyet vericidir. Ancak, artık sadece enflasyon ve faizlerin arzu edilen noktalara düşmesine sevinmek yeterli değildir. Yapısal reformlarla da ekonominin bünyesini kuvvetlendirmeye devam etmeliyiz'' diye konuştu. 
     Kamu giderlerini azaltacak, gelirlerini artıracak ve yatırım ortamını iyileştirecek önlemlerin alınması, Sosyal Güvenlik Sistemi'nde iyileştirmelerin yapılması gerektiğini anlatan Sabancı, şöyle devam etti 
     ''Bu konuda yeterince zaman kaybedilmiştir. Hızla ve cesaretle konunun üzerine gidilmesi gerekmektedir. Kamu reformu yasa tasarısı yavaş yol alan projeler arasına katılmıştır. Oysa kamu idaresinin yeniden yapılanması, özellikle belediyeler cephesinde etkin denetim mekanizmalarıyla birleştiğinde kamu kaynaklarının verimli kullanılması ile sonuçlanabilecektir.'' Başarılı özelleştirme uygulamaları konusundaki yetersizliklere de dikkati çeken Sabancı, ''Özelleştirmeler, gündemden düşmekte, her yılın hanesine bir başarılı özelleştirme yazmakta bile güçlük çeker hale gelinmektedir'' dedi. 
     Kamu gelirlerinin artırılması için gelir idaresi yeniden yapılandırılması gerektiğini vurgulayan Sabancı, konuşmasına şöyle devam etti 
     ''Kayıt dışı ekonominin sistematik olarak küçültülmesi, üretimi teşvik edecek bir vergi yaklaşımı ile yeni mükellefler yaratarak gelir artışı sağlanması felsefesi ile gerçekleştirilmelidir. 
     Gerçekçi vergi oranları ile mükellef sayısını artırmak, kayıt dışı ekonominin hareket alanını daraltmak, yabancı sermaye için cazip koşullar yaratmak yatırım ortamını iyileştirecek ve sonunda yatırım, üretim, istihdam artışı ile kamu gelirlerini başlangıçtaki vergi kaybını kat kat telafi edecek biçimde artıracaktır. 
     Bunlar ancak eş zamanlı gerçekleştirilirse etkili olabilirler. Aksi takdirde makro dengelerin bozulması ya da özel sektör kaynaklı büyümenin sekteye uğraması riski oluşacaktır. Bu nedenle, sorunları sırayla çözmeye çalışmak akılcı değildir, topyekün bir strateji uygulanmalıdır.'' 
     
     GEMİYİ ROTASINDA YÜRÜTMEK 

     Sabancı, Türkiye'nin gerçek gündeminin son günlerde tartışılan konulardan çok daha derinlere indiğini belirterek, ''Ülkenin gündemini muhafaza etmek, gemiyi rotasında tutmak hükümetin görevidir'' dedi. 
     Türkiye'nin 18 aydır belirli bir ekonomik ve siyasi istikrar yaşadığını ifade eden Sabancı, şunları kaydetti 
     ''Bundan hepimiz memnuniyet duyuyor ve yeri geldikçe takdir duygularımızı da ifade ediyoruz. Ancak, biraz geriye çekilip resmin bütününe baktığımızda, bu istikrarı kalıcı kılacak bazı çok önemli yapı taşlarının eksik olduğunu görüyoruz. Bu yüzden, bizi kalıcı siyasi ve ekonomik istikrara götürecek siyasal ve ekonomik reformların gereğinin altını kuvvetle çiziyoruz. Bunlara ek olarak, AB üyelik müzakereleri sürecinde hareket kabiliyetimizi artıracak bir gelişme stratejisinin gerekli olduğunu vurguluyoruz. 
     Türkiye'nin, hem kendi bölgesindeki ülkeleri hem de üyesi olacağı AB'yi etkileyebilecek bir dinamizme ve ekonomik büyüklüğe sahip olduğunu artık kavramamız gerekir.'' 
     
</TEXT>
</DOC>
