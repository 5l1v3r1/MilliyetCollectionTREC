<DOC>
<DOCNO> 217089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yasam/yas01.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Asker'e gözaltı 
</HEADLINE>
<TEXT>

   12 Eylül sonrası Fransa'ya iltica eden 'devrimci ozan' Asker, konser için geldiği İstanbul'da, hakkındaki arama emrinden dolayı Emniyet'e getirildi 
      İSTANBUL Milliyet 
   
   Fransa pasaportuyla 21 yıl sonra Türkiye'ye dönen "devrimci ozan" Ali Asker, çıktığı ilk konserde, hakkında arama emri olduğu gerekçesiyle gözaltına alındı. 
   1970'lerin hızlı devrimcilerinden olan Asker, 12 Eylül sonrası tutuklanarak Mamak Cezaevi'ne kondu. İki yıl tutuklu kaldıktan sonra Almanya'ya giden ve ardından Fransa'ya iltica eden Asker, tam 21 yıl sonra bu ülkenin pasaportunu cebine koyarak Türkiye'ye döndü. Ülkesinde yıllar sonra vereceği ilk konseri için ise Abdi İpekçi Spor Salonu'nda hazırlık yapıldı. Eski ve yeni hayranları Asker'i dinleyecek olmanın heyecanıyla salona geldi. Ancak, Tunceli Emniyet Müdürlüğü tarafından hakkında arama olduğu tespit edilen Asker, konser sırasında gözaltına alındı. İstanbul Emniyet Müdürlüğü'ne götürülen Asker, daha sonra Terörle Mücadele Şube Müdürlüğü'ne teslim edildi. Polis yetkilileri Tunceli Emniyet Müdürlüğü'yle irtibata geçildiğini ancak Asker'in niçin arandığı konusunda bilgilerinin olmadığını söylediler. 
   
   
</TEXT>
</DOC>
