<DOC>
<DOCNO> 212952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur27.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Faciadan herkes sorumlu Büyük üzüntü içindeyiz 
</HEADLINE>
<TEXT>

     CHP Genel Başkanı Deniz Baykal, Konya'da bina çökmesi sonucu yaşanan faciayla ilgili olarak, sadece yetkili organlar ve karar alanların değil, herkesin kendisini sorumlu sayması gerektiğini bildirdi. 
     Baykal, gazetecilerin olaya ilişkin soruları üzerine, olayın çok üzüntü verici olduğunu ve Türkiye'de zaman zaman böyle imar facialarıyla karşı karşıya kalındığını söyledi. Konya gibi önemli bir kentte ana caddede böyle bir facianın yaşanmış olmasını anlamanın ve mazur görmenin mümkün olmadığını dile getiren Baykal, "Depremin bile böyle bir tahribat yaratmaması için önlemler alınıyor. Bu, doğrudan doğruya insanların, yetkililerin, görevlilerin, sorumluların, karşılıklı birlikte ihmalleri, ihmallerine hoşgörü göstermeleri sonucu ortaya çıkmış bir durum. Hiçbir şekilde mazur görmek mümkün değil. Büyük bir üzüntü içindeyiz" dedi. 
     
</TEXT>
</DOC>
