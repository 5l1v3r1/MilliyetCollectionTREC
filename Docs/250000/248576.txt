<DOC>
<DOCNO> 248576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/guncel/axgun01.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar da okumak istiyor 
</HEADLINE>
<TEXT>


Okullar engellilere uygun tasarlanmadığı için, 200 bin çocuk çok sıkıntılı şartlarda öğrenimini sürdürüyor 

Burcum Devrez İstanbul 

Kimisi doğuştan, kimisi de bazı hastalıklardan dolayı tekerlekli sandalyeye mahk mlar. Yaşamları boyunca karşılaştıkları tonla sorun bir yana, eğitimleri başlı başına bir sorun. Okulların çoğu engellilerin okuyabileceği şartlarda değil. Bu yüzden okula gidemeyen çocuklar var. 

Okulda teneffüse bile çıkamıyorlar 
Ceyhun ve Deniz, İstanbul'daki binlerce engelli çocuktan sadece ikisi... 
50. Yıl Besim Kadırgan İlköğretim Okulu'nda okuyan Deniz Gökçe Bülbül 14 , bir yaşında altıncı kattan düşmüş. Deniz'i babası altı aylıkken, annesi de psikolojik sorunları yüzünden terk edince, ona anneannesiyle dedesi bakmaya başlamış. Bu yıl, okula gelip giderken sıkıntı çeken Deniz'i anneanne ve dedesi merdivenlerden çıkarıp indirdi. 
Acıbadem İkbaliye İlköğretim Okulu öğrencisi Ceyhun Karaduman 13 , doğuştan açık omurilik hastası. Ceyhun'u da babası engelli olduğunu öğrendikten sonra terk etmiş. O da teneffüse çıkamıyor, yardım olmadan işlerini halledemiyor. 

Eski okullara yapamayız 
İl Milli Eğitim Müdürlüğü Ortaöğretim Yatırım Bölümü Müdür Yardımcısı Ramazan Korkmaz, 17 Ağustos depreminden sonra okulların, engelli çocukların da kullanabileceği şekilde tasarlandığını belirtti. Korkmaz, "Ancak eski okulları değiştirmemiz çok zor" dedi. 
Bedensel Engelliler Dayanışma Derneği Genel Başkanı Kemal Demirel, Türkiye'de 8 milyon engelli olduğunu belirterek, "İstanbul'daki 1 milyon engellinin 200 bini okul çağında. Ancak okullar, bu çocuklara uygun şartlarda değil. Birçok öğrenci eğitimini tamamlayamıyor" diye konuştu. 


</TEXT>
</DOC>
