<DOC>
<DOCNO> 216002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko29.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıl Küçük Hükümete destek olma mecburiyeti var 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, herkesin bu hükümete destek olma mecburiyeti bulunduğunu belirterek, ''Çünkü güçlü, istikrarlı bir hükümet var'' dedi. 
     Küçük, İSO Ekonomik Durum Tespiti Anket Çalışması'nın sonuçlarını açıkladıktan sonra, soruları yanıtladı. Tanıl Küçük, 2003 yılında bazı yapısal reformlarda geç kalındığına dikkati çekerek, bu yıl mutlaka ve çok hızlı bir şekilde bu yapısal reformların gerçekleştirilmesi gerektiğini kaydetti. 
     Geçen yıl yakalanan büyümenin ihracattan kaynaklandığına işaret eden Küçük, 2004'de de bu büyümenin yine ihracat odaklı olduğunun görüldüğünü söyledi. 
     İhracatçı sanayicinin geçen yıl büyük bir fedakarlık gösterdiğini belirten Küçük, kur konusunda, ''Aşırı dalgalı kurun ihracatçıyı olumsuz etkilediğini ifade ediyoruz. Burada bir çözüm önerimiz yok ama bu konuya dikkat çekiyoruz'' dedi. 
     Sanayicilerin 2003'e göre dolar kuru konusunda kendini çok ciddi şekilde revize ettiğini belirten Küçük, bir soru üzerine, ankete katılan firmaların ağırlıkla ihracata yöneldiklerinin ortaya çıktığını kaydetti. 
     Küçük, üretimdeki artışa rağmen istihdamda gerekli artışın sağlanamamasının en önemli nedeni olarak da verimlilikteki artışı gösterdi. 
     
     ''HÜKÜMETE DESTEK OLMA MECBURİYETİ VAR'' 
     Tanıl Küçük, sanayicinin iyimser olduğunu belirterek, şunları kaydetti 
     ''Kendi aramızda da bu tartışmayı yaşıyoruz. Biz rakamlara bakıyoruz. Anket uzun zamandır yapılıyor. Maalesef beklentilerle gerçekleşenler arasında çok ciddi oransal farklar var. Bu, sanayicinin bir anlamda hep iyimser olduğunu gösteriyor. Bu bizim yapımızda var. 2004 ve sonrasının artık, sanayicinin beklentisi ile gerçekleşenin örtüştüğü yıllar olmasını diliyoruz. 
     Türkiye'de ben değişmeyeyim, benden başka herkes değişsin sıkıntısı var. Bu beklentinin sadece hükümetten olmaması gerekiyor. Hepimizin de bu hükümete destek olma mecburiyeti var. Çünkü güçlü, istikrarlı bir hükümet var. Türkiye'nin birikmiş sorunlarını ancak istikrarlı bir hükümetle çözüleceğine inanıyoruz. Yaşadığımız koalisyon dönemleri bize bunu gösterdi. O anlamda eleştirilerimizi hep ölçülü yapmaya çalışıyoruz.'' Küçük, ankete katılan işletme sayısının yaklaşık 500 olduğunu ve kriz dönemlerinde katılımın çok ciddi rakamlara ulaştığını bildirdi. 
     
</TEXT>
</DOC>
