<DOC>
<DOCNO> 242025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonyas04.html </URL>
<DATE> 2004/05/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
"Ben Bond, eski Bond..." 
</HEADLINE>
<TEXT>

     Aylardır süren yeni 007 James Bond'un kim olacağı tartışmalarına noktayı yine ''eski Bond'' Pierce Brosnan koydu. Yerine bir türlü ''halefi'' bulunamayan aktör, yapımcılarla arasındaki sorunları gidererek yeniden kamera karşısına hazırlanıyor. 
     Internetteki ''imdb'' sitesinin haberine göre, 51 yaşındaki İrlandalı oyuncu, kendisini ''yaşlı bulan'' yapımcı Broccoli ailesiyle bir süredir sorun yaşıyordu. 
     Bunun üzerine Broccoliler, yeni Bond arayışına girdi ve aday olarak İrlandalı oyuncu Clive Owen, Oscar adayı ünlü aktör Jude Law ve ''Bridget Jones'un Günlüğü'' filminin yıldızı Colin Firth'ü belirledi. 
     Bu adaylar arasında Bond'un kimin olacağı tartışılırken, İngiliz halkı ''milli kahramanları'' James Bond'un tahtına kimin oturacağına ilişkin anketlere katıldı ve Firth'ün adı öne çıktı. 
     Ancak, bu adayların hiçbiri yapımcıların içine sinmeyince projenin ertelenmesi gündeme geldi. Bu arada, sürpriz bir gelişmeyle yapımcılar ve ''yaşlı James Bondları'' arasındaki buzlar çözüldü. İki taraf anlaşmaya varınca diğer Bond adaylarına da yol gözüktü. 
     Filmin yapımcılarına yakın bir kaynak anlaşmaya varılmasında Barbara Broccoli'nin büyük rolünün bulunduğunu kaydetti. Broccoli'nin aktörün önceki çıkışlarını bağışladığını dile getirdiğini belirten kaynağa göre Broccoli, ''Bu tür sorunlar eski Bondlar ile babam Cubby Broccoli ile yaşananların yanında hiç. Babamla Sean Connery arasındaki tartışmaları duysanız bizimkinin önemsiz olduğunu anlardınız'' ifadesini kullandı. 
     
     KİMLER GELDİ, KİMLER GEÇTİ 
     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     51 yaşındaki Brosnan ise James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol aldı. 
     Brosnan'ın bir kez daha kamera karşısına geçeceği serinin 21. filmi, ''Everything or Nothing'' ismini taşıyacak. 
     
</TEXT>
</DOC>
