<DOC>
<DOCNO> 237573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo17.html </URL>
<DATE> 2004/05/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Beşiktaş'ta Akçaabat Sebatspor maçı hazırlıkları... 
</HEADLINE>
<TEXT>

     Beşiktaş, Akçaabat Sebatspor ile oynayacağı lig maçının hazırlıklarını yaptığı antrenmanla sürdürdü. 
     Teknik direktör Mircea Lucescu yönetiminde BJK Nevzat Demir Tesisleri'nde ilk yarım saati basına açık olarak gerçekleştirilen antrenmanda, siyah-beyazlı futbolcular pas çalışmasının ardından çift kale maç oynadı. Antrenmana sakatlığı süren ve Romanya'da bulunan Pancu katılmadı. 
     Antrenmanın başında teknik direktör Lucescu'nun kondisyon çalışması yaptırmayıp, idmanı pas çalışmasıyla başlatması üzerine, futbolcular bu kararı alkışlarla karşıladı. 
     Bu arada, antrenmanı Asbaşkan ve Futbol Şube Sorumlusu Haşmet Bedii Kürüm de izledi. 
     Siyah-beyazlılar, yarından itibaren basına kapalı yapacakları antrenmanlarla Akçaabat Sebatspor maçı hazırlıklarını sürdürecek. 
     
</TEXT>
</DOC>
