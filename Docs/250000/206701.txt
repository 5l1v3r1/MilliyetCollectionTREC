<DOC>
<DOCNO> 206701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/spor/spo01.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da zirve 
</HEADLINE>
<TEXT>

   Beşiktaş Başkanı Serdar Bilgili ile Teknik Direktör Lucescu, yarın biraraya gelecek, yeni dönemin şablonunu çizecek. Bu toplantıda transfer politikası ortaya çıkacak 
      ORHAN YILDIRIM 

   
   İsteklerini iletecek 
   İLK yarıyı lider olarak tamamlayan Beşiktaş, ikinci devreye yönelik çalışmalarına yarın başlıyor. 6 Şubat'ta tamamlanacak olan ara transfer konusunda Başkan Serdar Bilgili ile yarın biraraya gelecek olan Teknik Direktör Mircea Lucescu, yerli ve yabancı oyuncu transferi hakkındaki görüşlerini belirtecek ve yönetime taleplerini iletecek. 
   
   En az bir futbolcu 
   BAŞKAN Bilgili'nin çok cazip koşullar ve kaliteli olmaması dışında oyuncu alınmamasını isteyeceği belirtildi. Beşiktaş Teknik Direktörü Lucescu ise tatil öncesi yaptığı açıklamada, UEFA Kupası'nda oynayabilecek kalite ve fiyat olarak kendilerine uygun en az bir oyuncu ile takviye yapmak istediğini ifade etmişti. 
   
   Gençlerin önünü açtı    Tayfur, Milli Takım'daki yeni yapılanma nedeniyle Ay-Yıldızlı görevinden ayrılabileceğini söyledi, "İhtiyaç halinde ise koşa koşa giderim" dedi 
   'Misyonumuz bitti' 
   MİLLİ Takım'daki gençleştirme operasyonuna Beşiktaş Kaptanı Tayfur Havutçu'dan da destek geldi. Mevcut kadronun misyonunu tamamladığını vurgulayan Siyah - Beyazlı futbolcu, "Bu takım, Dünya Kupası'nda işini yaptı. Bunun sonrasında bazı arkadaşlar milli takımı bıraktığını açıkladı. Ben de prensip olarak görevi gençlere bırakma taraftarıyım" diye konuştu. 
   
   'Gücüm yettiğince' 
   FUTBOLU bırakacağı tarih konusunda önyargısının bulunmadığını vurgulayan Tayfur, "Kendimi güçlü hissettiğim sürece yeşil sahalarda kalacağım" dedi. Kartal'ın Kaptanı, "Milli Takım'ın yeni bir yapılanma içinde olması ve gençleri adapte etme çalışması doğal. Buna rağmen bana ihtiyaçları olduğu zaman koşa koşa giderim" ifadesini kullandı. 
   
   Lucescu, 2005'te ülkesine dönüyor    BÜNYAMİN OSMAN 

   Falcılar konuştu 
   RUMEN medyumları Lucescu, Sergen ve Pancu'nun yıldız falına baktı. Romanya'da yayınlanan Prosport Gazetesi'ne konuşan falcılar, Luce için, "Etkileyici ve pragmatik bir kişiliğe sahip. Her şarta uyan ve zorlukların altından kalkan bir yapıda... 2004 Haziran ayında hayatında ters giden birşeyler olacak. 2005'te Romanya'ya dönebilir" yorumunu yaptı. 
   
   'Sergen iş değiştirecek' 
   TÜRK futbolculardan Sergen'in de falına bakan medyumlar, "Enerji dolu. Erotik ilişkilerden kendini alıkoyamıyor. Yakın gelecekte yurtdışına gidebilir. 2005'te başka bir mesleğe geçiş yapabilir" ifadesini kullandı. Pancu'nun da bu yıl inişli, çıkışlı bir grafik ortaya koyacağı, 2005'in onun için sıkıntılı geçeceği vurgulandı. 
   
   Akatlar'a inşaat freni    AKATLAR Spor Tesisi'nde yapılan inşaat, ruhsatı olmadığı gerekçesiyle Beşiktaş Belediyesi tarafından durduruldu. Kompleksin teras katına yapılan restoranın, izinsiz olarak başladığı, belediyenin ise otopark şartı koştuğu ifade edildi. 
   
   Ahmed Hassan noktayı koydu    AHMED Hassan ile Jardel'in takas yapılacağı yolundaki haberlere Mısırlı futbolcu son noktayı koydu. Beşiktaşlı oyuncu, "Tek düşüncem, transfer değil, Beşiktaş'ın 101. yılındaki şampiyonluk hedefine üst düzeyde katkı sağlamaktır" dedi. 
   
   Beşiktaş sevdası    İLHAN Mansız, Güney Kore'den gelen astronomik parayı elinin tersiyle itti, Ulsan'a gitmeyi istemedi. Hyundai sponsorluğunda Ulsan tarafından transfer teklifi yapılan futbolcunun, Uzakdoğu'daki büyük hayran kitlesine rağmen Türkiye'den ayrılmayı düşünmediği öğrenildi. Bu nedenle transfer iyice çıkmaza girdi. 
   
   Yıldırım'dan iki yıllık imza    SEZON sonunda sözleşmesi sona eren ve ligin ilk devresinin bitiminin ardından Beşiktaş Yönetimi ile prensip anlaşmasına varan Ahmet Yıldırım, bugün 11.00'de Akaretler'deki kulüp binasında yeni sözleşmeye imza atacak. İki yıl daha Siyah - Beyazlı formayı giyecek olan başarılı futbolcu, Beşiktaş'ta devam etmekten mutlu olduğunu belirtti. 
   
   
</TEXT>
</DOC>
