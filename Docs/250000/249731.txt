<DOC>
<DOCNO> 249731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur21.html </URL>
<DATE> 2004/06/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Pepe'den genelge Anız yakmalara anında müdahale edilecek 
</HEADLINE>
<TEXT>

     Çevre ve Orman Bakanı Osman Pepe, çevre ve orman tahribine yol açan anız yakma olaylarının önlenmesi için teşkilatından yangına hassas bölgelerde gerektiğinde havadan ve karadan denetim yapılmasını, yakmalara anında müdahale edilmesini ve sebep olan şahısların tespit edilmesini, muhtarlıkların da anız yakılmaması konusunu vatandaşlara duyurmalarını istedi. 
     Pepe, tüm teşkilata, anız ve yol kenarları ile meralarda ot yakılmasının önlenmesine ilişkin bir genelge gönderdi. 
     Genelgesinde, özellikle son yıllarda anız yakmanın yurdun birçok yerinde yaygınlaştığını ve adet haline getirildiğinin bilindiğini belirten Pepe, anız yakma işlemi ile topraktaki organik maddelerin yok olduğunu vurguladı. 
     Yakılan anızla birlikte çıkan dumanın hava kirliliğini artırdığına, yol kenarlarında yakılan anızların trafik kazalarına neden olduğuna dikkati çeken Pepe, ormanlara yakın tarım alanlarında yakılan anız ateşinin orman yangınlarına yol açtığına, kaybolan doğal kaynaklarla birlikte peyzaj yönünden kötü görüntü sergilendiğine, bunun da turizmi olumsuz etkilediğine işaret etti. 
     Osman Pepe, anız yakmaya ilişkin yasaklama kararının vatandaşların bu konuda göstereceği duyarlılık ölçüsünde başarıya ulaşacağını bildirerek, genelgesinde, şunları kaydetti. 
     ''Önemli bir çevre sorunu haline gelen anız yakmanın önlenmesi, eğitim ve yanlış alışkanlıkların değiştirilmesinin yanı sıra gerekli tedbirlerin alınmasıyla mümkün olacaktır. Bu yönde hassas bölgelerde gerektiğinde havadan ve karadan denetim yapılması, yakmalara anında müdahale edilmesi ve sebep olan şahısların tespit edilmesi gerekmektedir. Muhtarlıklar da köy ilan tahtaları ve hoparlör gibi duyuru araçları ile anız yakılmaması konusunu vatandaşlara duyuracaklardır. 
     Muhtarlar ve kamu görevlileri anız yakma olaylarının olduğu tarlaların durumunu duyum aldıktan sonra tutanakla tespit edip adli mercilere sunacaklardır. Anız yakma olaylarını gördüğü halde bunu idari ve adli makamlara duyurmayan muhtarlar ve kamu görevlileri hakkında TCK'nın 235'inci maddesine göre yasal işlemle başvurulacaktır.'' Genelgeye göre, tarlanın maliki ve zilyedi olan kişiler anız yangınını önlemek için tüm tedbirleri alacaklar, tüm tedbirlere rağmen yangın çıkması durumunda jandarma, itfaiye müdürlükleri, muhtarlıklara durumu bildirecek ve yöre halkının yardımı ile yangının söndürülmesi için gerekli girişimlerde bulunacaklar. Bunun aksi durumunda ise bu kişilere ilgili kanunlara göre, idari para ve hapis cezaları uygulanacak. 
     
</TEXT>
</DOC>
