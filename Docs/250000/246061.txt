<DOC>
<DOCNO> 246061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur25.html </URL>
<DATE> 2004/06/07/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bağ-Kur'u 600 milyar lira dolandırmışlar .. 
</HEADLINE>
<TEXT>

     Bağ-Kur Antalya İl Müdürlüğü'nde birikmiş borcu bulunan 40 kişinin borçlarının şifreyle girilen bilgisayar sisteminde sıfırlandığı ve bu yolla devletin 600 milyar lira zarara uğratıldığı belirlendi. 
     Olayla ilgili 2 Bağ-Kur çalışanı ile emekli Bağ-Kur İl Müdürü'nün de aralarında bulunduğu 15 kişi gözaltına alındı. 
     AA muhabirinin aldığı bilgiye göre, Antalya Bağ-Kur Müdürlüğü'nde pirim borcu bulunan bazı kişilerin borçlarının silindiği yolunda gelen ihbarlar üzerine, Bağ-Kur Genel Müdürlüğü'nce soruşturma başlatıldı. 
     Genel müdürlükten gelen müfettişlerce yaklaşık iki haftadır süren soruşturma sonucunda, Bağ-Kur İl Müdürlüğü'ne kayıtlı 40 kişinin borçlarının bu yıl içerisinde ödenmiş gibi gösterilerek sıfırlandığı belirlendi. 
     
     GİZLİ ŞİFREYİ ÖĞRENDİLER 
     Soruşturmaya, müfettişler ve Emniyet Müdürlüğü Organize Suçlar Şube Müdürlüğü'ne bağlı Mali Büro Amirliği ekipleriyle ortaklaşa devam edilirken, ödenmiş gibi gösterilen pirim borçları nedeniyle kurumun 600 milyar liralık zarara uğratıldığı tespit edildi. 
     Polis yetkilileri, dolandırıcılığın, Bağ-Kur üyelerinin pirim borçlarını da gösteren tüm bilgilerinin yer aldığı bilgisayar sistemine girilerek gerçekleştirildiğini bildirdiler. Yetkililer, yalnızca Bağ-Kur Genel Müdürlüğü'nün onayladığı 2-3 memurun kendilerine verilen gizli şifreyle girebileceği bilgisayar sisteminin şifresinin, kurumun Antalya Müdürlüğü'nde çalışan memur S.Ö. ve hizmetli M.H.A tarafından öğrenildiğini kaydederek, bu kişilerin yönlendirmesiyle firari F.Ö tarafından sistemin kullanılarak borçların silindiğinin saptandığını açıkladılar. 
     
     ORCU SİLİNEN 40 BAĞ-KUR'LU 
     Müfettiş raporlarıyla saptanan olayla ilgili ''Kamu Kurumunu Aracı Kılmak Süretiyle Kamu Kurumunda Dolandırıcılık Yapmak'' ve ''Nitelikli dolandırıcılık'' suçlamalarıyla soruşturmanın devam ettiğini dile getiren yetkililer, Bağ-Kur İl Müdürlüğü çalışanı memur S.Ö. ve hizmetli M.H.A, kuruma pirim borçları bulunan ve bu yöntemle borcu silindiği tespit edilen 40 kişiden 13'ünün gözaltına alındığını söylediler. 
     Yetkililer, soruşturma kapsamında alınan ifadeler sonucu zanlılardan birinin, pirim borcuyla ilgili işlemlerin emekli bir Bağ-Kur eski il müdürünün açtığı takip bürosu tarafından yapıldığını iddia etmesi üzerine, eski müdürün de gözaltına alındığını bildirdiler. 
     Soruşturmanın sürdürüldüğünü ve şifreyle bilgisayar sistemine girerek dolandırıcılık yapılmasına ortak olduğu belirlenen firari zanlı F.Ö. ile pirim borçları silinen diğer kişilerin arandığı belirtildi. 
     Gözaltına alınan 15 kişi emniyetteki ifadelerinin ardından adliyeye çıkarılırken, zanlılar savcılık sorgusu yapılmadan tutuklanmaları talebiyle Nöbetçi Mahkeme'ye sevk edildiler. 
     Zanlıların mahkemede sorgularına devam ediliyor. 
     
</TEXT>
</DOC>
