<DOC>
<DOCNO> 227038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/guncel/agun.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkutan patlama 
</HEADLINE>
<TEXT>

   Belediyeye ait bir depoda çıkan yangın LPG tüplerinin bulunduğu bölüme sıçrayınca patlamalar oluştu. Yangın 45 dakikada söndürüldü 
      AYTEN GÖRGÜN, TAHSiN AKSU İstanbul 
   
   Küçükçekmece'de, içinde yanıcı ve parlayıcı maddeler bulunan bir depoda çıkan yangın, patlamalarla birlikte büyüdü. Ekipler yangını 45 dakikada söndürülebilirken, olayda ölen ya da yaralanan olmadı. İstanbul Büyükşehir Belediyesi Yanıcı, Parlayıcı ve Kimyevi Depolar Müdürlüğü'nün Altınşehir Kayabaşı köyü yolu üzerinde yedi dönümlük arazi üzerinde bulunan depolarındaki tiner tanklarından birinde, 13.40 sıralarında yangın çıktı. Yangın, bitişikteki LPG tüplerinin bulunduğu bölüme sıçrayınca patlamalar meydana geldi. 
   
   Bir kişi yaralandı 
   Yangına önce, aynı yerde bulunan Resneli Müfreze Amirliği'ne bağlı ekipler müdahale etti. Kocasinan, Bakırköy, Sefaköy, Bağcılar, Gaziosmanpaşa ve Şişli itfaiye ekipleri bölgeye sevk edildi. Yangına itfaiye ekipleri, köpük sıkarak müdahalede bulundu. Elbiselerinin yanması sonucu bir kişinin hafif yaralandığı yangının kesin çıkış nedeniyle yol açtığı maddi zararın incelemeden sonra belirleneceği kaydedildi. 
   
   Yanıcı maddeye özel 
   Büyükşehir Belediyesi İtfaiye Daire Başkan Yardımcısı Salih Karataş, böyle bir yangının yerleşim birimlerine yakın olması halinde facia yaşanabileceğine işaret etti. Karataş, "Burası yanıcı maddeler için özel olarak yapılmış bir yer. Deponun konstrüksiyonunun da hafif ve ahşap malzemelerden yapılması da büyük avantaj. Bu yüzden yangın çok çabuk kontrol altına alındı" dedi. 
   Depolar Müdürü Turgut Türbeoğlu, trafonun güçlendirilmesi çalışmasının ardından elektriğin verildiğini, buharlaşan tinerin, elektrik şalterinin açılması sırasında alev almasıyla başladığının tahmin edildiğini söyledi. Yerin belediyeye, depolardaki malların ise şahıslara ait olduğunu belirten Türbeoğlu, "İstiyoruz ki herkes burada depolasın. Güvenli bir yer" diye konuştu. 
   
   
   
   
</TEXT>
</DOC>
