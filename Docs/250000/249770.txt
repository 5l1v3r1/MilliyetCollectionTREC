<DOC>
<DOCNO> 249770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonyas03.html </URL>
<DATE> 2004/06/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AB'nin biyolojik çeşitliliğine Türkiye katkısı... 
</HEADLINE>
<TEXT>

     Türkiye, Avrupa Birliği AB üyesi olduğunda Avrupa'nın biyolojik zenginliğinin önemli ölçüde artacağı belirtildi. 
     Türkiye Erozyonla Mücadele, Ağaçlandırma ve Doğal Varlıkları Koruma TEMA Vakfı Yönetim Kurulu Başkanı Nihat Gökyiğit, AA muhabirine yaptığı açıklamada, Türkiye'deki doğal orman ve biyolojik zenginliklerin üstündeki baskıyı azaltmak için başta ağaçlandırma ve endüstriyel orman plantasyonu olmak üzere her türlü yeşil örtünün geliştirilmesi gerektiğini söyledi. 
     21. yüzyılda ülkelerin zenginliğini ölçmede yeni iki ölçek dikkate alındığını ifade eden Gökyiğit, bunlardan birinin ülke doğal ormanlarının toplam ormanlarına oranı, diğerinin ise biyolojik çeşitlilik olduğunu söyledi. Gökyiğit, şunları kaydetti 
     ''Almanya ve Avusturya'da doğal ormanların toplam ormanlara oranı binde 1, Avrupa kıtasında Rusya ve Ukrayna hariç tutulursa yüzde 1'in altındadır. Türkiye'de ise bu oran yüzde 93'dür. Dünyamız biyolojik zenginliğinin önemli kısmını yüzlerce asırda oluşan bu doğal ormanların barındırdığı bilinmektedir. 
     Ülke zenginliğini ölçmede ikinci ölçek olan biyolojik çeşitlilik bakımından da ülkemizin durumu oldukça iyidir. Avrupa kıtasındaki endemik bitki sayısı vatanı Avrupa olan bitki 3 bin 500, Avrupa Birliği'nde 2 bin 600 adet iken ülkemizde çiçekli bitki ve eğreltide endemik bitki sayısı 3 bin 22'ye ulaşmıştır.'' Kuş türü sayısının da biyolojik zenginliği tespitte bir başka ölçek olduğunu dile getiren Gökyiğit, şöyle devam etti 
     ''Çünkü, bitki zenginliği bozuldukça ve iklim şartları değiştikçe kuş türünde gerileme olmaktadır. Avrupa kıtasında toplam kuş türü sayısı 520 iken ülkemizde bu sayı 446'dır. Türkiye, Avrupa Birliği üyesi olursa Avrupa Kıtası'nın biyolojik zenginliği ikiye katlanacaktır.'' 
     
</TEXT>
</DOC>
