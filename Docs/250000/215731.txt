<DOC>
<DOCNO> 215731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko32.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun "Büyük Mağazalar Kanunu Taslağı" Başbakanlığa sunuldu 
</HEADLINE>
<TEXT>

     Sanayi ve Ticaret Bakanı Ali Coşkun, ''Büyük Mağazalar Kanun Taslağının'' hazırlanarak, TBMM'ye sunulmak üzere 12 Şubat'ta Başbakanlığa sunulduğunu bildirdi. 
     Bakan Coşkun, yaptığı yazılı açıklamada, yapılan hukuki düzenlemenin, tüketici haklarına, modern kentleşmeye ve rekabet şartlarına olumlu katkı sağlayacağını vurguladı. 
     Taslağın kamuoyunun görüşlerine sunulduğunu ve gelen görüşlerin değerlendirileceğini anlatan Bakan, toplumun resmi ve sivil toplum örgütlerinden taslak hakkında fikir ve görüşlerin alındığını ve 5 hafta süren değerlendirmeler sonucunda, ilgili kurum ve kuruluşlarla büyük ölçüde mutabakat sağlandığını belirtti. Coşkun, devamla şöyle dedi 
     ''Taslağın hazırlanmasında Fransa, İtalya ve Amerika mevzuatı gözününde bulundurulmuş, TescoPLC İngiltere vce Metro AG Almanya firmalarının görüşleri değerlendirilmiştir. Yapılan yasal düzenlemeyle zaten mevcut olan ve ileride daha karmaşık bir hale gelebilecek olan sorunlara çözüm getirilmesi amaçlanmış ve genel kabul görmüş düzenlemeler getirilmiştir. 
     Yasa taslağı, daha önce 6 Kasım 2003 tarihinde Başbakanlığa gönderilmiş, ancak son gelişmeler ışığında ilgili bakanlıkların ve kurumların görüşleri yeniden alınarak, son şekli verilmiştir. Taslak, TBMM'ye sunulmak üzere 12 Şubat 2004 tarihinde Başbakanlığa sunulmuştur.'' 
     
     TASLAK NELER GETİRİYOR 
     Öte yandan bakanlığın hazırladığı taslak, park ve depoları hariç, satış alanı 400 metrekare ve üzeri mağazaları kapsıyor ve mağazaların kuruluşunu izne bağlıyor. 
     Taslağa göre, 3 bin metrekareye kadar olan mağazalar, valilik veya belediye izni ile kurulacak. 3 bin metrekareden büyük 15 bin metrekareden küçük mağazalar, imar planlarında belirtilen veya çevre düzenlemesi yönünde uygun görülen yerlerde, belediye ve valilik görüşü alınarak yapılacak. 15 bin metrekareden büyük olanlar ise imar planlarında belirtilmiş olan ticaret merkezlerinde ve şehir merkezleri dışında valilik görüşünün yanında bakanlıktan görüş alınarak yapılacak. 
     Büyük mağazalar, şehir yerleşim merkezlerinde satış alanlarının yarısına 1 bölü 2'sine , şehir yerleşim merkezleri dışında ise satış alanlarının tamamına tekabül eden sahayı otopark yapacaklar. 
     400 metrekareyi aşmayan mağazalar, eczaneler, semt pazarları, bin metrekareyi aşmayan fabrika satış mağazaları kanundan istisna tutuldu. 
     Aralarında ticari teamüle uygun herhangi bir anlaşma yoksa, aldıkları ürün bedellerini 2 ay içinde, taze et ve et ürünleri ile süt ve süt ürünlerinin türevlerinin satış bedellerini 20. günde, 30 gün içinde bozulan ve günlük kaydıyla satılan ürün bedelleri 10. günde ödemek zorunda olacaklar. 
     Büyük mağazaların, üretici ve tedarikçiyi mağdur eden uygulamaları, tüketiciyi yanıltıcı satış kampanyaları ve indirimli satışları yasaklandı. İndirimli satışlar için ise ticaret odalarından izin alınacak. 
     Kanun taslağındaki şartları yerine getirmeyen, bunlara uymayan ihlal eden büyük mağazalara, 100 metrekare başına 500 milyon lira ceza öngörülüyor. Taslakta belirtilen yasaklara uymayanlara da bu ceza 2 misli uygulanacak. 
     
</TEXT>
</DOC>
