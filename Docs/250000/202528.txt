<DOC>
<DOCNO> 202528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo22.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Tuna aday olmuyor 
</HEADLINE>
<TEXT>

     Trabzonspor Kulübü Asbaşkanı Erol Tuna, 21 Aralık'ta yapılacak genel kurul öncesi başkanlığa aday olmayacağını açıkladı. 
     Tuna, Trabzon Gazeteciler Cemiyeti'nde düzenlediği basın toplantısında, 26 Ekim'de ertelenen Trabzonspor genel kurulu öncesi başkanlığa aday olmayacağını kesin olarak açıkladığını belirterek, ''Ertelemenin ardından 21 Aralık'taki genel kurul öncesi kesin kararımı söylememiştim. Ama Trabzonspor'un bugün geldiği noktada 4 aday var. Ben Erol Tuna olarak, gerek işadamı, gerek asbaşkan, gerek belli iş prensibine sahip biri olarak Trabzonspor'un bölünmüşlüğüne hiçbir zaman katkıda bulunmayacağım için genel kurulda aday olmayacağım'' dedi. 
     1996 yılında Faruk Özak'ın kulüp başkanlığı döneminde erken genel kurul kararı alarak önemli tepkiler aldıklarını anımsatan Tuna, şöyle devam etti 
     ''Bugün aynı tepkileri almak istemiyoruz. Biz görevden kaçmıyoruz ve her zaman göreve hazırız. Çünkü kötü şartlarda yönetim olarak görevi sürdürdük. Sinirlerimizi çelikten, vücudumuzu da demirden yaptık. Eğer yönetim dışındaki adaylar, bu fikirlerinden vazgeçerlerse, göreve talip oluruz. Biz kaçmıyoruz, gelinen noktada aday olmak istemiyoruz. Bize yakışmaz.'' 
     
     SÜMER'E ELEŞTİRİ 
     Tuna, kulüp başkanlığından istifa eden Özkan Sümer'in kendilerine haber vermeden istifa ettiğini belirterek, şöyle konuştu 
     ''Sümer ile bizim bir polemiğimiz olmadı. İstifası çok üzücüydü. Bana ve arkadaşlarımıza söylemeden haksız yere istifa etti. Trabzonspor'a yakışır bir davranış değildi. İstifası o anda zarar vermiştir ancak daha sonra yaptıklarımız ortadadır. Biz de 'birlikte geldik, birlikte gideriz' diyerek, genel kurul kararı aldık.'' Teknik Direktör Samet Aybaba ile ilk yıl için 450 bin dolar, ikinci yıl için ise 600 bin dolarlık anlaşma yapıldığını kaydeden Tuna, ''İlk yıl biz göreve geldiğimizde 150 bin dolar ödenmişti, gerisini de tamamladık. İkinci yıl ise Türkiye Kupası primi ile 700 bin dolar bir ödeme gerçekleştirilecek. Bunun bir bölümünü ödedik. Geri kalanını da hesapladık ve bunu çek olarak tahsil edecek'' dedi. 
     Trabzonspor'un geçen yıl Türkiye Kupası şampiyonu olduğunu ve bu yıl da ligde 2. sırada yer aldığını kaydeden Tuna, ''Bu yılki hedefimiz Şampiyonlar Ligi'ydi, bunu gerçekleştirecek takım oluşturduk. Kurumsal anlamda da ciddi ilerlemeler sağladık. Ancak bunun karşılığında sevgi ve saygı göremedik'' diye konuştu. 
     
</TEXT>
</DOC>
