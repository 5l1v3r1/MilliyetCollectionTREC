<DOC>
<DOCNO> 220974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko10.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MNG Kargo, kadın sürücü ve kuryelerle hizmet veriyor... 
</HEADLINE>
<TEXT>

     Kadın sürücü ve kuryelerle hizmet vermeye başlayan MNG Kargo'nun, 8 Mart Dünya Kadınlar Günü'nde alınan bir kararla da, 2004 yılı personel alımlarına ''Kadın Kotası'' koyduğu bildirildi. 
     MNG Kargo'nun 2200 çalışanının 485'inin kadınlardan oluştuğu ve firmanın sektöründe bir ilki daha gerçekleştirerek bayan sürücü ve kuryelerle hizmet vermeye başladığı açıklandı. 
     MNG Kargo, İstanbul, Ankara ve İzmir'de 4 kadın sürücü ile 11 kadın kuryeyi göreve başlatarak kargo sektöründe bir ilke daha imza attı. 
     
     ''HEDEF YÜZDE 35'' 
     MNG Kargo Genel Müdürü Aslan Kut, AA muhabirinin sorularını yanıtlarken, 2004 yılı personel alımlarına kadın kotası koyduklarını bildirerek, ''Çalışanlarının yüzde 22'si kadınlardan oluşan MNG Kargo, yıl sonuna kadar bu oranı yüzde 35'e çıkarmayı hedefliyor'' dedi. 
     Genel Müdür Aslan Kut, Avrupa standartlarında ve çağdaş normlarda bir hizmet için kadınların da en az erkekler kadar üretim sürecine katkıda bulunması gerektiğine inandıklarını belirterek, şunları kaydetti 
     ''Gerektiğinde bağımsızlık mücadelesi için omuz omuza savaşan Türk kadını ve Türk erkeği, ülkenin gelişmesi, ekonomik ve siyasal anlamda dünyanın şekillenmesinde rol oynaması için de yine el ele vererek çalışmalıdır. Örneğin Avrupa Birliği önümüzdeki hedeflerden biridir. AB üyeliği için kadınların her alanda daha çok katılımcı olması gerekmektedir.'' MNG Kargo olarak üzerlerine düşen görevin, kadınların hizmet alanındaki katılımcılığını arttırmak olduğunu ifade eden Kut, şöyle devam etti 
     ''Çağdaş dünyayı yakalamak için kadınlarımızı kargo hizmeti alanında daha katılımcı yapmayı amaçladık. Onlara kargo hizmetinin her alanında çalışma fırsatı sunduk. Şu an 70'in üzerinde şube müdürü ve üst düzey kadın yöneticimiz bulunuyor. Hatta, Bayan sürücü ve kurye arandığını belirten ilanlar verdik. Çok olumlu tepkiler aldık. Çok yoğun bir başvuru yok ancak, sektörde bir ilki yapıyoruz. Yeni başlayan bayan sürücü ve kuryelerimizin örnek olacağına inanıyorum. Amacımız bayan çalışan oranımızı yüzde 35'in üzerine çıkararak çağdaş ülke normlarında hizmet verdiğimizi göstermek.'' 
     
     ''MNG KARGO MELEKLERİ YOLLARDA'' 
     Kotanın bir sınırlama anlamına gelmediğini ifade eden Aslan Kut, ''Kota, kadınlarımıza kargo sektörünü cazibe merkezi haline getirebilmek için bizim kendimize belirlediğimiz alt sınırdır. MNG Kargo'nun Melekleri olarak adlandırdığımız bayan sürücü ve kuryelerimizin sektöre de örnek olacağına inanıyorum. Çok yakında rakiplerimizin de benzer adımlar attığını görmek bizi sevindirecektir'' diye konuştu. 
     
</TEXT>
</DOC>
