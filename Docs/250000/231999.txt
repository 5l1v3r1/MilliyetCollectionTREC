<DOC>
<DOCNO> 231999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko11.html </URL>
<DATE> 2004/04/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ford Otosan hedeflerini büyüttü... 
</HEADLINE>
<TEXT>

     Ford Otosan Genel Müdürü Turgay Durak, iç pazardaki canlılığın artarak devam edeceğini tahmin ettiklerini belirterek, iç pazar satış hedeflerini 90 bin adetten yaklaşık 130 bin adede yükselttiklerini bildirdi. 
     Durak, ihracat hedefleri olan 135 bin adet ile birlikte bu yıl toplam 265 bin adet araç satarak yaklaşık 3 milyar dolar Euro ciro elde etmeyi planladıklarını açıkladı. 
     Turgay Durak, şirketin faaliyetlerine ilişkin düzenlediği sohbet toplantısında, 2003 yılının ikinci yarısından itibaren ekonomideki iyileşmeye paralel olarak artan güven ortamının, 2004 yılının ilk çeyreğine, talepte canlılık olarak yansıdığını kaydetti. 
     Otomotiv pazarında toplam satışın ilk çeyrekte geçen yılın ilk çeyreğine göre yüzde 278 büyüyerek 149 bin 261 olarak gerçekleştiğine işaret eden Durak, Ford Otosan olarak aynı dönemde iç pazarda 22 bin 521 adet toplam perakende araç satışı gerçekleştirdiklerini ve 2003 yılının ilk çeyreğine göre satışları yüzde 267 artırdıklarını anlattı. 
     Durak, otomobilde 2003 yılı sonunda yüzde 8 olan paylarını bu yıl ilk 3 ay sonunda yüzde 9.9'a çıkardıklarını ve en çok satan otomobil markası olarak dördüncülüğe yükseldiklerini, Transit Connect'in bulunduğu hafif ticari araç segmentinde yüzde 22.4 olan pazar paylarını da yüzde 23.4'e çıkardıklarını kaydetti. 
     Transit ve Ranger'in yer aldığı hafif ticari araç segmentinde ise yüzde 27.8'lik pazar payı ile liderliklerini devam ettirdiklerini aktaran Durak, geçen yıl yeni Ford Cargo'yu sundukları ağır kamyon pazarında 2003 sonunda yüzde 16.4 olan pazar paylarını yüzde 22'ye çıkararak ikinciliğe yükseldiklerini söyledi. 
     
     AYLIK İHRACAT 10 BİN ADEDİN ÜZERİNE ÇIKTI 
     Turgay Durak, üretimlerinin yılın ilk çeyreğinde, geçen yılın ilk çeyreğine göre yüzde 74 artarak 36 bin 886 adede çıktığını belirterek, şunları söyledi 
     ''Bu üretimin 22 bin 786'sını ihraç ettik. Bu rakam geçen senenin ilk çeyreğine göre yüzde 40 artış ifade etmektedir. Bu artışlar neticesinde 229 milyon Euro'su ihracat olmak üzere toplam 634 milyon Euro ciro elde ettik. Ciro rakamlarımızı 2003 yılının ilk çeyreği ile karşılaştırdığımızda ihracat ciromuzun yüzde 33, toplam ciromuzun ise yüzde 128 arttığını görüyoruz. 
     Ayrıca, Mart ayında devreye giren Transit'in üretim transferi projesi ile aylık ihracatımız ilk defa 10 bin adedin üzerine çıkarak 10 bin 849 adet olarak gerçekleşti. 
     Yılın devamında iç pazardaki canlılığın artarak devam edeceğini tahmin ediyoruz. Buna göre Ocak ayında aktardığım iç pazar satış hedefimizi toplam 90 bin adetten yaklaşık 130 bin adede yükselttik. İhracat hedefimiz olan 135 bin adet ile birlikte 2004 yılında toplam 265 bin adet araç satarak yaklaşık 3 milyar Euro ciro elde etmeyi planlıyoruz.'' Üretimdeki kalite anlayışlarını bayileri vasıtasıyla verdikleri satış ve satış sonrası hizmetlere de yansıtmanın öncelikli hedeflerinden biri olduğunu vurgulayan Durak, Ford'un en prestijli ödüllerinden olan ve son 3 sene içerisinde hiçbir ülkenin alamadığı, ''Excellence In Global Custumer Satisfaction'' ödülüne, Ford Otosan olarak özellikle satış sonrası müşteri memnuniyetinde gösterdikleri performans ile Türkiye'nin layık görüldüğünü bildirdi. 
     Durak, bunun 2 yıldır elde ettikleri pazar liderliğinin sağlam temellere dayandığının en önemli göstergesi olduğunu söyledi. 
     
     TRANSİT JUMBO PAZARA SUNULACAK 
     Transit'in yeni versiyonu olan Transit Jumbo'yu pazara sunmaya hazırlandıklarını ve yakında bu aracı tanıtacaklarını da açıklayan Durak, şöyle dedi 
     ''Ford Transit, orta ticari araç pazarında Türkiye'nin en çok satılan markası ve yıllardır liderliğini devam ettiren bir ürün. Her geçen gün artan rekabet karşısında bu pazardaki liderliğimizi sağlamlaştırmak için ürün geliştirme çalışmalarımıza ara vermeden devam ediyoruz. Transit Jumbo da bu çalışmaların bir ürünü. Jumbo bugünkü Transit'ten daha uzun bir araç. Böylece van modelinde hem daha fazla yük, minibüs modelinde ise daha fazla yolcu taşıma kapasitesine sahip bir araç olacak.'' 
     
</TEXT>
</DOC>
