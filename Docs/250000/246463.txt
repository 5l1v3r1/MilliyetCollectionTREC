<DOC>
<DOCNO> 246463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun34.html </URL>
<DATE> 2004/06/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Polenz Türkiye'ye müzakere tarihi verilmelidir 
</HEADLINE>
<TEXT>

     Alman Hıristiyan Demokrat Birlik Partisi CDU Federal Milletvekili ve partisinin Türkiye raportörü Ruprecht Polenz, Türkiye'ye müzakere tarihinin verilmesinin İslam dünyası için güçlü bir sinyal olacağını söyledi. 
     Avrupa Türk İşadamları ve Sanayicileri Derneği ATİAD ile Avrupa Türkleri Platformu'nun ATP Düsseldorf'da düzenlediği ''AB'nin Güvenlik ve Dış Politikaları Açısından Türkiye'nin Muhtemel AB Üyeliğinin Önemi'' başlıklı toplantıda konuşan Polenz, özellikle uluslararası terörizmin yaygınlaştığı bir dönemde AB'nin güvenliği için Türkiye'nin öneminin daha da arttığını ifade etti. 
     Polenz, şöyle devam etti 
     ''Günümüzde Batı ile İslam dünyası arasında sessiz bir gerginlik yaşanmaktadır. Bu gerginliğin azaltılması ve bir 'kültürlerarası savaşa' dönüşmemesi için Türkiye anahtar ülke konumundadır. Bu bağlamda Aralık 2004'de yapılacak zirvede Türkiye ile tam üyelik müzakerelerinin başlaması için alınacak olumlu bir karar, Batı'nın 'kültürlerarsı savaş' istemediğini kanıtlayacak ve böylece İslam dünyasına yönelik verilmiş çok güçlü bir sinyal olacaktır.'' Polenz ayrıca, Türkiye'nin, jeostratejik konumu nedeniyle Batı'nın ve özellikle Avrupa Birliği'nin 21. yüzyıldaki enerji ihtiyacının karşılanması bakımından da önemli bir köprü ülke olduğunu vurguladı. 
     Kendi parti yönetiminin Türkiye'ye karşı tavrını da değerlendiren Polenz, şu anki olumsuz yaklaşımın zamanla değişebileceğinin altını çizdi ve Hıristiyan Birlik Partilerinin 2006'da iktidara gelmeleri durumunda, daha önce Türkiye-AB arasında SPD Yeşiller iktidarı döneminde imzalanan anlaşmaları yok sayamayacağını ve bunlara aynen uyacağını belirtti. 
     ATİAD Başkanı Eşref Ünsal da Türkiye'nin AB'ye tam üye olması durumunda bunun her alanda Türkiye'den fazla AB'ye avantaj getireceğini belirtti. 
     Ünsal, Türkiye'nin 1995'den bu yana Gümrük Birliği'nden doğan birtakım haklarını Yunanistan'ın vetosu nedeniyle alamadığını, bundan sonra da Kıbrıs Rum Kesimi'nin Türkiye'ye karşı veto hakkını kullanma tehlikesi olduğunu söyledi. 
     Toplantıyı yöneten ATİAD Yönetim Kurulu Başkan Yardımcısı Prof. Recep Keskin de özellikle Avrupa'da yaşayan genç nesillere Türkiye'nin AB yolundaki sürecini kendi imkanlarıyla desteklemeleri çağrısında bulundu. 
     
</TEXT>
</DOC>
