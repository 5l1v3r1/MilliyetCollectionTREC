<DOC>
<DOCNO> 245495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/spor/axspo02.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum 'bingo' dedi 
</HEADLINE>
<TEXT>


Fenerbahçe'nin hocası, Alex'in transferini "Büyük iş başardık" diye yorumladı ve yönetimi kutladı. Brezilyalı yıldızın 20 numaralı forması ise Fenerium mağazalarında satışa sunuldu 

YUSUF KOBAL 


Rahat bir nefes aldı 
FENERBAHÇE'NİN yaklaşık bir yıl süren yoğun uğraşlar sonrası Brezilyalı yıldız Alex de Souza'yı renklerine bağlaması, Teknik Direktör Christoph Daum'u rahatlattı. Alman hocanın, Alex'e üç yıllık imza attırdıktan sonra kendisini arayan Dış İlişkiler Sorumlusu Hakan Bilal Kutlualp'e "Bingo" diye karşılık verdiği öğrenildi. Daum, bu transferle büyük bir yol aldıklarını söyleyerek, yönetime teşekkür etti. 

Büyük gelir bekleniyor 
AVRUPA'NIN ünlü kulüplerinin de peşinden koştuğu Alex'i renklerine bağlayan Fenerbahçe Yönetimi, hiç vakit kaybetmeden Sambacı'nın formalarını Fenerium mağazalarında satışa sundu. Şampiyonluk haftası iki milyondan fazla forma satan Sarı - Lacivertli kulübün, Alex için hazırlattığı 20 numaralı özel formalardan da önemli bir gelir beklediği belirtilirken, taraftarlar daha ilk günden Fenerium'a koştular. 

Özel tören yapılacak 
ALEX'İN Türkiye'ye gelişi de büyük bir şova dönüştürülecek. Brezilyalı oyuncunun önümüzdeki hafta imza için İstanbul'da olacağı ve kendisine Şükrü Saracoğlu Stadı'nda özel bir tören düzenleneceği öğrenildi. Bu arada yıldız oyuncunun kendi internet sitesinde hangi takıma gitmesi konusunda bir anket düzenlediği ve Fenerbahçe'yi seçenlere İstanbul'dan getirttiği formaları hediye olarak verdiği öğrenildi. 

Yine buluştular 
Geçtiğimiz sezon Brezilya Şampiyonu Cruzeiro'da birlikte forma giyen Alex ile Nobre artık Fenerbahçe'nin başarısı için ter dökecekler. Altı aylık bir aradan sonra yeniden bir araya gelen süper ikili, şovlarını Şükrü Saracoğlu Stadı'na taşıyacak. Bu arada Alex'in formalarını dün satışa çıkaran Fenerbahçe'nin yeni kreasyonlarını tasarlamaya başladığı ve Temmuz ayında piyasaya süreceği belirtildi. Fotoğraflar Hüseyin Yavuz 

Hooijdonk'tan itiraf 

'Önce inanmadım' 
HOLLANDALI yıldız, ülkesinin RTL 5 isimli TV kanalına ilginç açıklamalar yaptı. Hooijdonk, "Sezon başında bu takımın şampiyon olabileceğine inanmıyordum. 14 veya 15 kişi ile antrenman yapıyorduk. Sonra çok şükür yeni transferler geldi. Bazı oyuncular gönderildi. Dengeler düzeldi. İlk yarıdaki kayıpların nedeni, kimsenin bizden direkt başarı istememesi yüzünden takımdaki rehavatten kaynaklandı" dedi. 

'Daum çok değişmiş' 
EGOİST bir golcü olmadığını belirten ünlü yıldız, "Nobre takıma katıldıktan sonra bizi üst düzeye çekti. Onunla iyi anlaşıyoruz" dedi. Hooijdonk, hocası ile ilgili olarak da "Daum eski Daum değil. Leverkusen'deki Daum'u görmedim ben. Kendini geliştirmiş. En önemlisi sakin bir Daum olmuş. Celtic, Benfica, Feyenoord sonrası bir halk takımını seçtim. Fenerbahçe ile gurur duyuyorum" yorumunu yaptı. 

Tomas'ın aklı İspanya'da 
SARI - Lacivertli takımda gözden çıkarılan Tomas, rotayı İspanya'ya çevirdi. Portekiz'de ülkesi Hırvatistan forması ile Avrupa Şampiyonası'nda mücadele edecek olan tecrübeli futbolcuya, Valencia ve Real Betis'ten teklif geldiği belirtildi. Tomas, "İstanbul'dan ayrılmayı istemiyordum ancak hiç bir takımdan teklif gelmedi. Kararımı Haziran sonunda vereceğim" diye konuştu. 

Luciano ile Nobre kaldı 

Problem kalmadı 
DIŞ İlişkiler Sorumlusu Hakan Bilal Kutlualp, Alex'in transferi için gittiği Brezilya'da Nobre ile Luciano'nun da sözleşmelerini uzattı. İki oyuncunun kulüpleri ile masaya oturan Kutlualp, geçen yıl yapılan anlaşma şartlarına göre bu iki oyuncunun bir yıl daha Sarı-Lacivertli takımda kalmasını sağlayan imzaları attı. 

Öncelik hakkı var 
FENERBAHÇE bu iki oyuncunun bonservisi konusunda da öncelik hakkını korudu. Sarı - Lacivertli yöneticiler, Teknik Direktör Daum'un istemesi halinde önümüzdeki sezon sonu Nobre ve Luciano'nun takımdan ayrılmaması için yine Brezilya'nın yolunu tutacaklar. Bu arada Daum'un bir hafta içinde sol kanat ve kaleci sorununu da çözeceği öğrenildi. 



</TEXT>
</DOC>
