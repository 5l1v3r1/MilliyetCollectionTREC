<DOC>
<DOCNO> 208796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko11.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudilerine yapılacak ödemenin esasları... 
</HEADLINE>
<TEXT>

     Kapatılan İmar Bankası mudilerine yapılacak ödemelerin esasları belli oldu. Buna göre ödemelere 17 Ocak Cumartesi günü başlanacak. 
     Tasarruf Mevduatı Sigorta Fonu'ndan TMSF yapılan yazılı açıklamada, T. İmar Bankası T.A.Ş nezdindeki tasarruf mevduatı sahiplerinin belirlenmesinin ardından, ülke ekonomisine ve kamu maliyesi üzerindeki olası olumsuz etkilerini en düşük seviyede tutacak bir plan çerçevesinde, bu tutarların ödenmesi amacıyla yürütülen çalışmaların tamamlandığı kaydedildi. 
     Açıklamada, İmar Bankası mudilerine 17 Ocak Cumartesi günü ödemelere başlanacağı belirtilirken, yapılacak ödemelerin esasları da açıklandı. 
     Buna göre, İmar Bankası nezdinde tasarruf mevduatı bulunan mudilerin mevduat tutarları ile belli yöntemlerle hesaplanacak faiz tutarları toplamı, mudi bazında Ziraat Bankası'na Türk lirası cinsinden mevduat hasabı olarak aktarılacak. 
     Ziraat Bankası'nda Türk lirası cinsinden açılacak mevduat hesabının 10 milyar liraya kadar 10 milyar lira dahil olan kısmı, vadesiz hesap şeklinde olacak ve talep edilmesi halinde nakden ödenecek. 
     Ziraat Bankası'nda Türk lirası cinsinden açılacak mevduat hesabının 10 milyar liranın üzerinde kalan kısmı ise vadelerine kadar blokeli vadeli mevduat hesabı şeklinde olacak. 
     
     ÖDEMELERİN VADELER 

     Vadeli mevduat hesaplarının vadeleri, bakiye alacak tutarının 5 milyar liraya kadar 5 milyar dahil olan kısmı 3 ay, 5 milyar liradan 15 milyar liraya kadar 15 milyar dahil olan kısmı 12 ay, 15 milyar liradan 30 milyar liraya kadar 30 milyar dahil olan kısmı için 18 ay, 30 milyar liradan 60 milyar liraya kadar 60 milyar dahil olan kısmı 24 ay, 60 milyar liradan 170 milyar liraya kadar 170 milyar dahil olan kısmı 30 ay, 170 milyar liranın üzerindeki kısmı için 36 ay vade yapılacak. 
     Buna göre, 200 milyar lira hesabı olan bir mudi için Ziraat Bankası nezdinde ayrı vadelerde toplam 6 adet vadeli hesap açılmış olacak. 
     Ziraat Bankası nezdinde açılacak vadeli hesaplara, açıldığı tarihi izleyen işgünü valörü uygulancak. 
     Uygulanacak faiz oranı, ilgili faiz tahukkuk dönemi sonunda Devlet İstatistik Enstitisü'nce DİE en son açıklanan Tüketici Fiyat Endeks TÜFE sayısının tahakkuk dönemi başlangıç tarihinde en son açıklanan TÜFE sayısına bölünmesi ile bulunan oran olup, üç ay vadeli hesaplar vade sonunda tahakkuk etmiş faizi ile birlikte ödenecek. 
     Diğer vadeli hesaplara altışar ayda bir faiz tahukkuk ettirilecek ve tahukkuk ettirilen faiz ilgililere nakden veya hesaben ödenecek. Vadesinde talep edilmeyen vadeli hesapların anapara ve vadesi gelmiş veya gelmemiş vadeli hesaplara tahukkuk ettirilen faizler, Ziraat Bankası tarafından vadesiz hesaplarda takip edilecek ve vadesiz hesaplara faiz uygulanmayacak. 
     
     3 TEMMUZ ESAS ALINACAK 

     Tasarruf Mevduatı Sigorta Fonu'ndan TSMF konuya ilişkin yapılan yazılı açıklamaya göre, Ziraat Bankası'na aktarılacak tutarların belirlenmesinde, İmar Bankası'nın bankacılık yapma ve mevduat kabul etme izninin kaldırıldığı 3 Temmuz 2003 tarihindeki ana para tutarı ile anaparanın üzerinden 3 Temmuz 2003 tarihine kadar hesaplanan net faiz tutarı toplamı dikkate alınacak. 
     Net faiz tutarı, 3 Temmuz 2003 tarihine kadar tahakkuk ettirilecek brüt faizlerden yasal kesintiler düşülerek hesaplanacak. 
     3 Temmuz 2003 tarihine kadar tahakkuk ettirilecek brüt faizin hesabında, İmar Bankası'nın hesaplara uyguladığı brüt faiz oranlarının, Bankanın kamuya ilan ettiği ve T.C Merkez Bankası'na TCMB bildirdiği azami faiz oranları ile tasarruf mevduatı toplamları en yüksek beş bankaca uygulanan tasarruf mevduatı faiz oranlarının ortalamasını aşmayan kısmı kullanılacak. 
     Döviz tevdiat hesaplarının anapara ve net faiz tutarı toplamı, yukarıda belirlenen şekilde hesaplanacak ve bu tutarlar, 3 Temmuz 2003 tarihinde geçerli olan TCMB döviz alış kurları kullanılarak Türk Lirasına dönüştürülecek. 
     
     ÖDENMEYECEK TASARRUF MEVDUATI 

     Bu arada İmar Bankası'nın sermayesinin yüzde 10 ve daha fazlasına sahip ortakları ile yönetim kurulu veya müdürler kurulu başkan ve üyelerine, genel müdür ve yardımcılarına, kredi açmaya yetkili memurlarına, denetçilerine ve bunların ana, baba, eş ve çocuklarına ait mevduatlar ile İmar Bankası'nın bankacılık işlemleri yapma ve mevduat kabul etme izninin kaldırıldığı tarihten geriye doğru bir ay içinde 3 Haziran 2003 tarihi ile 3 Temmuz 2003 tarihleri arasında gerçek bir nakit hareketi sağlamaksızın 'off-shore' hesaplardan yurtiçi kayıtlara alındığı tespit edilen mevduatlar ödenmeyecek. 
     Aynı şekilde 3 Temmuz 2003 tarihinden sonra açılan hesaplar, Banka tarafından karşılığında Devlet iç borçlanma senedi bulunmamasına rağmen ikincil piyasada Devlet iç borçlanma senedi satışı adı altında toplanan tutarları Tasarruf Mevduatı Sigorta Fonu TMSF tarafından sağlanan mevduat güvencesi kapsamına almak amacına matuf olarak 3 Haziran 2003 tarihi ile 3 Temmuz 2003 tarihleri arasında tasarruf mevduatına aktarıldığı tespit edilen hesaplar, TMSF'ye herhangi bir sebeple borçlu olanların borç tutarları ile ödeme tarihinden önce kamu kurum ve kuruluşları tarafından yazılı olarak bildirilmiş diğer amme alacakları ile yukarıdaki konular dışında kalan ancak muvazaalı olduğu TMSF tarafından tespit edilen hesaplar da ödenmeyecek. 
     
     ÖDENMEYECEK FAİZ 

     Yine 3 Temmuz 2003 tarihi itibariyle faiz tahakkuk ettirilirken, İmar Bankası tarafından hesaba geri valör uygulanmış olsa dahi hesap açılış tarihi esas alınacak. 
     İmar Bankası'nın bankacılık işlemleri yapma ve mevduat kabul etme izninin kaldırıldığı 3 Temmuz 2003 tarihi ile ödemelerin gerçekleştirildiği tarih arasında geçen süre için TMSF tarafından herhangi bir faiz ödemesi yapılmayacak. Ancak bu döneme ilişkin faiz talepleri, İmar Bankası'na veya iflasına karar verilmesi halinde adı geçen bankanın iflas masasına yapılabilecek. 
     
     BANKADA BİRDEN FAZLA HESABI OLANLAR 

     Ödemeler mudi bazında yapılacak. Bir mudinin İmar Bankası nezdinde birden fazla tasarruf mevduatı hesabının olması durumunda, mudi başına ödemede mudinin hesaplarının toplam tutarı dikkate alınacak. 
     Birden fazla İmar Bankası şubesinde hesabı bulunan müşterilerin hesapları tek hesapta toplanmış olarak Ziraat Bankası'na devredileceğinden, müşterilerin en son hesap açtırdıkları İmar Bankası şubesinin işlemlerini yapan Ziraat Bankası şubesine müracaat etmeleri gerekecek. 
     
     MÜŞTEREK HESAPLAR 

     Müşterek tasarruf edileceği önceden belirlenmiş ve gerekli hukuki belgeleri oluşturulmuş hesaplar, müşterek hesap sahiplerine ayrıştırılarak ve hesap sahiplerinin münferit payları oranında paylaştırılarak mudi bazında ödemelerine dahil edilecek. 
     Ödemelerin yapılabilmesi için, başvurular sırasında hesap sahiplerinin mevduat hesapları için hesap cüzdanları asıl , Nüfus cüzdanı veya sürücü belgesi veya pasaportu aslı ve fotokopisi , ikametgah senedinin veya yabancılar için ikametgah adresini gösterir resmi bir belge asıl , Türkiye Cumhuriyeti kimlik numarası ve Vergi numarası ibraz etmeleri gerekecek. 
     Müşterek hesap sahiplerinin birlikte başvurmaları ve hesap cüzdanını teslim etmeleri halinde her bir müşterek hesap sahibinin ayrı cüzdan tevdi etme şartı aranmayacak. Ancak, müşterek hesap sahiplerine ödeme yapacak Ziraat Bankası şubesinin farklı olması veya aynı şube mudisi olmakla birlikte, aynı anda müracaat edemeyen müşterek hesap sahiplerine de, ilgili Ziraat Bankası şubelerince, müşterek hesap cüzdanının aslının, daha önce ödeme yapan Ziraat Bankası şubesince alındığının tespiti suretiyle, cüzdanın aslına sahip olmayan diğer müşterek hesap sahiplerine de ödeme yapılacak. 
     Diğer yandan, Yabancı uyruklu kişilerin Türkiye Cumhuriyeti kimlik numarası bildirme yükümlülüğü ile Türkiye'de vergi mükellefi olmadığını yazılı olarak beyan etmeleri halinde vergi numarası bildirme yükümlülüğü aranmayacak. 
     Ayrıca, ödemenin gerçekleşebilmesi için başvuruda bulunan her mudinin 2003 6668 Sayılı Bakanlar Kurulu Kararı ekinde yer alan ''taahhütname ve ibranameyi'' kayıtsız olarak imzalaması zorunlu olacak. 
     Birden fazla hesabı bulunanlara, herhangi bir hesap cüzdanını ibraz edememesi halinde belgelendirilen kısmı için de hiçbir ödeme yapılmayacak. 
     Başvurusunu yaptıktan sonraki tarihlerde hesap cüzdanlarını kaybeden ya da çaldıran mudiler konuya ilişkin olarak resmi makamlarca tanzim edilmiş tutanakların aslını da Ziraat Bankası'na ibraz edecekler. Bu kişilere ödeme TMSF tarafından yapılacak değerlendirmeyi müteakip yapılabilecek. 
     Vefat eden mudilerin kanuni mirasçıları ise diğer belgeler ile birlikte, miras paylarını gösterir mahkeme kararı aslını da Ziraat Bankası'na verecekler. 
     
     BAŞKA ŞUBEDEN ÖDEME 

     İmar Bankası'nda hak sahiplerine yapılacak ödemeler, hak sahipleri adına hesap açılmış bulunan Ziraat Bankası şubelerince yapılacak. 
     Provizyon alınmak suretiyle de olsa, başka bir Ziraat Bankası şubesince ödeme yapılmayacak. 
     Ödemelerin İmar Bankası şubesi ile aynı adı taşıyan Ziraat Bankası şubelerince yapılması planlanmasına karşın, ''müşteri adedi fazlalığı, aynı isimle şube olmaması ve diğer zorunlu'' nedenlerle, İmar Bankası şubesi ile aynı adı taşımayan Ziraat Bankası şubelerince de ödeme yapılacak. 
     İmar Bankası ile aynı adı taşımayan ve aynı adı taşımakla birlikte mudi fazlalığı nedeniyle paylaştırılmak suretiyle ödeme yapılacak şubeler de belirlenirken, söz konusu İmar Bankası şubeleri dışındaki şubelerin ödemeleri, aynı adı taşıyan Ziraat Bankası şubelerinden yapılacak. 
     Ancak, mudi fazlalığı nedeniyle bölüştürülerek birden fazla şubeden yapılacak ödemelerle ilgili, İmar Bankası şubelerinde mevduatı bulunan yabancı uyruklu mudilerin TC. Vatandaşı olmayanlar ödemeleri, hesaplarının bulunduğu İmar Bankası şubelerinin aynı adı taşıyan Ziraat Bankası şubesinden yapılacak. 
     Sadece Ankara Şubesi nezdinde hesapları bulunan yabancı uyruklu mudilerin ödemeleri ise Ziraat Bankası Yenişehir Ankara Şubesi'nce yapılacak. 
     
     ÖDEME PROSEDÜRÜ ZİRAAT BANKASI'NCA BELİRLENECEK 

     Hak sahiplerine yapılacak ödemeler, sadece hak sahipleri adına hesap açılmış bulunan Ziraat Bankası şubelerince yapılacak, provizyon alınmak suretiyle de olsa başka bir Ziraat Bankası şubesince ödeme yapılmayacak. Ödeme işlemlerine ilişkin prosedür Ziraat Bankası tarafından belirlenip duyurulacak. 
     Ödemeler, daha önce Pamukbank ile İmar Bankası'na başvuruda bulunmuş mudilerden tüm işlemleri tamamlanmış ve başvuru bilgileri ile sistem bilgileri kesin bir şekilde eşleştirilmiş olan 364 bin 335 adet mudi ile başlayacak. 
     
     İRTİBAT MASASI 

     Eşleştirme sorunları bilahare çözümlenecek mudilere ise daha sonra belirtilecek tarih ve şubelerde ödeme yapılacak. Bu bakımdan, daha önce başvuru yapmış olmakla birlikte Ziraat Bankası nezdinde adlarına hesap açılamamış olan mudiler, adres ve telefon numaraları belirlenen İrtibat Masası'na, hesaplarıyla ilgili sözlü bilgi edinmek üzere telefonlar aracılığıyla ve ayrıca hesaplarıyla ilgili sorunların çözümlenebilmesi ve bundan sonra yapılacak işlemlere esas teşkil etmek üzere, konuya ilişkin açıklayıcı bir dilekçe ve gerekli belgelerle birlikte yazılı olarak başvurabilecekler. 
     Pamukbank ile İmar Bankası'na başvuruda bulunmuş mudilerden, hesap mutabakat sorunu nedeniyle, ilk aşamada Ziraat Bankası nezdinde adlarına hesap açılamayanların, mutabakatın gerçekleştirilmesini müteakip adlarına açılacak vadeli hesaplarına, açıldıkları tarihe bakılmaksızın açılan ilk vadeli hesaplara uygulanan valör ve vadeler uygulanacak. 
     Daha önce Pamukbank veya İmar Bankası Genel Müdürlüğüne başvuruda bulunmayanlara ödeme yapılması mümkün olmadığından, bu durumda olan mudilerin öncelikle gerekli başvurularını İmar Bankası Genel Müdürlüğü'ne yapmaları gerekecek. 
     
     İFLAS MASASINA BAŞVURULABİLECEK ALACAKLAR 

     Hak sahiplerine ödenecek miktarların, TC. Ziraat Bankası AŞ.'ye devredilmesine kadar geçen sürede doğmuş ve doğacak alacaklardan ve aktarmadan sonraki tutarların belirlenen esas ve usullere göre yapılacak ödemelerden kaynaklanan her türlü ihtilaf ve itirazın muhatabı, İmar Bankası ve iflasına karar verilmesi halinde müflis İmar Bankası iflas masası olacak. 
     
</TEXT>
</DOC>
