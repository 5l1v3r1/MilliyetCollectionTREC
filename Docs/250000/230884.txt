<DOC>
<DOCNO> 230884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun30.html </URL>
<DATE> 2004/04/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tamil Kaplanları, 100 çocuk savaşçıyı serbest bıraktı 
</HEADLINE>
<TEXT>

     Sri Lanka'da, ülkenin kuzeydoğusunun bağımsızlığı için 30 yıldır mücadele eden Tamil Eelam Kurtuluş Kaplanları LTTE , 100 kadar çocuk savaşçıyı serbest bıraktı. 
     BM Çocuk Fonu UNICEF tarafından yapılan açıklamada, çocuk grubunun, örgütün geçen yıl reşit olmayan askerlerini savaştan çekmeyi kabul etmesinden sonra, bir defada serbest bıraktığı en kalabalık grup olduğuna dikkat çekildi. 
     UNICEF sözcüsü Geoffrey Keele, özgür bırakılan çocukların kayıt işlemlerinin yapıldığını ve şu ana kadar kaydı yapılan çocukların sayısının 100'ü geçtiğini söyledi. 
     Son olarak 9 Nisan'da Tamil Elam Kurtuluş Kaplanları'nın LTTE rakip iki grubu arasında patlak veren çatışmalarda, 7 çocuk savaşçı yaralanmıştı. 
     Tamiller, birçok kez çocukları zorla askere almakla suçlanmıştı. 
     UNICEF, Ocak ayında LTTE'nin çocuk savaşçıların sayısını geçen yıla oranla ikiye katladığını ve bu sayının bin 300'ü aştığını açıklamıştı. Bununla birlikte, çocukları zorla askere aldıkları suçlamasını reddeden Tamiller, UNICEF yardımıyla geçen Ekim'de çocuk savaşçıları savaş alanından çekmek için program başlatmıştı. 
     LTTE'nin başlattığı isyanın, 30 yılda 60 binden fazla can aldığı tahmin ediliyor. 
     
</TEXT>
</DOC>
