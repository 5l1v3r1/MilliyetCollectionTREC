<DOC>
<DOCNO> 229705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur12.html </URL>
<DATE> 2004/04/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sivas'ta minibüsçülere sakal traşı zorunluluğu .. 
</HEADLINE>
<TEXT>

     Sivas'ta, Cumhuriyet Üniversitesi CÜ ve minibüs sürücülerinin bağlı olduğu kooperatif arasında imzalanan sözleşmeyle, üniversite hattında çalışan sürücülere tek tip elbise giyme, kravat takma ve her gün sakal tıraşı olma zorunluluğu getirildi. AA muhabirinin aldığı bilgiye göre, CÜ Rektörlüğü ile Üniversite Minibüsçüleri Kooperatifi arasında sözleşme imzalanarak, üniversite hattında çalışan minibüs sürücülerinin uyması gereken kurallar belirlendi. 
     Sözleşmeye göre, üniversite hattında çalışan sürücülere kooperatif yönetiminin uygun göreceği tek tip elbise giyme, kravat takma ve her gün sakal tıraşı olma zorunluluğu getirildi. Ayrıca, araçların aynı renkte olması, her araca bir numara verilmesi ve araçlar içinde TRT'den başka radyo kanalının dinlenmemesi de sözleşmede yer aldı. 
     Sözleşmede yer alan diğer bazı maddeler ise şöyle belirlendi 
     - İklim koşulları ve trafik yoğunluğuna göre hız sınırlarına dikkat edilecek ve kampus içinde 40 kilometrenin üzerine çıkılmayacak. 
     - Kampus içinde kesinlikle araç sollama yapılmayacak. 
     - Duraklarda ceplere girilecek, durak harici yolcu indirme bindirme yapılmayacak, fazla yolcu alınmayacak. 
     - Kampus içinde korna çalınmayacak ve ters yol kullanılmayacak. 
     - Muavin çalıştırılmayacak, şoförler arkadaşlarını gezdirmeyecek. 
     - İçerde yolcu varken araç içerisinde sigara içilmeyecek. 
     - Araçlara pankart, afiş, amblem gibi ilan yazısı asılmayacak. 
     - Öğrenci bagajlarından ücret alınmayacak. 
     - Duraklar bölgesinde çevre temizliğine özen gösterilecek. 
     - Şoförlerden sabıka kaydı olmadığına ilişkin belge istenecektir. 
     Sözleşmede belirlenen kurallara uymayan araç ya da sürücülerine üniversite yönetiminin uygun göreceği süre kadar, kampusa girmeme cezası verileceği ve bu konuda gerektiğinde emniyet ve belediye ile işbirliği yapılacağı bildirildi. 
     Öğrencilerden ve vatandaşlardan da bu kurallara uymayan sürücüleri, üniversite genel sekreterliğine bildirmeleri istendi. 

     
</TEXT>
</DOC>
