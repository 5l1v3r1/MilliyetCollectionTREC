<DOC>
<DOCNO> 211114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/dunya/dunz1.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Bir İsrailliye karşılık 435 Arap esir serbest    İsrail ile Lübnan'da faaliyet gösteren Hizbullah örgütü, esir değişimi konusunda anlaşmaya vardı. Alman hükümetinin arabuluculuğunda önceki gün varılan anlaşmaya göre taraflar, 1 İsrailli işadamı ve 3 İsrail askerinin cesedi karşılığında 400 Filistinli, 23 Lübnanlı ve çeşitli Arap ülkelerinden 12 esirin değiştirileceğini açıkladılar. 
   Hizbullah lideri Şeyh Hasan Nasrallah, esir değişiminin 29 Ocak'ta yapılacağını söyledi. 
   
   'Yorgo mükemmel başbakan olur'    Eski Dışişleri Bakanı İsmail Cem, Yunan Eleftrotipia gazetesinde dün yayımlanan röportajında kişisel dostu Yunanistan Dışişleri Bakanı Yorgo Papandreu'ya destek verdi ve "Yorgo mükemmel bir Başbakan olur" dedi. Cem, "Yorgo'ya bir keresinde ülkesinde zorlanırsa Türkiye'ye gelip seçime katılmasını, mutlaka seçileceğini söyledim" diyerek, Papandreu'nun Türkiye'de çok sevildiğini vurguladı. 
   
   Musul'da ABD helikopteri düştü    Irak'ın Musul kentinde, dün bir Amerikan helikopteri düştü. ABD ordusu tarafından yapılan açıklamada OH-58D Kiowa keşif helikopterinin düştüğü ve iki pilotunun arandığı belirtildi. Reuters'e bilgi veren görgü tanıkları helikopterin enerji nakil hattına çarptıktan sonra Dicle Nehri'ne düştüğünü söylediler. Helikopterin nehirde tekneyle devriye görevi yaparken suya düşen bir Amerikan askerini aradığı kaydedildi. 
   
   
</TEXT>
</DOC>
