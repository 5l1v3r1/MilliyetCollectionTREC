<DOC>
<DOCNO> 225553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo11.html </URL>
<DATE> 2004/03/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Konyaspor Trabzon yolcusu... 
</HEADLINE>
<TEXT>

     Konyasporlu futbolcular, Akçaabat Sebatspor'u yenmeleri durumunda 5.5 milyar lira prim alacak. 
     Kulüp başkanı Mehmet Köseoğlu, hafta içinde yapılan Akçaabat Sebatspor maçı hazırlıklarının çok iyi geçtiğini belirterek, takımın bugün Trabzon'a gideceğini söyledi. 
     Bu dönemde alınacak her türlü sonucun ligin alt sıralarını yakından ilgilendirdiğini ifade eden Köseoğlu, alt bölgeden daha da uzaklaşmak için Akçaabat Sebatspor'u yenmek zorunda olduklarını anlattı. 
     Adanaspor maçından önce takıma, çıkacakları 2 maçta alacakları galibiyetlere 7.5 milyar liralık süper prim sözü verdiklerini hatırlatan Köseoğlu, ''Adanaspor maçını kazanarak iç saha primi 2 milyar lirayı aldılar. Şimdi ise deplasmanda daha zorlu Akçaabat Sebatspor maçına çıkacaklar. Bu maçı da almaları durumunda 5.5 milyar lira prim daha alacaklar. Normalde deplasman galibiyetine 3 milyar lira prim veriyoruz'' dedi. 
     Öte yandan deplasmanda yapılacak maçta sahaya tam kadro çıkacak yeşil-beyazlı ekipte, Fenerbahçe maçında yaptığı hareketler nedeniyle kadro dışı bırakılan Zafer Demir'in teknik heyetin raporu doğrultusunda yönetim tarafından affedilmesi sevinç yarattı. 
     
</TEXT>
</DOC>
