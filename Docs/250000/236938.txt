<DOC>
<DOCNO> 236938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo06.html </URL>
<DATE> 2004/05/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Şampiyonlar Ligi ve UEFA'da yarı final rövanş maçları yarın başlıyor 
</HEADLINE>
<TEXT>

     Futbolda Avrupa Şampiyonlar Ligi ve UEFA Kupası'nda, yarı final rövanş maçları yarından itibaren yapılacak ve 2 kupada da finalist takımlar belli olacak. 
     Avrupa Şampiyonlar Ligi'nde, yarın İspanya'nın La Coruna kentinde yapılacak maçta İspanyol ekibi Deportivo La Coruna, Portekiz'in FC Porto takımını konuk edecek. Karşılaşma, Riazor Stadı'nda oynanacak. İlk karşılaşma golsüz eşitlikle sonuçlanmıştı. 
     Ligdeki diğer yarı final rövanş mücadelesinde ise 5 Mayıs Çarşamba günü İngiltere'nin başkenti Londra'daki Stamford Bridge Stadı'nda İngiliz ekibi FC Chelsea ile Fransa'nın AS Monaco takımları karşı karşıya gelecek. Monaco'daki ilk maçı, Fransız ekibi 3-1 kazanmıştı. 
     Her 2 karşılaşma da TSİ 21.45'de başlayacak ve Star TV'den naklen yayınlanacak. 
     Avrupa Şampiyonlar Ligi'nde final maçı, 26 Mayıs Çarşamba günü Almanya'nın Gelsenkirchen kentindeki Schalke Auf Arena Stadı'nda yapılacak. 
     
     UEFA KUPASI 

     UEFA Kupası'nda yarı final rövanş maçları, 6 Mayıs Perşembe günü yapılacak. 
     Fransa'nın Marsilya kentinde TSİ 22.00'de başlayacak maçta, Fransız ekibi Olympique Marsilya ile İngiltere'nin Newcastle United takımı, Velodrome Stadı'nda karşı karşıya gelecek. 
     TSİ 22.45'de başlayacak diğer karşılaşmada da 2 İspanyol ekibi Valencia CF ile Villarreal CF, kozlarını Valencia kentindeki Mestalla Stadı'nda paylaşacak. 
     Her iki eşleşmede de ilk maçlar golsüz eşitlikle sonuçlanmıştı. 
     UEFA Kupası'nda ise final maçı, 16 Mayıs Çarşamba günü İsveç'in Göteborg kentindeki Ullevi Stadı'nda yapılacak. 
     
</TEXT>
</DOC>
