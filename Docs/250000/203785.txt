<DOC>
<DOCNO> 203785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur22.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, mahkemenin Kürtçe afişin toplatılma kararını bozdu... 
</HEADLINE>
<TEXT>

     Yargıtay, Kürtçe ifadelerin de yer aldığı afişlerin toplatılmasına ilişkin mahkeme kararını bozdu. Yüksek mahkeme, afişteki ibarelerin içerik itibariyle toplattırılma koşullarını taşımadığına işaret etti. 
     Yargıtay, söz konusu kararı, Adalet Bakanlığı'nın yazılı emir yoluyla bozma istemi üzerine aldı. 
     Van Sulh Ceza Mahkemesi, Diyarbakır İnsan Hakları Derneği'nce İHD bastırılan ve ''Barış kazanacaktır'' ifadesinin Kürtçe olarak da yazıldığı afişlerin toplatılmasına karar verdi. 
     Bu karara karşı Van Asliye Ceza Mahkemesi'ne itiraz edildi, ancak itiraz reddedildi. 
     Bunun üzerine hükmün kesinleşmesi nedeniyle Adalet Bakanlığı Van Asliye Ceza Mahkemesi'nin ret kararının yazılı emir yoluyla bozulması istemiyle Yargıtay'a başvurdu. 
     Yargıtay 8. Ceza Dairesi, Van Asliye Ceza Mahkemesi'nin ret kararını oybirliğiyle bozdu. 
     Bozma kararında, ''5680 sayılı Kanun'un ek 1. maddesine göre toplatılmasına karar verilen afiş ve pankartlardaki ibarelerin özellikle içerik itibariyle toplattırılma koşullarını taşımadığı gözetilmeden itirazın reddine karar verilmesinin bozmayı gerektirdiği'' ifade edildi. 
     Yargıtay kaynakları, bozma kararından sonra Van Asliye Ceza Mahkemesi'nin ret kararını kaldırması gerektiğini belirttiler. 
     Van Asliye Ceza Mahkemesi'nin bu kararından sonra aynı nitelikteki afişler diğer bazı illerde de asılmış, ancak mahkeme kararı gerekçe gösterilerek toplatılmıştı. 
     
</TEXT>
</DOC>
