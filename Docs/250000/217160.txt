<DOC>
<DOCNO> 217160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/soneko12.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa Kıbrıs görüşmeleri ve AB ile ilgili açıklamalara odaklı 
</HEADLINE>
<TEXT>

     Piyasalarda bu hafta, Kıbrıs'taki müzakere sürecinin yanı sıra IMF heyetinin temasları ve Almanya Başbakanı Schröder'in Avrupa Birliği AB ile ilgili mesajlarının etkili olması bekleniyor. 
     Gedik Yatırım Menkul Değerler tarafından hazırlanan haftalık strateji raporunda, piyasalarda, Kıbrıs sorununun çözümüne yönelik müzakere sürecinin bu hafta da yakından takip edileceği belirtildi. 
     Raporda, ''Perşembe günü Türkiye'ye gelecek olan IMF heyetinin yapacağı son çalışmaların ardından asgari ücret ve emekli aylıklarına yapılan enflasyon üzerindeki zamların bütçede nasıl karşılanacağının belirlenmesiyle 7. Gözden Geçirme'nin sonuçlandırılması, piyasalarda yerel seçimler öncesinde IMF ile ilişkilere yönelik olarak ortaya çıkabilecek endişeleri sonlandıracağını ve piyasaların bu konuda rahatlamasını sağlayacağını düşünüyoruz'' denildi. 
     Avrupa Birliği'nin en etkili üyelerinden Almanya'nın Başbakanı Gerhard Schröder'in Türkiye'de gerçekleştireceği temaslarda, Türkiye'nin Avrupa Birliği'ne girişine yönelik olarak olumlu mesajlar vermesinin piyasalarda olumlu yansıma bulacağı vurgulanan raporda, endekse ilişkin şu teknik yorum yer aldı 
     ''18,500-18,000 aralığının kuvvetli alıcılı bölge olarak değerlendirilebileceği İMKB Ulusal 100 Endeksi'nde bu hafta öncelikli olarak 18,500 seviyesinin üzerinde bir kapanış yapılıp yapılamayacağı takip edilmeli. 
     18,000 seviyesinin altına olası sarkmalarda yeniden 16,500 seviyesine doğru kademeli bir geri çekilme yaşanabilir. Endekste yeni bir yukarı hareketin başladığını söylemek için ise 19,000-19,150 aralığının aşılması ve haftalık kapanışın da 19,150 üzerinde gerçekleşmesi gerekmektedir.'' 
     
</TEXT>
</DOC>
