<DOC>
<DOCNO> 210825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yazar/civaoglu.html </URL>
<DATE> 2004/01/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Zürafa gibi 
</HEADLINE>
<TEXT>

   
   Avrupa'da "kar yağışları bize yeni vatandaşlar kazandırır" derler. Yeni vatandaşlar "kardan adamlardır." Bizde kar yağışı ise yurttaşları yurttaş olmaktan utandırır. 
   Dün otomobilimin "çivili lastiklerini" takan görevli, bir yandan da "Bu lastiklerin kullanılması yasak. Polis ceza yazabilir" diye uyarıyordu. 
   Gerekçe "çivili lastik asfaltı bozuyormuş." 
   AB ülkelerinde ise "karlı havalarda çivili lastikle trafiğe çıkmayana" ceza yazılır. 
   AB'ye girerken Türkiye'nin temizlemesi gereken çok "kıymık" var. 
   Önceki gün ve gece İstanbul yollarını tıkayanlar "lastik sorunlu" araçlardı. 
   4x4 çekişine güvenerek "çivisiz lastikleriyle" yokuşlarda kalan ciplerdi. 
   Kötü lastikli kamyonlar ve TIR'lardı. 
   Bütün araç sahipleri kar yağışı için gerekli lastik ve donanımla çıksalardı, İstanbul beyaz öfke önünde böyle iki seksen yere serilmezdi. 
   
   Mektepler olmasa 
   Eski bir Milli Eğitim Bakanı "Şu mektepler olmasa eğitim işi ne güzel idare edilirdi" demiş. 
   Bu bağlamda... 
   "Herkes çivili lastiğini taksaydı... Araçlarda kar yağışlı havalar için gerekli donanım bulunsaydı, trafik ne güzel idare edilirdi" denilebilir. 
   Ama... 
   Burası Türkiye... Yok öyle... 
   Herkes "çivili" takmaz. Taksa da yağışsız havada bile takıp yolların canına okur. 
   Trafikçi ise "Madem öyle, işte böyle" der, "çiviliye tümden" yasak koyar. 
   
   Tuzla da kokmasın 
   Ama... 
   Yapılması gerekenler de yapılmaz. 
   Örneğin... 
   Kar yağışı, önceki sabah 5'te başlamıştı. 
   Bu "beyaz kıyametin geleceği" meteoroloji tarafından günler önce bildirildiği için tuz stokları ve nöbetçi şoförleri ile belediye kamyonları, kar küreyici araçlar hazır olmalıydı. 
   Daha sabah trafiği başlamadan bütün arterlere tuz dökülmeliydi. 
   Radyo ve TV'lerden araç sahipleri, "donanımlı çıkmaları" için uyarılmalıydı. 
   Bütün anayollar, trafik ekiplerinin sıkı denetimine alınmalıydı. 
   TV'lerden ve yerel radyolardan, hangi yollarda trafiğin rahat, hangilerinde sıkışık olduğunun anonsları yapılmalıydı. 
   Deprem olsaydı 
   Ya elektrik, doğalgaz ve su kesilmeleri .. 
   İstanbul'un yüzde 80'i karanlıkta, soğukta ve susuz kaldı. 
   Bunları da "çivili lastik" mi önleyebilirdi 
   Yoksa, belediyenin, vahim rötarla harekete zar zor geçirebildiği "tuz kamyonları" mı 
   Yoğun konuşma trafiği gerekçesiyle zaman zaman kilitlenen cep telefon ve kablolu telefonlara çözüm mü getirecekti 
   Öğle saatlerinde bile h l gelmeyen gazeteler mi dağıtılacaktı 
   Bir zamanlar, "Askeriye, Maliye ve Dışişleri ile birlikte Türkiye'nin ilk 4'ü arasında sayılan ama şimdi ülke damarlarında enfarktüsler üreten karayollarını" mı adam edecekti 
   Havameydanlarını uçuşa "sürekli" açık mı tutabilecekti 
   Bu bir provadır. 
   Demek... Deprem olsaydı İstanbullular çıra gibi yanmıştı. 
   AKP hükümeti ve özellikle, bu kenti çok iyi bilmesi gereken R. T. Erdoğan, duruma el koymalı. 
   Bu kent çok kötü yönetiliyor. 
   Neredeyse Y Ö N E T İ L M İ Y O R. 
   Düzenlenmiyor, denetlenmiyor... 
   Dün en yoğun arterlerde bile milim milim ilerleyen araçlarda, yol boyunca ve saatlerce 1, en çok 3 polis ancak görülebildi. 
   İstanbullu başının çaresine bırakılmıştı. 
   İstanbul, Cumhuriyet tarihinin en kötü sınavını verdi halkına. 
   Boğaz 2 kez buzlarla dolduğunda, teknoloji, bugünlere göre çok daha geri olduğunda bile, kentin yönetimi böylesine sınıfta çakmamıştı. 
   Sunay Akın'ın "İstanbul'da Bir Zürafa" adlı harika kitabının kapağında, "kar yağışı altında bir zürafa resmi" vardır. 
   Aynen öyle... 
   İstanbullu dün zemheri zürafası gibi açıkta bırakılmıştı. 
   
      
   
</TEXT>
</DOC>
