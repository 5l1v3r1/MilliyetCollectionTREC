<DOC>
<DOCNO> 245333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo01.html </URL>
<DATE> 2004/06/04/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Santini, 'Tottenham' dedi 
</HEADLINE>
<TEXT>

     Euro 2004'e sayılı günler kala ilk transfer haberi Fransa'dan geldi. Şampiyona sonrası sözleşmesi sona erecek olan Milli takım teknik direktörü Jacques Santini, İngiltere Premier Lig takımlarından Tottenham'la yeni sezon için anlaşmaya vardı. 
     52 yaşındaki ünlü antrenör, Euro 2004 Portekiz'de Fransa'nın başında sahaya çıkacak ve şampiyona bitiminde İngiltere'nin yolunu tutacak. 
     
     İlginç eşleşme Fransa-İngiltere 

     Ancak, futbolseverleri ilginç bir eşleşme bekliyor. Çünkü Euro 2004'te B grubunda yer alan Fransa ve İngiltere gruplarındaki ilk maçlarında 13 Temmuz'da karşı karşıya gelecek. 
     "Kesin olarak Tottenham'la anlaştım" diyen Jacques Santini, "Fransa'dan tekrar teklif gelmedi. Geçen hafta Tottenham yöneticileriyle görüştüm ve memnuniyetle kabul ettim" şeklinde konuştu. 
     
     Fransa ile güzel günler... 

     Santini, 2002 Dünya Kupası'nda Roger Lemerre ile hüsrana uğrayan Fransa'nın başında şampiyona sonrası geçmişti. Fransa'nın başında 23 maça çıkan ünlü teknik adam, Çek Cumhuriyeti önünde aldığı mağlubiyet dışında geriye kalan 22 maçta yenilgi yüzü görmedi. 
     
</TEXT>
</DOC>
