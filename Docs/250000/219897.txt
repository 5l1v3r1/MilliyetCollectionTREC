<DOC>
<DOCNO> 219897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/ekonomi/ekoz1.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   'Egebank'a el koyarak 5 5'in önünü kestiler' 
   SALİHA ÇOLAK Ankara 
   Egebank'ın eski sahibi Yahya Murat Demirel, eski Başbakanlardan Mesut Yılmaz ile eski Bakan Güneş Taner hakkında Türkbank ihalesine fesat karıştırdıkları gerekçesiyle kurulan Meclis Soruşturma Komisyonu'na ifade verdi. Demirel, Egebank'a, 5 5 formülünün konuşulduğu günlerde, amcası Süleyman Demirel'in yeniden Cumhurbaşkanı olmasını önlemek için el konulduğunu savundu. Türkbank şartnamesi alan ancak ihaleye girmeyen Erdoğan Demirören ve Demirel, Komisyon'a fiyatın yüksekliğini sebep gösterdi. Yüksek fiyat vermesine rağmen ihaleyi alamayan Hayyam Garipoğlu da ihale sırasında Alaaddin Çakıcı'nın kendisini tehdit ettiğini belirtti. 
   
   'Para ve namussuzların bir kısmı yurtdışında' 
   ANKARA Milliyet 
   Adalet Bakanı Cemil Çiçek, İmar Bankası'nda yapılan yolsuzluklarla ilgili kayıp paraların bir kısmının yurtdışında olduğunu bildirdi. Çiçek, "Bu çok boyutlu bir olay. Bir boyutu yurtdışında, bir boyutu yurtiçinde. İster para, ister suçlu. Parayı oraya götürenler ya da Türkiye'de bu namussuzlukları yapanların bir kısmı yurtdışında" dedi. CNN Türk'te Editör programına katılan Çiçek, yolsuzlukla mücadele konusunda Bankalar Kanunu'nda yapılan son düzenlemenin meyvelerini vermeye başladığını belirtti. Çiçek, "Dünyanın neresine giderlerse gitsinler, paralar da, kendileri de gelecek. Ya da her gece uykuları kaçmaya devam edecek" dedi. 
   
   TBMM'de İş Bankası ortaklığı tartışması 
   ANKARA Milliyet 
   CHP, Başbakan Tayyip Erdoğan'ın ticari faaliyetlerine ilişkin eleştirilerini Ek Bütçe Yasası görüşmeleri sırasında Genel Kurul'a taşıyınca Maliye Bakanı Kemal Unakıtan, CHP'nin de İş Bankası'nın ortağı olduğunu savunarak "Başbakan bir şirketin ortağı. İçinizde şirket yönetim kurulu başkanı olanınız işadamı olduğundan taktirname alanınız var. Kınamıyoruz, saygıyla karşılıyoruz. Cebinde hisse senedi olanınız var, onlar da şirket ortağıdır" dedi. CHP Artvin Milletvekili Yüksel Çorbacıoğlu, CHP'nin bankanın ortağı olmadığını, Atatürk'ün yüzde 28 hissesini yöneten kayyum görevi yaptığını ve gelirden pay almadığını kaydetti. 
   
   
</TEXT>
</DOC>
