<DOC>
<DOCNO> 211038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/soneko02.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası, bireysel kredilerde daha da iddialı olacak... 
</HEADLINE>
<TEXT>

     Ziraat Bankası Genel Müdürü Can Akın Çağlar, bu yıl, 1.7 katrilyon lirası tarım kesimine olmak üzere toplam 5.2 katrilyon liralık kredi kullandıracaklarını açıklarken, ''Bireysel krediler bu yıl en agresif olacağımız segment olacak'' dedi. 
     Genel Müdür Çağlar, Banka'nın tarım kesimine kullandıracağı 1.7 katrilyon liralık kredinin 1.2 katrilyon liralık bölümünün, organik tarım ve ithal edilen ürünlere kullandırılacak, sübvansiyonlu kredilerden oluşacağını söyledi. 
     Bunun yanında kobilere ve küçük esnafa yönelik ürünler geliştirdiklerini açıklayan Çağlar, riski tabana yayan, reel sektörle içli-dışlı olan KOBİ'lere kredi kullandırma anlayışında olacaklarını ifade etti. 
     
     BANKA'NIN KARI 
     Can Akın Çağlar, Ziraat Bankası'nın 2003 yılı karının brüt 1 katrilyon 670 trilyon lira, enflasyondan arındırılmış karının ise 1 katrilyon 70 trilyon lira olduğunu açıkladı. 
     Çağlar, Banka'nın 5.4 katrilyon özkaynak ve 45 katrilyon liralık aktif büyüklüğü ile Avrupa'nın 69'uncu, dünyanın ise 141'inci büyük bankası konumunda bulunduğunu belirtti. 
     
     ''AYLIK YÜZDE 1.9'LUK KREDİDEN KAR EDİYORUZ'' 
     Bireysel kredilerin bu yıl en agresif olacakları segment olacağını da söyleyen Çağlar, şu anda piyasanın en düşük faizi olan aylık yüzde 1.9 ile verdikleri kredilerde bile kar ettiklerini söyledi. 
     Bankayı, içinde finansal her türlü ürünün en ucuz fiyata temin edildiği bir finansal grosmarkete dönüştürmeyi hedeflediklerini anlatan Çağlar, Ziraat'i bir dünya markası haline getirmeyi amaçladıklarını anlattı. 
     Çağlar, bu yılki kar hedeflerinin 800 trilyon lira olacağını söyledi. 
     
     2004'TE BANKA'NIN TEKNOLOJİK ALTYAPISI YENİLENECEK 
     Teknolojik altyapının yenilenmesi üzerinde çalıştıklarını, Banka'nın iştiraki olan Fintek'in yeni bankacılık yazılımı üzerinde çalıştığını belirten Çağlar, 2004 yılında Banka'nın tüm teknik altyapısının değişmiş olacağını söyledi. 
     Bu kapsamda 18 bin personelin yeniden eğitime alınacağını anlatan Çağlar, 2005 yılının ortalarına doğru hizmet kalitesinin arttığı, kuyrukların azaldığı bir Ziraat Bankası hedefine ulaşacaklarını açıkladı. 
     
     TÜRK İŞ ADAMININ GİTTİĞİ HER YERE ZİRAAT BANKASI 
     Dünyanın 13 değişik noktasında faaliyet gösterdiklerini anlatan Çağlar, bu yıl ve önümüzdeki yıla ilişkin stratejilerinin Irak, Afganistan, Pakistan ve Çin başta olmak üzere Türk işadamlarının gittiği her yerde bulunmak olduğunu söyledi. 
     Çağlar, Irak'ta bankacılık yapabilmek kalan 4 banka izninden birini alabilmek için uğraş verdiklerini sözlerine ekledi. 
     
     TAKİPTEKİ KREDİLER 
     Ziraat Bankası'nın takipteki kredilerinin toplamının 388 trilyon lira olduğunu söyleyen Çağlar, bunun temerrüt faizleri ile birlikte yaklaşık 1.5 katrilyon lirayı bulduğunu söyledi. 
     388 trilyon liralık rakamın yaklaşık 100 trilyon lirasının 7 büyük firmada düğümlendiğini anlatan Çağlar, bu şirketlerle görüşmelerin devam ettiğini kaydetti. 
     Çağlar, tarım kesimindeki 800 trilyon liralık sorunlu alacağın yüzde 82'sinin yeniden yapılandırıldığını, yeniden yapılandırılan bölümün ise yüzde 56'sına denk gelen 212 trilyon lirasını tahsil ettiklerini açıkladı. 
     
</TEXT>
</DOC>
