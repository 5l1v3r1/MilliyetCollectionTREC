<DOC>
<DOCNO> 207900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko02.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜPRAŞ'ın özelleştirilmesinde sona yaklaşılıyor...İhale Salı Günü 
</HEADLINE>
<TEXT>

     TÜPRAŞ'ın yüzde 65.76'lık bölümünün blok satış yöntemiyle özelleştirilmesine ilişkin nihai pazarlık görüşmeleri Salı günü 16.30'da sonuçlandırılacak. 
     İhale komisyonunun ihalede kullanacağı yönteme Pazartesi günü son şeklini vermesi bekleniyor. 
     Yatırımcılarla alım satım sözleşmesi taslağı üzerinde görüşmelerin devam ettiği belirtiliyor. 
     TÜPRAŞ'ın özelleştirilmesi için 7 Haziran 2003 tarihinde ilana çıkılmış ve son teklif verme süresi 24 Ekim 2003 tarihinde sona ermişti. Söz konusu ihaleye teklif veren firmalar Efremov Kautschuk GMBH ve Anadolu Ortak Girişim grubu olarak açıklanmıştı. 
     Bu iki firma ile pazarlık görüşmeleri devam ederken, teklif sahipleri ile görüşmelerin 13 Ocak 2004 tarihinde saat 16 30'da sonuçlandırılacağı duyurulmuştu. 
     
     TÜPRAŞ 
     TÜPRAŞ, üretimden satışlar bakımından Türkiye'nin en büyük sanayi kuruluşu konumunda bulunuyor. 
     Yüzde 34.24'ü halka açık olan Şirket, 2003 yılının ilk 9 aylık döneminde net 372.9 trilyon lira kar elde etti. Bu dönemde ihracatı 571 milyon doları, Hazine'ye aktardığı vergi de 9 katrilyon lirayı aştı. 
     Bu yıl için ise 24.5 milyon ton ham petrol işleme ve 12 milyar dolar ciro hedefleyen şirketin çalışan sayısı ise 4 bin 716 kişi olarak açıklanıyor. 
     
</TEXT>
</DOC>
