<DOC>
<DOCNO> 227492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yazar/pulur.html </URL>
<DATE> 2004/04/01/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Seçimin gizli anketi... 
</HEADLINE>
<TEXT>

   
   SEÇİMDEN önce "İzmir'de Ahmet Piriştina değil, AKP adayı kazanır" diyen tek araştırma, Erhan Göksel'in yönettiği "Verso"ydu, bu açıklama da sadece bir gazetede çıktı. 
   Erhan Göksel, yaptığı araştırmanın büyük bir kısmını "seçmeni yönlendireceğini düşündüğü için gizli tuttu" ve yayımlamadı, seçimin ertesi günü açıkladı... 
   Araştırma ile sandık farklıydı, bir başka deyimle sandık, araştırmaya fark atıyordu. 
   
   "VERSO" AKP'nin oy oranının yüzde 55'i kesinlikle geçeceğini söylüyordu, yüzde 42 çıktı, tutmadı. 
   "VERSO" CHP'nin, 2 Kasım 2002 seçiminde aldığı oyun kesinlikle altında kalacağını, gösteriyordu, bu tuttu ama, çok az farkla, CHP 2002'de yüzde 19.38 oy almıştı, bu seçimde yüzde 18.1 oy aldı. 
   "Verso"ya göre "DEHAP"ı içeren "SHP - Sol İttifak" sandıktan kesinlikle "üçüncü" parti çıkacaktı, bu da tutmadı, beşinci oldu. 
   
   "VERSO", DYP, MHP ve GP'nin ciddi olarak oy kaybına uğrayacağını açıklıyordu, GP dışında her iki parti oy artırdı, bu da tutmadı. 
   "Verso", araştırması ANAP, DSP ve SP'nin silineceğini belirtiyordu, bu tuttu. 
   
   "VERSO"ya göre 81 il belediye başkanlığının "altmıştan fazlasını" AKP alacaktı, tutmadı. 
   81 ilde sayıca ikinciliği "DEHAP" destekli SHP alacaktı, tutmadı. 
   Ankara'da, Melih Gökçek yüzde altmışların üzerine çıkacak, İstanbul'da Kadir Topbaş yüzde altmışları yakalayacaktı, tutmadı. 
   
   "VERSO"ya göre İzmir'de CHP'li Ahmet Piriştina ile, AKP adayı arasındaki yarış "başa baş"tı, hatta seçimden dört gün önceki araştırma, AKP'li adayın seçilme şansının Piriştina'dan "daha fazla" olduğunu göstermekteydi. 
   Bu da tutmadı eğer aziz Erhan Göksel izin verirse, bunu tutmadı ile geçiştirmeyip fiyasko ile nitelendirelim. 
   
   "VERSO"ya göre Eskişehir'de AKP az farkla olsa da kazanacaktı, Beşiktaş kesinlikle AKP'nindi, Kadıköy'ün ise yine AKP tarafından kazanılma ihtimali hiç de az değildi bunlar da tutmadı. 
   İzmir'de Konak, İstanbul'da Şişli'de AKP'nin kazanma ihtimali büyüktü, Çankaya'da ise seçimi AKP'nin alması, "Verso" için sürpriz değildi. 
   Bunlar da tutmadı... 
   
   ERHAN Göksel'e sorduk 
   "Bu araştırmayı niye seçimden önce gizli tuttun, şimdi neden açıklıyorsun " 
   "Anketlerin seçmen üzerindeki etkisini anlatmak için. Bunun için yayımlamadık. Tarhan Erdem'in anketinin medyada sunuluş biçimi kararlı seçmenin kararını yeniden gözden geçirtti, kararsız seçmen çoğaldı, katılım düştü. Eğer o anket yayımlanmasaydı AKP patlar, CHP de barajın altında kalırdı." 
   "Peki, seçimi bundan başka etkileyen ne var " 
   "Eğer Başbakan, CHP'ye köksüz bereketsiz demeseydi, Onuncu Yıl Marşı'na da takmasaydı, AKP, bugün aldığı oydan daha fazlasını alırdı. Seçmen eyvah, ikinci Refah geliyor dedi, kuşkulandı." 
   İlginç görüşler ve ilginç bir araştırma... 
   
      
   
</TEXT>
</DOC>
