<DOC>
<DOCNO> 246564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo05.html </URL>
<DATE> 2004/06/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Konyaspor'da Biryol'un takımda kalması bazı planları bozdu... 
</HEADLINE>
<TEXT>

     Transfer sezonuna girmeden önce 6-7 futbolcu alacağını açıklayan Konyaspor, maddi imkansızlıklar ve önemli gelir beklenen Zafer Biryol'un takımda kalması nedeniyle bu sayıyı üçe düşürdü. 
     Yaklaşık 10 yıllık aradan sonra yükseldiği Birinci Süper Lig'deki ilk yılında ligi 11. sırada bitiren yeşil-beyazlılar, ligin sona ermesiyle birlikte önümüzdeki sezon hedefini UEFA olarak belirledi. 
     Bu çerçevede tecrübeli bir teknik direktör arayışına giren ve Aykut Kocaman'ı istediği parayı veremediği için elinden kaçıran Konyaspor, listesinde yer alan diğer teknik direktör Sakıp Özberk ile bir yıllık sözleşme imzaladı. 
     Hemen ardından güçlü bir kadro kurulacağını, bunun için de 6-7 futbolcu alınacağını açıklayan yönetim, beklenen desteklerin verilmemesi ve maddi imkansızlıklar nedeniyle transferde sessiz kaldı. 
     Görüştüğü birkaç futbolcuyu maliyetlerinin yüksek olması yüzünden başka takımlara kaptıran yeşil-beyazlılarda, satılması halinde önemli oranda gelir beklenen Zafer Biryol'un da takımda kalmasıyla tüm planlar bozuldu. 
     Camara ve Erhan Albayrak ile sözleşme imzalayan ve son olarak Ogün ile yeniden anlaşıp bir santrfor almayı düşünen Konyaspor yönetimi, 6-7 futbolcu olarak açıkladığı futbolcu transferinde zorunlu olarak bu sayıyı 3'e düşürdü. 
     Kulübün en büyük sorununun ilgisizlik olduğunu belirten Konyaspor yönetimi, ilgi beklediklerini, takıma destek sözü verenlerden bir ses çıkmamasına da üzüldüklerini bildirdi. 
     Konyaspor taraftar grupları ise kendilerine söz verilen ve ''bomba'' olarak nitelendirilen transferlerin yapılmamasını tepkiyle karşılarken, bu konuda takıma destek sözü verenleri sözlerini tutmaya çağırdı. 
     
</TEXT>
</DOC>
