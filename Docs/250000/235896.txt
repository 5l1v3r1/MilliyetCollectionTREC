<DOC>
<DOCNO> 235896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy11.html </URL>
<DATE> 2004/04/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP Grup Başkanvekili Cemil Çiçek karnından konuşmasın 
</HEADLINE>
<TEXT>

     CHP Grup Başkanvekili Kemal Anadol, eski DEP milletvekilleri ile ilgili sorunu çözme görevinin Hükümet'in olduğunu bildirerek, ''Cemil Çiçek açık konuşsun, karnından konuşmasın. Bu konuda ne düşünüyor, çözüm istiyor mu istemiyor mu '' diye sordu. 
     Anadol, Parlamento'da gazetecilerin Adalet Bakanı Cemil Çiçek'in, CHP'nin üzerinde çalıştığı İnfaz Yasası değişikliğinin eski DEP milletvekillerinin yanısıra terör suçlularının salıverilmesi ile sonuçlanacağı yönündeki görüşlerini değerlendirdi. 
     Adalet Bakanı Çiçek'in muhalefet partisi milletvekili gibi konuştuğunu savunan Anadol, şunları söyledi 
     ''Ortada uluslararası platforma intikal etmiş bir sorun var. 10 senedir Leyla Zana ile birlikte cezaevinde yatan 4 milletvekili var. Avrupalı bunu, bizim hukuk sistemimiz ve mevzuatımız dışında değerlendiriyor ve bu Türkiye'nin aleyhine propaganda aracı haline geliyor. Türkiye'nin bu durumdan kurtulması lazım. 
     Ülkenin itibarını düşünmek sadece CHP'nin görevi değildir, öncelikle iktidarın sorumluluğundadır. Çözüm bulmak iktidarın görevidir. Çünkü 367 milletvekiline sahip parlamento çoğunluğunun hükümetidir. Biz işbirliğine hazırız. Çözüm bulmak muhalefetin görevi değildir. Biz ışık yakar, sorunu ortaya koyarız, uygun bir çözüm bulursa güçlük çıkartmayız.'' Terör suçluları ve Hizbullah Davası sanıkları salıverilmesini istemediklerini bildiren Anadol, ''Biz muhalefet partisiyiz. Birşey yapacaksa Hükümet yapacak. Cemil Çiçek açık konuşsun, karnından konuşmasın. Bu konuda ne düşünüyor, çözüm istiyor mu istemiyor mu Avrupa'da bu konu aleyhimizde işlesin, biz çözmeyeceğiz diyorsa onu da söylesin. Görev iktidar partisinin'' dedi. 
     
     ANAYASA DEĞİŞİKLİĞİ 
     Anadol, Anayasa Değişikliği Paketi'ne ilişkin tutumlarının sorulması üzerine de oluşturdukları bir komisyonun çalışmalarını sürdürdüğünü, sadece kadın erkek eşitliğine ilişkin madde hakkındaki görüşlerini oluşturduklarını söyledi. 
     AK Parti'nin teklifi, kadınlar lehine ''Pozitif ayrımcılığı'' öngören düzenlemeyi çıkartarak TBMM'ye sunduğunu ifade eden Anadol, yeni düzenlemenin kadınlar lehine fazladan birşey getirmediğini kaydetti. Maddeden bu düzenleme çıkartılırken gerekçeden çıkartılmasının unutulduğuna dikkati çeken Anadol, ''O kadar sırıtıyor ki yaptıkları iş'' dedi. 
     Anadol ''Pozitif ayrımcılığın'' kabul edilmesi durumunda kadın kotasının meslek yaşamı ve siyasette uygulanmasının zorunlu hale geleceğini belirterek, ''Bunu çıkarttığınız vakit bunların hiçbiri olmaz. Avrupa'da kadının bulunduğu yeri sağlayan bu düzenleme birinci maddede yok. Tavrımız net, bu Avrupa ile bütünleşme değil, bir gösteri bir aldatmaca. Görüşülürken tüm Türkiye, CHP'yi suçlayan çevreler, kim değişimci dönüşümcü çağdaş, kim statükocu görecek. Bu, bunun sınavı olacak'' diye konuştu. 
     
</TEXT>
</DOC>
