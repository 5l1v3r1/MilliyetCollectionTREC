<DOC>
<DOCNO> 200379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko03.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ve MÜSİAD'ın üye sayıları artıyor... 
</HEADLINE>
<TEXT>

     Türk iş çevrelerinde önemli bir kesimi temsil eden TÜSİAD ve MÜSİAD'ın üye sayıları artıyor. 
     ''Patronlar Kulübü'' olarak bilinen Türk Sanayicileri ve İşadamları Derneği'nin TÜSİAD üye sayısı, 22 Ekim 2003 tarihi itibariyle 522'ye ulaştı. 
     TÜSİAD üyelerinin 478'i erkek, 44'ü ise kadınlardan oluşuyor. TBMM'ye göre kadınların daha iyi bir temsil oranına sahip olduğu TÜSİAD'da, kadın üyelerin oranı yüzde 8.4 seviyesinde bulunuyor. 
     TÜSİAD üyeliğinde en önemli kriterler, kamuoyunda saygın, vergisini ödeyen, belirli bir profesyonel kadroyu barındıran, asgari bir iş hacmine sahip, tercihen bu iş hacminin bir kısmını uluslararası piyasalarda gerçekleştiren, topluma ve çalışanlarına karşı sosyal sorumluluk sahibi, Türkiye'nin siyasi, ekonomik, sosyal ve dış politika sorunlarıyla ilgilenen ve çözüm önerileri bulan sanayici ve işadamı olmak şeklinde sıralanıyor. 
     Dernek üyeliği, genel olarak hizmet ve bankacılık sektörlerinde çalışan ve söz konusu kriterlere uyan girişimcilere de açık bulunuyor. 
     TÜSİAD üyeliğinden ayrılmanın çeşitli nedenleri olabiliyor. Emeklilik, çeşitli nedenlerle istifa, aynı yıl içerisinde aidat ödememe veya Türkiye'de görev başındaki genellikle yabancı profesyonel yöneticilerin görev sürelerini tamamlayarak yurtdışına gitmeleri bu nedenler arasında yer alıyor. Tüm bu nedenlerden dolayı TÜSİAD'dan 27 üye istifa etti. 
     Üyeler Türkiye geneline yayılmakla beraber ağırlıklı olarak İstanbul'da bulunuyor. Buradaki üyelerin de ülkenin çeşitli bölge ve illerinde sanayi ve hizmet kuruluşları var. Üyelerin bir kısmı Türkiye'deki uluslararası kuruluşların yöneticilerinden oluştuğu gibi, yurtdışında yatırımı olan ve o ülkelerde yerleşik Türk girişimciler de üyeler arasında bulunuyor. 
     TÜSİAD üyelerinin büyük bir çoğunluğu Marmara ve Ege bölgesinde ikamet ediyor. Şirketlerinin faaliyetleri ise ülke geneline yayılmış durumda. Türkiye'deki 7 coğrafi bölgenin büyük illeri itibariyle TÜSİAD'da belirli bir temsil yeteneği mevcut. Ayrıca TÜSİAD'ın Almanya ve Belçika'da 4'er, ABD, İngiltere ve İsviçre'de 1'er üyesi var. 
     TÜSİAD üyelik aidatı son 4 yıldır 7 bin dolar. Aidatın aynı yıl içerisinde ödenmesi gerekiyor. Aidatını ödemeyen üyeler için belli bir yaptırım uygulanmamakla beraber, tüzüğe göre, aidat aynı yıl içerisinde ödenmediği takdirde üyelik otomomatik olarak düşüyor. 
     
     MÜSİAD ÜYELİK BAŞVURUSUNDA PATLAMA 
     5 Mayıs 1990'da kurulan Müstakil Sanayici ve İşadamları Derneği'nin MÜSİAD 2 bin 117 üyesi bulunuyor. Son bir yılda derneğe 291 yeni üye girerken, 214 üye ayrıldı. 
     Türkiye'nin tüm bölgesinden üyeleri bulunan derneğe, en fazla İstanbul ve Konya'dan işadamları ilgi gösteriyor. 
     İstanbul'da 708, Konya'da 175, Bursa-İnegöl'de 161, Ankara'da 150, Kocaeli-Gebze'de 112, Kayseri'de 78, Denizli'de 75, Antalya'da 65 üyesi bulunan MÜSİAD'ın, Adana, Balıkesir, Bandırma, Çankırı, Çorum, Diyarbakır, Elazığ, Eskişehir, Gaziantep, İzmir, Kayseri, Zonguldak, Kahramanmaraş, Malatya, Mersin, Sakarya, Samsun ile Şanlıurfa'dan da üyeleri var. 
     MÜSİAD, erkeklerin egemen olduğu bir dernek görüntüsü sergiliyor. Toplam 2 bin 117 üyeden sadece 5'i kadınlardan oluşuyor. 
     Yaş dağılımı açısından incelendiğinde ise 36-40 yaş aralığındaki üyeler yüzde 20.84, 41-45 yaş aralığındaki üyeler yüzde 23.24 oranıyla en fazla yaş grubunu temsil ediyorlar. 
     MÜSİAD Genel Sekreteri Ahmet Helvacı, A.A muhabirine yaptığı açıklamada, AK Parti hükümetini takiben 6 aylık dönemde üyelik başvurularında ciddi bir artış olduğunu, ama bunların çok azının üye olabildiğini bildirdi. 
     Ahmet Helvacı, ''Yeni hükümetle birlikte patlayan üyelik başvuruları için toplanan MÜSİAD Yönetim Kurulu, konuyu masaya yatırmış ve olası bir istismar dalgasına karşı çok titiz davranılması kararını almıştır. Bu karar neticesinde başvuruların çok azı üyelikle sonuçlanmıştır'' dedi. 
     MÜSİAD'a üyelik için, medeni haklara sahip, 20 yaşını bitirmiş, derneklere üye olabilme hakları kısıtlanmamış, bir firmanın sahibi, ortağı, yöneticisi veya serbest meslek erbabı olmanın yanında dernekçe belirlenen referans şartlarına uyma şartı aranıyor. 
     
</TEXT>
</DOC>
