<DOC>
<DOCNO> 221779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko13.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir Genel Müdürü Maliyetlerdeki artış nedeniyle zam yaptık 
</HEADLINE>
<TEXT>

     Ereğli Demir ve Çelik Fabrikaları ERDEMİR Genel Müdürü Kerim Dervişoğlu, ''Etki alanımız dışındaki maliyetlerimizde meydana gelen aşırı yükselmeden dolayı ürünlerimize zam yapmak zorunda kaldık'' dedi. 
     ERDEMİR ürünlerinde yapılan fiyat artışları konusunda yazılı açıklama yapan Dervişoğlu, ülke sanayiinin ihtiyacı olan kaliteli mamullerin üretilebilmesi, çelik ihtiyacının iç piyasadan karşılanabilmesine imkan vererek kaynakların dışarıya aktarılmasının minimum seviyelere indirecek kapasite artırım çalışmalarının sürdürülebilmesi ve yurtdışı piyasalarda rekabet gücünün korunması için, fiyat artışlarının zorunlu olarak gündeme geldiğini bildirdi. 
     Dünya yassı çelik fiyatlarının 2002 yılının ilk çeyreğinin ardından yükseliş sürecine girdiğini kaydeden Dervişoğlu, bu hızlı artışın en önemli sebeplerinin Çin ekonomisindeki olağanüstü büyümeye bağlı olarak çelik talebindeki aşırı artış, hammadde sıkıntısı nedeniyle üreticilerin üretimde kısıntılara gitmek zorunda kalmaları, doların değer kaybetmesi ve navlun maliyetlerindeki artış olduğunu kaydetti. 
     Dervişoğlu, global arz-talep dengesinin bugüne kadar görülmedik biçimde bozulduğu ortamda, çelik üreticilerinin girdi maliyetlerinin büyük oranlarda yükseldiğini ifade etti. 
     Dünya pazarlarında bu gelişime paralel olarak, şirket ürünlerinde de zorunlu fiyat artışları gündeme geldiğini ve 2003 yılı içinde ERDEMİR mamullerinin fiyatlarının sıcak ruloda yüzde 19, soğuk ruloda ise yüzde 18 arttığını bildiren Dervişoğlu, fiyat artışlarının hızlandığı 2004 yılı başından itibaren bu artışların sırasıyla yüzde 38 ve yüzde 30, AB ürünlerinin fiyat artışlarının sırasıyla yüzde 62 ve yüzde 43, BDT topluluğu menşeli mamullerin fiyatlarında artışın ise yüzde 43 ve yüzde 27 olarak gerçekleştiğini hatırlattı. 
     
     İTHAL EDİLEN ÜRÜNLERDEKİ ARTIŞ 

     Dervişoğlu, Türkiye'nin yassı çelik ihtiyacının yaklaşık yüzde 40'ını karşılayan ERDEMİR'in, hammadde, yarı mamul ve malzeme temininde büyük ölçüde yurtdışı kaynakları kullanlanma gereksiminde olduğunu ve dolar bazındaki bu girdilerin maliyetlerdin çok büyük bir bölümününü oluşturduğunu kaydetti. 
     Geçen yılın Ekim ayından bu yılın Şubat'ına kadar geçen süre içinde üretim için kullanılan ithal kömürde fiyat artışının yüzde 159, ithal palet cevherde yüzde 89, ithal hurdada yüzde 107, ithal slabda yüzde 91, ithal ferro siliste yüzde 62, ithal siliko manganda ise yüzde 216 seviyelerinde gerçekleştiğini, navlun ücretlerindeki fiyat artışlarının ise yüzde 500-600'lere ulaştığını belirten Dervişoğlu, açıklamasına şöyle devam etti. 
     ''Etki alanımız dışındaki bu maliyetlerimizde meydana gelen aşırı yükselmeden dolayı, mevcut fiyat seviyelerinde bile karlı üretim yapmak imkansız hale gelmiştir. Yüksek fiyatlarda dahil hammadde tedarikinde sıkıntı çekilirken, tüm dünyada etkisini gösteren bu gelişmeler nedeniyle, bazı tesislerin geçici olarak kapatılması politikaları izlenmektedir. Buna rağmen, maliyet artışlarını müşterilerimize mümkün olduğunca az yansıtmak için etki alanımız içindeki maliyetlerin düşürülmesine yönelik çabalarımız yoğun bir biçimde devam etmekte, asgari seviyede tutulan fiyat artışları, üretimin sürdürülmesi için zorunluluk olarak ortaya çıkmaktadır.'' Dervişoğlu, ERDEMİR'in, kurulduğu günden bu yana imalat sanayiinin ihtiyaçlarını karşılamasının yanında, devlete 4 milyar doların üzerinde kaynak aktarımı sağladığını vurguladı. 

     
</TEXT>
</DOC>
