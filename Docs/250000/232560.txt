<DOC>
<DOCNO> 232560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonsiy06.html </URL>
<DATE> 2004/04/18/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
SP'li Kazan AKP'nin oyları, bizden gasp edilen oylardır 
</HEADLINE>
<TEXT>

     Saadet Partisi SP Genel Başkan Yardımcısı Şevket Kazan, yerel seçimlerde AK Parti'nin aldığı oyların, kendilerinden ''gasp edilen'' oylar olduğunu iddia ederek, bunları geri alacaklarını söyledi. 
     Kazan, SP İzmir İl Teşkilatı Genişletilmiş Divan Toplantısı'nda yaptığı konuşmada, Hükümet'i eleştirdi. 
     Yerel seçimleri değerlendiren Kazan, İzmir'in Kemalpaşa İlçesi, Konya, Sivas ve Tokat'ta beklemedikleri kayıplarla karşılaştıklarını, ancak genel olarak oylarını artırdıklarını söyledi. 
     Başarısızlıkta, bazı belediye başkanlarının kendilerini partinin önünde görmesinin ve bu illerde halkın ''hizmete doymuş'' olmasının etkili olduğunu savunan Kazan, ''AK Parti'nin oyları, yüzde 3-5 eksiğiyle bizden gasp edilen oylardır. Bu oyları önümüzdeki seçimde geri alacağız. AK Parti'nin alacağı en yüksek oy budur. Bundan sonra inişe geçecekler'' dedi. 
     Başbakan Erdoğan'ın geçmişte ''Minareler süngümüz kubbeler miğfer'' şiirini okuduğunu, ancak ABD'nin Irak'ta cami bombalamasına ses çıkarmadığını öne süren Kazan, Erdoğan'ın kendisini ABD'ye teslim ettiğini iddia etti. 
     Kazan, Kıbrıs'ta Cumhurbaşkanı Rauf Denktaş'ın büyük hataları bulunduğunu savunarak, KKTC kurulduğu dönemde ülkede imam hatip okulları ve Kuran kursları açılmamasının, vatan sevgisini öldürdüğünü savundu. 
     
</TEXT>
</DOC>
