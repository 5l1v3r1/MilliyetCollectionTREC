<DOC>
<DOCNO> 229873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun29.html </URL>
<DATE> 2004/04/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Irak'ta bugünün tüm gelişmeleri... Çatışmalar sürüyor... 
</HEADLINE>
<TEXT>

     Irak'ta Saddam Hüseyin'in devrilişinin birinci yıldönümünde, ABD öncülüğündeki koalisyon güçleri Sünni ve Şiilerin geçen hafta başlayan isyanıyla baş etmeye çalışıyor. 
     Irak'ın Kerbela kentinde Şii milislerle Polonyalı ve Bulgar askerler arasında gece boyunca süren çatışmalarda 15 Iraklı öldü. 
     Güneydeki Divaniye kentinde de İspanyol askerleri pusuya düşürüldü. Çatışmada 3 asker yaralandı. 
     Kerbela olaylarının 40 gününü anma törenleri dolayısıyla milyonlarca Şii'nin akın etmesi beklenen kentte İranlı 6 hacı öldürülürken, Şii lider Mukteda Sadr'a bağlı güçlerle yabancı askerler arasında çıkan çatışmada 21 Iraklı yaralandı. 
     Bu arada, Irak'taki koalisyon birlikleri Sadr yandaşları tarafından istila edilen Kut kentinin kontrolünü ele geçirdiler. 
     Irak'ta pazartesiden beri yoğun çatışmalara sahne olan Felluce kenti ahalisinin de yanlarına alabildikleri eşyalarla kentten kaçmaya başladığı haberleri geldi. 
     Amerikan askerlerinin, Bağdat'ın Sadr semtindeki karakolları ve belediye binasından dün gece çekildikleri bildirildi. Amerikalılarla Şii lideri Sadr'a bağlı milisler arasında şiddetli çatışmaların olduğu Bağdat'ın Sadr semtindeki Kerami, Sadr, Refideyn, Nasır, Savra ve Tahdit karakolları, gece Amerikan birliklerince boşaltıldı. 
     Bu arada, ABD'nin Felluce kentindeki operasyonları askıya aldığını haberi geldi. Irak'taki Amerikalı sivil yönetici Paul Bremer, gazetecilere yaptığı açıklamada, operasyonların, bölgeye yapılan insani yardımın geçişine kolaylık sağlamak ve direnişçilerle görüşme başlatmaya çalışmak amacıyla askıya alındığını söyledi. 
     Bağdat'ın batısındaki Ebu Garib kentinde de Amerikan güçleriyle gerillalar arasında şiddetli çatışmalar meydana geldiği, Amerikan tanklarının kent girişinde mevzilendiğini, kent sokaklarında kalaşnikof ve tanksavar roket taşıyan gerillaların görüldüğü de bugün gelen haberler arasında. 
     
</TEXT>
</DOC>
