<DOC>
<DOCNO> 213442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/spor/spo02.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre taca koşuyor 
</HEADLINE>
<TEXT>

   Fenerbahçe'nin Hollandalı yıldızı, ünlü golcüleri peşine taktı. 19 maçta 16 gol atan Hooijdonk, Shearer, Ronaldo, Shevchenko, Kezman, Cisse ve Henry'i solladı 
      YUSUF KOBAL 

   
   Ailton'un ensesinde 
   SARI-Lacivertli takımın en önemli silahı haline gelen Pierre van Hooijdonk, Avrupa'nın da zirvesine çıktı. Hollandalı yıldız, Avrupa'nın sayılı isimlerini ardında bırakarak, krallık tacı için iddiasını sürdürüyor. Van Hooijdonk, sadece 18 maçta 18 gol atan Almanya'nın Werder Bremen takımında top koşturan Brezilyalı Ailton'a geçildi. 
   
   Seferber oldular 
   ATTIĞI gollerle takımına hayat veren Hooijdonk'a arkadaşları da büyük destek sağlıyor. Fenerbahçeli oyuncular, ünlü yıldızı krallığa taşımak amacıyla gol atması konusunda kendisine her türlü kolaylığı sağlamak için güç birliği yaptılar. Bu jeste çok sevinen usta oyuncu, altın top için mücadelesini sonuna kadar sürdüreceğini söyledi. 
   
   İşte golcüler Gol ortalamaları Ailton W.Bremen 18 maç, 18 gol Hooijdonk F.Bahçe 19 maç, 16 gol Shevchenko Milan 18 maç 15 gol Ronaldo R.Madrid 22 maç, 18 gol Kezman PSV 19 maç, 15 gol Cisse Auxerre 22 maç, 17 gol Henry Arsenal 23 maç, 16 gol Shearer Newcastle 23 maç, 16 gol Pieroni Mouscron 20 maç, 13 gol 
   Sıralama gol ortalamalarına göre yapılmıştır. 
   
   Recep sarsıldı    Serhat başladı 
   FENERBAHÇE'DE zorlu Elazığ maçı öncesi alarm verilirken, dün basına kapalı olarak gerçekleştirilen idmanda kaleci Recep talihsizlik yaşadı. Sırtına sert bir şut isabet eden genç kaleci, bir süre yere yığıldı. Recep antrenmana devam edemeyeceğini belirtip, çalışmayı yarıda bıraktı. Bu arada kasığından ameliyat edilen Serhat dün doktor gözetiminde düz koşulara başladı. 
   
   Nobre çıkmadı 
   BREZİLYALI Marico Nobre, kasığındaki ağrı nedeniyle çalışmada yer almadı. Bu oyuncunun durumunun ciddi olmadığı, Elazığ karşılaşmasında forma giyeceği bildirildi. Antrenmanda Bulgaristan'ın FOX Televizyonu bir süre çekim yaptı. Hazırlıklarını bu sabah basına kapalı antrenmanla tamamlayacak olan Sarı - Lacivertliler, öğle saatlerinde özel uçakla Elazığ'a gidecekler. 
   
   Ortega'da umut yok    FENERBAHÇE İkinci Başkanı Nihat Özdemir, Ortega konusuna son noktayı koyarak, kendisinin gelmeyeceğini açıkladı. Arjantinli oyuncu ile anlaşmalarının çok zor olduğunu vurgulayan Özdemir, "Ondan bir şey olmaz. Anlaşabileceğimizi zannetmiyorum. Fenerbahçe'ye geri döneceğini de sanmam" dedi. 
   
   Hakan çekişmesi    ALMAN Stuttgart, "İsviçre Federasyonu'ndan lisansını, Basel'den de bonservisini aldık. Hakan Yakın için Fenerbahçe hak talep edemez" açıklamasını yaptı. Daha önce Fenerbahçe ile görüşüp, boş sözleşmeye imza attığını bildiren Hakan da çark ederek, "Ben kimseye söz vermedim" yorumunu yaptı. Fenerbahçe, FIFA'ya başvurmak için gelişmeleri yakından takip ediyor. 
   
   'Hizmet edeni destekleriz'    ERDOĞAN DERMANCI 

   BİRLEŞİK Fenerbahçeliler Vakfı Başkanı Aziz Yılmaz dün yapılan toplantıda Sadettin Saran'a başkanlığa aday olma fikrini kendisinin verdiğini söyledi. Ancak Yılmaz toplantıda yaptığı konuşmada, "Şimdi biz Saran'ı ve Aziz Yıldırım'ı dinleyeceğiz. Programlarını dikkatle inceleyeceğiz. Hangisi Fenerbahçe'ye daha iyi hizmet verecekse onu destekleyeceğiz" dedi. 
   
   
</TEXT>
</DOC>
