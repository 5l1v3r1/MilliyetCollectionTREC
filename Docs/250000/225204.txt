<DOC>
<DOCNO> 225204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy15.html </URL>
<DATE> 2004/03/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan KDV'yi daha da düşüreceğiz 
</HEADLINE>
<TEXT>

     Coşkun Ergül bildiriyor 

AK Parti Genel Başkanı ve Başbakan Recep Tayyip Erdoğan, yeni dönemde meslek liselerindeki adaletsizliği gidermeyle ilgili adım atacaklarını ifade ederek, ''Birileri yasama organının görevini üstlenmeye gayret ediyor. Herkes görevinin ne olduğunu bilmek zorundadır. Herkes yerini bilecek'' dedi. 
     Erdoğan, Giresun Osmanağa Meydanı'nda partisinin düzenlediği mitingde halka hitap etti. 
     Giresunlularla anlamlı bir sohbet yapmak istediğini ifade eden Erdoğan, ''Ne yazık ki bu ülkede kulağı olup da duymayanlar var, gözü olup da şu gerçeği görmeyenler var, dili olup da gerçekçi konuşmayanlar var'' diye konuştu. 
     Erdoğan, iktidara geldikten sonra ekonomide yaşanan gelişmelere değinerek, ''Halkın cebindeki parayı çaktırmadan aldılar'' dedi. 
     Kendilerine nasıl bir Türkiye bırakıldığının herkes tarafından bilindiğini ifade eden Erdoğan, ''Bizi otomatiğe bağlamışlardı, her şeye zam vardı'' dedi. 
     Miting alanındaki kalabalığa ''elektriğe, akaryakıta zam oldu mu '' sorusuna, ''hayır'' yanıtını alan Erdoğan'ın, basit konularla politika yapıldığını söylemesi üzerine de, vatandaşlar, ''kıskananlar çatlasın'' diye bağırdı. 
     ''Millete bak, millet ne söylüyor. Çatlasın mı '' diyen Erdoğan'a, partililer, ''Çatlasın'' karşılığını verdi. 
     Başbakan Erdoğan, ''Yok yok çatlamasın. Onlar da gerçeği anlayacaklar ve bizim çatımızın altına gelecekler'' dedi. Erdoğan, şöyle devam etti 
     ''Hükümet zorla vergi koyuyor diyorlar. Vergide zam yapılacaksa yaparız. Kabotaj hattı içerisindeki bütün gemilerde ÖTV'yi kaldırdık. Niye Balığı benim vatandaşım ucuza yesin, deniz taşımacılığı ucuz olsun diye. Biz buraları hassas düşünüyoruz. KDV'yi daha da düşüreceğiz. İnşallah halkımız bu konuda gayretli, samimi hareket edecek. 
     Nereden alışveriş yapıyorsan, muhakkak fişini al. Eğer fişini tam alırsan, hayat daha da ucuzlayacak. Çünkü yanlışa giden yol, oradan da geçiyor.'' 
     
     MESLEK LİSELERİ 
     AK Parti Genel Başkanı Erdoğan, partililerin meslek liseleriyle ilgili sözleri üzerine de şunları kaydetti 
     ''Biz bu konuda kararlıyız. Yeni dönemde meslek liselerindeki adaletsizliği gidermeyle ilgili adımı atacağız. Birileri yasama organının görevini üstlenmeye gayret ediyor. Bu ülkede yasama organının görevi farklıdır, yürütme organının görevi farklıdır. Herkes görevinin ne olduğunu bilmek zorundadır. Herkes yerini bilecek. 
     Ben meslek liselinin ayağına 30 kilo taş bağlayıp, düz lisenin ayağına taş bağlamadan 'koşun' diyemem.'' Erdoğan, Giresun'a 2003 yılında 10 trilyon liralık yatırım yapıldığını, 2004 yılında ise sadece eğitim alanında 26 trilyon liralık yatırım yapılacağını söyledi. 
     ''Giresunumuza üniversite istiyoruz'' pankartı açıldığını ifade eden Erdoğan, kendisinin alışılmış bir politikacı olmadığını söyledi. Erdoğan, ''Bugüne kadar sizi bu meydanlarda çok aldatanlar oldu. Biz sizi ne aldatacağız ne de aldanacağız. Giresun, fakülte ve yüksek okullarıyla üniversite altyapısını hazırlıyor. Bundan sonra üniversite açılacak illerden birisi de Giresun olacak. Ancak size tarih verip, sizi aldatamam'' diye konuştu. 
     Sağlık alanındaki gelişmeleri de anlatan Erdoğan, ''İş bilenin, kılıç kuşananın'' dedi. 
     
     ''KARADENİZ SAHİL YOLU 2005'TE BİTECEK'' 
     Başbakan Erdoğan, duble yol çalışmalarının hızla devam ettiğini, ancak Karadeniz Sahil Yolu Projesi'nde ciddi aksamalar olduğunu belirtti. Bu projeyi yerine getirecek müteahhitlerle oturup konuştuklarını ve bu yıl sonuna kadar 500 trilyon liralık yatırım gerçekleştireceklerini anlatan Erdoğan, ''2005 yılı sonunda Karadeniz Sahil Yolu bitmiş olacak. Artık bu çile, bu sahil yolunda bitecek'' dedi. 
     İstanbul büyükşehir belediye başkanı olduğu dönemde ilin birçok sorununun olduğunu gördüğünü dile getiren Erdoğan, ''İstanbul'u hangi zihniyetten aldığımızı biliyorsunuz. CHP'nin zihniyeti vardı. Ama neden çözemedi Biz aldık, takır takır çözdük. Halkımıza bahane uydurmadık. Dağları delerek, İstanbul'a su getirdik'' diye konuştu. 
     Giresun'a 2004 yılında da birçok alanda yatırım yapılacağı müjdesini veren Erdoğan, Giresun'da yayla turizminin de geliştirilmesi gerektiğini söyledi. 
     
     KADIN ADAY 
     Seçimlere 4 gün kaldığını anımsatan Erdoğan, Giresunlulardan belediyeleri ''ak ellere'' teslim etmelerini istedi. 
     AK Parti Genel Başkanı Erdoğan, partisinin Giresun'daki tek kadın belediye başkan adayı Nazmiye Kabadayı'yı yanına çağırarak partililere tanıttı ve ''Doğakent belediyesini bu hanım kardeşimize teslim edeceğiz'' dedi. 
     Erdoğan, konuşmasının sonunda, her mitingde yaptığı gibi, ''Beraber yürüdük biz bu yollarda'' şarkısının nakaratını partililerle birlikte söyledi. 
     
     NOTLAR 
     Erdoğan, partililerin ''son frikik vuruşunu yapacaksınız'' şeklinde bir pankart açmaları üzerine, ''Frikik vuruşunu yapmaya geldik'' dedi. 
     Başbakan Erdoğan, dün gece futbol maçı oynamaya giderken geçirdikleri trafik kazasında vefat eden Giresunlu 4 gence Allah'tan rahmet, kazada yaralananlara da acil şifalar diledi. 
     Ayşe Ulu isimli 74 yaşındaki bir vatandaş, torununa iş bulmasıyla ilgili Erdoğan'a bir not vermek istedi. Erdoğan ile görüşemeyen Ulu, bu notunu Enerji ve Tabii Kaynaklar Bakanı Hilmi Güler'e verdi. 
     ''Balıkçılar dua ediyor'' diye bağıran bir vatandaşa da Erdoğan, ''Ben de balıkçılara dua ediyorum'' karşılığını verdi. 
     Giresun AK Parti İl Başkanı Kenan Tatlı, Erdoğan'a 10 numaralı ''Recep Tayyip Erdoğan'' yazılı Giresun Spor forması ile altın kaplama bir silah hediye etti. 
     Başbakan Erdoğan, mitingden önce Giresun Liman İşletme Müdürlüğü binasında Vali Vekili Ömer Karaman ile bir süre görüştü. Buradaki balıkçılarla da sohbet eden Erdoğan'a, balıkçılar, mazot indiriminden dolayı teşekkür etti. 
     
</TEXT>
</DOC>
