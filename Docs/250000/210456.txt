<DOC>
<DOCNO> 210456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur02.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın ABD kafilesi belli oldu... 
</HEADLINE>
<TEXT>

     Başbakan Recep Tayyip Erdoğan'ın 25-30 Ocak tarihleri arasında yapacağı ABD ziyaretine 5 bakan, 165 işadamı ve gazeteci eşlik edecek. 
     Edinilen bilgiye göre, Başbakan'ın ziyaretine, Dışişleri Bakanı ve Başbakan Yardımcısı Abdullah Gül, Milli Savunma Bakanı Vecdi Gönül, Hazine'den sorumlu Devlet Bakanı Ali Babacan, Maliye Bakanı Kemal Unakıtan ve Devlet Bakanı Kürşat Tüzmen de eşleriyle katılacaklar. 
     Erdoğan ile birlikte ABD'ye 165 Türk işadamı ve gazeteci de gelecek. 
     Başbakan Erdoğan, 28 Ocak günü Beyaz Saray'da ABD Başkanı George W. Bush ile biraraya gelecek. Oval Ofis'teki görüşmeye, Başbakan'ın yanı sıra 6 yetkili daha katılabilecek. 
     Daha sonra Bush, Erdoğan ve Oval Ofis'teki görüşmeye katılanlardan biraz daha geniş bir heyete öğle yemeği verecek. 
     Erdoğan-Bush görüşmesinden sonra Başkan'ın eşi Laura Bush, Başbakan Erdoğan'ın eşi Emine Erdoğan onuruna Beyaz Saray'da çaylı toplantı düzenleyecek. ABD ziyaretine eşlik eden bakanların eşlerinin de, Bayan Bush'un düzenleyeceği bu toplantıya katılması bekleniyor. 
     Beyaz Saray yetkililerinin, Başbakan Erdoğan'a, 27-28 Ocak tarihlerinde, Amerikalıların devlet konukevi olan Blair House'da kalmasını teklif ettikleri, ancak Erdoğan'ın, Washington'daki Ritz Carlton otelinde kalmayı tercih ettiği öğrenildi. Türk heyetinin diğer üyeleri de bu otelde kalacak. 
     Başbakan Erdoğan'ın, New York ile başlayacağı ziyaretinin Washington ayağından sonra, Harvard Üniversitesi'nde bir konuşma yapacağı Boston'a geçmesi öngörülüyor. Erdoğan'ın, 1 Şubat'ta Türkiye'ye hareket etmesi bekleniyor. 
     
</TEXT>
</DOC>
