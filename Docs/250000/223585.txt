<DOC>
<DOCNO> 223585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/dunya/adun.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Son camiyi yaktılar 
</HEADLINE>
<TEXT>

   Kosova'daki olaylar üzerine Belgrad'da sokağa dökülen Sırp milliyetçileri, hınçlarını kentte ayakta kalmış son Osmanlı camii olan Bayraklı Camii'ni ateşe vererek çıkarttı 
      DIŞ HABERLER SERVİSİ 

   
   Kosova'nın Mitroviça kentinde Arnavut ve Sırplar arasında çarşamba günü patlak veren olayların ateşi Sırbistan - Karadağ'a sıçradı. Müslüman Arnavutlara duydukları öfkenin sonucunda sokağa dökülen milliyetçi Sırp grupları, Belgrad'da ayakta kalan son Osmanlı camii olan Bayraklı Camii'ni ateşe verdi. 
   Sırp milliyetçiler, 17. yüzyıldan kalma Bayraklı Camii'ne saldırırken, kendilerini durdurmak isteyen polisle de çatıştılar. 
   Sırbistan - Karadağ hükümetinin Kosova'ya askeri operasyon düzenlemesini isteyen göstericiler, dün de ABD'nin Belgrad Büyükelçiliği önünde polisle çatıştı. Elçiliği koruyan polis, kalabalığı dağıtmak için göz yaşartıcı gaz kullandı. Çatışmalarda, 10'u ağır olmak üzere, 30 polisle 100 kadar gösterici yaralandı. 
   
   Niş'te de aynı eylem 
   Kosova'ya yürümek isteyen ve "Kosova, Sırbistan'ındır" sloganları atan milliyetçilerin gösterileri, ülkenin ikinci büyük kenti Niş'te de halkı ayağa kaldırdı. Niş'te yaklaşık 5 bin milliyetçi Sırp, kent meydanında toplanarak, "Katliam, tüm Kosovalı Arnavutlara ölüm" sloganları attı. Daha sonra kent merkezindeki bir camiye yürüyen kalabalık, polisin bölgeye takviye kuvvet göndermesine rağmen mabedi ateşe verdi. 
   Novi Sad'da da Sırp milliyetçiler, Müslüman topluma ait binalarla evlere taşlarla saldırdı. 
   
   
   
</TEXT>
</DOC>
