<DOC>
<DOCNO> 243179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/spor/spo08.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Cumhurbaşkanı Sezer'de 
</HEADLINE>
<TEXT>


CEMAL ERSEN 


Kritik maddeye inceleme 
FUTBOLDA yeni dönem için geri sayım süreci resmen başladı. 3813 sayılı futbol yasasında yapılan değişikliklerin önceki gece TBMM Genel Kurulu'nda kabul edilmesinin ardından gözler Cumhurbaşkanı Ahmet Necdet Sezer'e çevrildi. Sezer'in, Futbol Federasyonu Başkan adaylarında yüksek tahsil ve yabancı dil aranması yolundaki ret kararını incelemeye alacağı öğrenildi. 

Sadece futbolda yok 
GENÇLİK ve Spor Genel Müdürlüğü bünyesinde faaliyet gösteren 47 federasyonun başkanlarında aranan yüksek tahsil şartının, futbol için geçerli olmamasının "eşitsizlik" ilkesine ters düşüp düşmeyeceğinin detaylı bir şekilde masaya yatırılacağı bildirildi. Bu konuda Sezer'in vereceği kararın ardından yasa resmi gazetede yayınlanarak resmen yürürlüğe girecek. 

Genel Kurul'a çağrı 
YASANIN yürürlüğe girmesinden sonra Federasyon Yönetim Kurulu toplanarak ligleri tescil edecek. Tescil kararının ardından büyük bir olasılıkla gelecek hafta içinde genel kurul çağrısı yapılacak. Başkan ve yönetim kurulu ile MHK, Tahkim ve Denetleme Kurulları seçimlerinin de yapılacağı Genel Kurul'un 15-16 Haziran'a yetişmesine çaba gösterilecek. 


</TEXT>
</DOC>
