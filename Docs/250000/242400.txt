<DOC>
<DOCNO> 242400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy22.html </URL>
<DATE> 2004/05/24/ </DATE>
<TIME> 20.19 </TIME>
<AUTHOR>  </AUTHOR>
<HEADLINE>
Erdoğan, TGC Başkanı ve yönetim kurulu üyelerini kabul etti 
</HEADLINE>
<TEXT>

     Türkiye Gazeteciler Cemiyeti TGC Başkanı Orhan Erinç, ''Basındaki taşeronlaşma gazetecilerin kimliğini ortadan kaldırıyor'' dedi. 
     Başbakan Recep Tayyip Erdoğan, TGC Başkanlığı'na yeniden seçilen Orhan Erinç ve beraberindeki yeni yönetim kurulu üyelerini Başbakanlık Yeni Bina'da kabul ederek bir süre görüştü. 
     Alınan bilgiye göre, Devlet Bakanı Beşir Atalay'ın da katıldığı kabulde konuşan Erinç, yeni dönemde basın sektöründeki sorunların büyük kısmının çözüme kavuşmasını umduklarını belirtti. 
     Bakan Atalay'a Basın Kanunu'yla ilgili çalışmalar konusunda teşekkür eden Erinç, bunun örnek bir çalışma olduğunu kaydetti. 
     Kabulde beklentilerden de söz eden Erinç, bunlardan en önemlisinin, Basın Kanunu'ndan sonra, çalışanlarla çalıştıranlar arasındaki ilişkiyi düzenleyen kanunun günün koşullarına uygun hale getirilmesi olduğunu ifade etti. 
     Erinç, basında holdingleşme süreci içinde gazetecilerin yasalara aykırı şekilde çalıştırıldığını belirterek, muhabirlerin de artık telifle çalıştırıldıklarını, bunun dolaylı olarak basın özgürlüğünü engellediğini vurguladı. 
     Basındaki tekelleşmeden de bahseden Erinç, ilgili kanunlarda mutlaka değişiklik yapılarak, tekelleşmenin önüne geçilmesi gerektiğini söyledi. 
     Erinç, Anayasada basın özgürlüğü ile çelişen maddeler bulunduğunu ve bunların değiştirilmesi gerektiğine dikkati çekerek, basındaki taşeronlaşmanın gazetecinin kimliğini ortadan kaldırdığına işaret etti. 
     TGC Başkanı Erinç, Türkiye Gazeteciler Sendikası'nın önerdiği, ''zorunlu ve asgari kadro'' uygulamasını Cemiyet olarak desteklediklerini bildirdi. 
     Erinç, TGC'nin Basın Hastanesi ile ilgili sorunlarından da bahsetti. 
     Devlet Bakanı Atalay, basında çalışanlarla çalıştıranlar arasındaki ilişkinin düzenlenmesi konusuna büyük önem verdiklerini belirterek, Çalışma ve Sosyal Güvenlik Bakanlığı ile müşterek bir yasa tasarısı hazırlığı içinde olduklarını bildirdi. 
     Atalay, basını ilgilendiren yasalarda bir dağınıklığın söz konusu olduğunu ifade ederek, bunların yeniden düzenlenmesi gerektiğini kaydetti. 
     Başbakan Erdoğan'ın kabulde Orhan Erinç'in bildirdiği konuları dikkatle dinleyerek not aldığı belirtildi. 
     
</TEXT>
</DOC>
