<DOC>
<DOCNO> 215368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/siyaset/siy02.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çarmıha gerseniz de imzalamam' 
</HEADLINE>
<TEXT>

   Papadopulos, ilk taslağı imzalaması için ABD baskısına yukarıdaki sözlerle direndi 
      YORGO KIRBAKİ Atina 

   
   Etnos gazetesine göre, Rum Yönetimi lideri Tassos Papadopulos, AB'ye hiç değinmeyen ilk mutabakat taslağı imzalaması için ABD baskısıyla karşılaştığında, "Beni çarmıha bile gerseniz bunu imzalamam" dedi. Gazete, Annan'ın bunun üzerine Yunan - Rum tarafına "zehiri altın kapla sunmak için", gerçekte AB'yi ciddi şekilde devreye sokmayan bir ifadeyi mutabakat metnine eklediğini belirtti. To Vima gazetesi de, Denktaş'ın, Rum tarafının AB'yi devreye sokma ısrarı üzerine, "Eğer onlar AB'yi müzakerelere dahil ederse ben de İslam Konferansı'nın dahil edilmesini isteyeceğim" dediğini yazdı. 
   
   Papandreu 'başardık' dedi 
   "Politis" gazetesine göre, Denktaş puanları toplayınca, New York'ta bulunan Rum siyasi parti liderlerinden biri "Papadopulos acemi. Denktaş'ın istediği oyunu oynamasına izin verdi. Durduk yerde savunma pozisyonuna girdik" dedi. 
   PASOK lideri Yorgo Papandreu ise, görüşmelerde hiçbir zaman AB'nin yapılacak müzekerelere taraf olmasını istemediklerini belirterek, "Müzakereci sadece BM'dir, Annan'dır. Biz AB'nin masaya gelecek önerilerin müktesebat ile ne denli uyumlu olduğunu incelemesini istedik. Bunu da başardık" dedi. 
   "Alpha" televizyonuna demeç veren Papandreu, "Kıbrıs'ın AB üyeliği konusu kapanmıştır. Geriye kalan Kıbrıs'ın Türklerle mi, yoksa Türkler olmadan mı AB'ye gireceğidir. Avantajlı konumdayız. Müzakerelerden korkmuyoruz. New York'ta Kıbrıs Rum Yönetimi'nin temel talepleri kabul edilmiştir" diye konuştu. 
   
   Haç ve hilal olmaz 
   UTKU ÇAKIRÖZER Kuveyt City 

   Görüşmelerinin perde arkasını anlatan üst düzey bir yetkili, NewYork'a "En iyiden, en kötüye" sıralanan 6 senaryoyla gidildiğini belirtti. Yetkili, "En kötü senaryomuz Denktaş'ın masadan kalkmasıydı" dedi. Kurulacak yeni devletin bayrağı ve marşı konusunda da şunlar kaydedildi "Hem Boşnaklar'ın hem de Sırpların çok heyecanlı marşları, dini ya da milli özelliklerini simgeleyen semboller içeren bayrakları vardı. Bosna - Hersek'in yeni bayrağında nötr marş ve bayrak seçildi. Birleşik Kıbrıs'ta da milli unsur ve duyguların ön plana çıkarılmayacağı bayrak ve marş seçilecek. Haç ve hilal, ya ikisi de bir araya gelecek ya da ikisi de hiç olmayacak." 
   
   
   
</TEXT>
</DOC>
