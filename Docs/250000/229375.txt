<DOC>
<DOCNO> 229375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo35.html </URL>
<DATE> 2004/04/07/ </DATE>
<TIME> 19.29 </TIME>
<AUTHOR>  </AUTHOR>
<HEADLINE>
Haluk Ulusoy " Benim olduğum yerde şaibe olmaz" 
</HEADLINE>
<TEXT>

     Futbol Federasyonu Başkanı Haluk Ulusoy, futbolda şaibe söylentilerine açıklık getirerek, ''Bizim liglerimizde şaibe olmaz. Şaibe iddialarını şiddetle reddediyorum. Benim olduğum yerde şaibe olamaz'' dedi. 
     Haluk Ulusoy, Ali Aydın'ın hakemliği bırakma kararını açıkladığı basın toplantısında, gazetecilerin gündeme ilişkin sorularını da yanıtladı. 
     Ulusoy, Fenerbahçe Kulübü Başkanı Aziz Yıldırım'ın, ligde kalan 6 hafta için güvence istemesiyle ilgili olarak ''Hakemlerimizin üzerinde her zaman olduğu gibi titizlikle duracağız. Hatasız maç yönetip, ligi bitirmeleri için çaba sarf edeceğiz. Bizim teminatımız budur. Başka teminatımız yoktur. Dünyanın hiçbir yerinde hakem hata yapıyor diye şaibe söylemleri yoktur. Maalesef bizim ülkemizde var. Ama kimse kapısının önüne bakmıyor. İnsanlar önce kendi kapılarının önüne bakacaklar'' diye konuştu. 
     
     YABANCI HAKEM KONUSU 
     Federasyon başkanı Haluk Ulusoy, kendi döneminde ligde yabancı hakemlerin kesinlikle görev yapamayacağını vurgulayarak, ''Benim federasyon başkanlığım döneminde yabancı hakemin y'si bile ağza alınmayacaktır'' dedi. 
     Yabancı bir hakemin, Türk hakemden iyi olmadığını vurgulayan Ulusoy, şunları kaydetti 
     ''Buna kimsenin gücü yetmeyecektir. Ya bu işi o gün bırakırım, ya da bu işe böyle devam ederim. Benim hakemim merttir, dürüsttür, namusludur. Türk hakemine başka şeyler kondurmak isteyenler namussuzdur. Türk hakemine kötü şeyler kondurmak isteyenler kendilerine bakacaklar. Biraz insanlıktan nasiplerini alacaklar.'' 
     
     BAŞBAKANLIK TEFTİŞ KURULU'NUN İNCELEMESİ 
     Başbakanlık Teftiş Kurulu'nun, federasyonun çalışmalarını denetleyecek olmasının hatırlatılması üzerine de Ulusoy şöyle konuştu 
     ''Başbakanlık Teftiş Kurulu'nun geleceğini biliyoruz. Yarın federasyonumuzda olacaklar. Benden öncekilerin de teftiş geçirdiklerini biliyoruz. Özel sektörü dahi teftiş ediyorlar. Başımız dik, hiçbir şeyden korkumuz yok. Görevlerini yapacaklar. Benim üzüntüm şu. Seçimlere 2 ay var. Bir karalama kampanyası başladı. Ulusoy için en ufak kötü şey bulamadılar. Ulusoy'un, 1923'ten beri tarihin en büyük başarılarına imza atan biri olduğunu biliyorlar. Kendini bilmez 2-3 tane, Türk futboluna hiçbir şey vermemiş olan, kaoslar yaratan, nifak tohumları sokan, 2-3 örümcek kafalı var Türk futbolunda. Onların yazılarıyla teftiş geliyor. Başka sebep olduğuna inanmıyorum. Ama bu böyle olmamalı. Benden sonra gelenlerin rahat çalışmaları için insanların biraz sağduyulu olmaları lazım. Teftiş Kurulu gelebilir. Başbakanlık yolluyor, saygı duyuyoruz.'' 
     
     ENDİŞELERİ 
     Genel kurul öncesi önlerinin kesilmek istenebileceğini de anlatan Haluk Ulusoy, ''Çünkü öyle bir kampanyayla karşı karşıyayız ki, bu işin ucu nereye varacak, bilemiyorum'' dedi. 
     Kendisinin üniversite mezunu olmadığını, yeni çıkacak yasada yer alacak bu maddeden faydalanılarak seçimlere sokulmayabileceği olasılığının da bulunduğunu anlatan Ulusoy, ''Burayı diploma yönetmiyor. Benden önce bu görevde bulunanların diplomaları vardı da ne oldu Demek ki diplomayla başarılı olunmuyor. Cumhuriyet tarihinin en başarılı federasyonu olan bizi, geçmek için dünya ikincisi olmak gerekir, bu işi diploma çözmez'' şeklinde konuştu. 
     
     ŞENES ERZİK'E ELEŞTİRİ 
     Haluk Ulusoy, bugün bir gazetede, UEFA Asbaşkanı Şenes Erzik'in, konsensus sağlanırsa tek aday olarak seçime girme olasılığı bulunduğu haberinin hatırlatılması üzerine de şöyle devam etti 
     ''Demokratik bir ülkede yaşıyoruz ve Sayın Erzik'in aday olma hakkı elbette vardır. Ancak Şenes Erzik, görev süresinin bitmesine 3 yıl kala, çok yoğun işleri olduğu gerekçesiyle bırakıp gitmiştir, hatta kaçmıştır. Ben acı konuşurum. 'Benden sonrası tufan' diyenler, 7.5 yıldır tufan olmadığını, hatta her şeyin dört dörtlük olduğunu görmüştür. Arkalarına dahi bakmadan bırakıp gitmişlerdir. Şu anda maliye mükemmel, sponsorluk mükemmel. Havuz sistemi Şenes Bey zamanında 50 milyon dolar, şimdi 620 milyon dolar. Dünya üçüncülüğü ve Konfederasyon Kupası üçüncülüğü var. Bu kadar büyük başarılar var, her şey dört dörtlük.'' 
     
     ''YÜREĞİ OLAN ADAY OLACAK'' 
     Haluk Ulusoy, konuşmasını şöyle sürdürdü 
     ''Tek başına gelmek yok. Yüreği olan aday olacak. Konsensus yok. FIFA'da işleri daha mı azaldı da aday olacak Tek başına aday olacağını aklından geçirenler varsa, geçirmesin. Her şeyden önce ben varım. Ben 7.5 yıldır hayatımda çekmediğim acıları çektim. Ailemden işimden, eşimden verdim. Ben Türkiye'de bize inanan insanlar için verdim. Ülkem için çalıştım. Kimsenin çekmeyeceği büyük acılar çektim. Her şey iyiyken Ulusoy gidecek, bir kişi gelecek, tek başına koltuğa oturacak. Bunu yedirmezler. En azından ben yedirmem. Önümüzü keserler, kesmek isterler. Seçimlere giremeyebiliriz. Bunlar olabilir de. Olmaz demiyorum. Çünkü öyle bir karalama kampanyası başadı ki ucunun nereye getirileceğini ben bile kestiremiyorum. Ama namusumla burada mücadele vererek, bu kadar acılar çekerken, bu insanların ortaya çıkmaya hakları yoktur. Şenes Bey ile asla bir art niyetim yok. Olsaydı, geldiğim günden beri UEFA ve FIFA'ya 'Şenes Bey adayımdır' diye imza atmazdık. Federasyonun onursal başkanıdır. Hakkıdır diye attım. Arkasında durdum. Maddi ve manevi olarak arkasındayım, orada oturuyor. Oturmaya devam edecektir. Arkasında olacağız.'' MİLLİ TAKIM KONUSU Haluk Ulusoy, Şenol Güneş'ten boşalan Milli Takımlar Teknik Direktörlüğü görevi için 1-2 gün içinde gelişme olacağını söyledi. 
     Bu konudaki gelişmeleri izlediklerini anlatan Ulusoy, ''1-2 gün içinde bir arkadaşımızı buraya çağırıp görüşeceğiz. Bundan da herkesin haberi olacak. Biz öncelikle yerli bir hocadan yanayız. Ama olmazsa, Avrupa'dan başka bir teknik adamla da görüşebiliriz'' dedi. 
     
</TEXT>
</DOC>
