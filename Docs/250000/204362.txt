<DOC>
<DOCNO> 204362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun20.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Annan Planı ne imzaya ne de referanduma hazır 
</HEADLINE>
<TEXT>

     Kıbrıs Rum yönetimi lideri Tasos Papadopulos, Annan planında birçok konunun netleşmediğini belirterek, planın imzaya ve referanduma hazır olmadığını söyledi. 
     Papadopulos, Haravgi gazetesine verdiği özel demeçte, ''Diğer boşluklarının da ötesinde, güvenlik ve Türk askerinin çekilmesi konusunu netleştirmediği için Annan planı ne imzalanmak ne de referanduma sunulmak için hazır'' dedi. 
     Kıbrıs müzakerelerinin yeniden başlaması için BM Genel Sekreteri Kofi Annan'a gönderdiği mektuba yanıt almadığını ifade eden Rum lider, '' Annan Ortaya koyduğu şartlarında halen ısrar ediyor mu '' sorusu üzerine şunları söyledi 
     ''Resmi yanıt, ortaya koyduğu iki şartında ısrar ettiğidir. İlk olarak Annan planının kabul edilmesi ve Kıbrıs sorununa planı temelinde çözüm bulunacağına yönelik siyasi irade gösterilmesi. Elbette ki planının, boş olan yerlerine yapılacak basit tamamlamalarla, olduğu şekliyle kabul edilmesini kastediyor ve aynı zamanda planın referanduma sunulacağına dair taahhüt istiyor.'' 
     
     ''DOLDURULMASI GEREKEN BOŞLUKLAR'' 
     Papadopulos, ''Annan planı şu an olduğu şekliyle imzalanabilir mi '' sorusunu şöyle yanıtladı 
     ''Bugün Annan planı imzalanmak için hazır değildir. Olduğu şekliyle hazır değildir, çünkü iki oluşturucu devletin anayasaları başta olmak üzere, çeşitli mevzuatlarla doldurulması gereken boşlukları var. Referandumlardan söz etmemize bir neden yoktur. 
     Esas mesele, bu plan tamamlanmadan nasıl halka gidip de planı oylamasını isteyebileceğindir. Göçmenlerin geri dönmesi ve mülkler gibi kamuoyunun kafasını kurcalayabilecek konuların dışında, bir de göçmen olmayan kişiler vardır ki onları da güvenlik konusu ilgilendiriyor. 
     Siyasi partiler halkı olası bir referanduma katılmaya çağırdıklarında ortaya atılacak ilk soru güvenlik ve Türk askerinin gitmesi konusunda ne olacağıdır. Bütün bunlara çözüm buluyoruz, ben bunlara, en azından güvenlik konusunun sağlanabilmesi için ödünler diyorum. Şu halde, halkın bu sorusuna cevap veremem. 'Annan planı ne imzalamaya ne de referanduma sunulmaya hazır' derken bunu kastediyorum.'' Papadopulos, KKTC Cumhurbaşkanı Rauf Denktaş'ın, ''güvenlik konusu Türkiye ve Yunanistan arasında halledilmesi gereken bir konu olduğunu'' söylediği anımsatılarak, güvenlik konusundaki anlaşmanın TBMM'den geçmesi gerektiğinin belirtilmesi üzerine, ''Bu, Lahey'de ortaya koyduğum bir şarttı'' dedi. Papadopulos, ''Lahey'deki görüşmelerin güvenlik konusu ve Türk heyetinin taahhüt vermekteki yetersizliği nedeniyle başarısızlığa uğradığını'' iddia etti. 
     
     KKTC SEÇİMLERİ 
     KKTC'de 14 Aralık'ta yapılan seçim sonuçlarını da değerlendiren Papadopulos, seçim prosedürünün, uluslararası alanda, KKTC'nin tanınması açısından bir adım olduğunu söyledi. 
     Papadopulos, şöyle devam etti 
     ''Seçim prosedürünün, Denktaş'ın 'sahte' devletin tanınması alanında bir adım daha atmış olduğunu söyleyebilecek kadar prestij gördüğü izlenimine sahibim. Ancak seçimlere ilişkin bizim tutumumuz bu en başından beri olduğu gibi nettir. Denktaş'la birlikte Annan planı çerçevesinde veya Annan planı temelinde çözüme veya müzakerelerin başlamasına hiçbir olanak olmadığı konusundan, eskiden olduğu gibi şimdi de eminiz ve Denktaş bunu her gün hatırlatmaya özen gösteriyor.'' Kıbrıs sorununun çözümünde anahtarın Türkiye'de olduğunu iddia eden Papadopulos, Kıbrıs Türk tarafı ile müzakerelerde, Cumhurbaşkanı Denktaş yerine muhalefet partilerini tercih edeceklerini kaydetti. 
     
     ANKARA'NIN PLANI 
     Papadopulos, Ankara'nın Kıbrıs konusunda hazırladığı planla ilgili bir soru üzerine, ''Türk planının, yeni plan olarak sunulmak yerine Annan planına ilişkin gözlemler şeklini alması'' gerektiğini söyledi. 
     Rum yönetimi lideri Papadopulos, Ankara'nın planıyla ilgili olarak, ''İçeriği açısından ne bekliyorsunuz Esasa ilişkin bir değişiklik olacak mı, yoksa Annan planını bir şekilde temel taleplerinin içine mi alacaklar '' sorusu üzerine şöyle konuştu 
     ''Türk kaynaklarından edindiğimiz güvenilir bilgilerimize göre, devletin yapısı, ayrı egemenliğin elde edilmesi, iki ayrı devletin tam bağımsızlığı, ortak devletin sadece AB ile ilgili konularda sınırlı yetkilere sahip olması, Rumların kendi Türk bölgelerine dönmelerini arzu etmedikleri mülkler konusu ve Türkiye'nin garantileri konularıyla ilgili gözlemler üzerinde birleşiyor.'' ''Türkiye'nin garantileri konusunu neden gündeme getirdiğini anlamanın güç olduğunu'' ifade eden Rum lider, ''Çünkü Annan planındaki öngörülerle Türkiye'nin garantilerinin korunmakla kalmadığını, aksine güçlendirilip geliştirildiği izlenimine sahibim'' dedi. 
     ''Yapılacak çalışmalara Avrupa Birliği'nin Kıbrıs sorununun çözüm prosedürüne daha aktif şekilde karışmasını dört gözle beklediklerini'' dile getiren Papadopulos, ''Bu bizim için büyük bir prosedürel ilerleme olacak ve eğer AB, BM Genel Sekreteri'nin altını kazımadan ve yerine geçmeden planın öngördükleri ve Avrupa normları konusunda izleme ve görüş belirtme şeklinde müdahil olursa bu bizim için büyük bir memnuniyet kaynağı olacak'' diye konuştu. 
     
</TEXT>
</DOC>
