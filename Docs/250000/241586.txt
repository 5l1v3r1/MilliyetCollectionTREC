<DOC>
<DOCNO> 241586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/yasam/yas04.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehditle gezinti gasp sayıldı 
</HEADLINE>
<TEXT>


Taksimetreyi sıfırladıktan sonra taksiciyi bıçakla tehdit ederek başka bir yere götürmeye zorlayan iki kişiye 'gasp' suçundan ceza verilecek 

GÖKÇER TAHİNCİOĞLU Ankara 

Yargıtay Ceza Genel Kurulu YCGK , bindikleri taksinin taksimetresini sıfırladıktan sonra şoförü bıçakla tehdit eden iki sanık için "gasp" suçundan ceza verilmesi gerektiğine karar verdi. 
Kurul, gasp cezası için para veya değerli bir eşya alınmasının gerekmediğini, maldan geçici süreyle yararlanmanın da bu suçu oluşturduğunu belirterek, sanıkların 20 yıla kadar hapisle cezalandırılmasını istedi. Ankara Kayaş'ta 2001'de taksiye binen Mesut Önder ve Hakan Kılıç, taksiciye Kızılay'a gitmek istediklerini söyledi. Kızılay'da aradıkları kişiyi bulamayan sanıklar, ardından taksiciye Boğaziçi Mahallesi'ne devam etmesini söyledi. 
Yanlarında 3.5 milyon lira bulunan iki saldırgandan Kılıç, mahalleye geldiklerinde 8 milyon lira yazan taksimetreyi sıfırladı. Önder de, bıçağını karnına dayayıp Sincan'a gitmek istediklerini söyledi. Bir başka taksici, tepe lambasını yakan taksiyi ihbar edince Önder ve Kılıç yakalandı. Tehdit edilen taksici önce şik yetçi oldu ama sonra şik yetinden vazgeçti. 
Açılan "kamu davasında" Ankara 7. Ağır Ceza Mahkemesi, sanıkları "şartlı tehdit" suçundan 3'er yıl hapisle cezalandırdı. Ancak, Yargıtay 6. Ceza Dairesi, kararı, işlenen suçun "gasp" olduğunu, sanıkların 15 yıldan 20 yıla kadar hapisle cezalandırılması gerektiğini kaydederek bozdu. Yerel mahkemenin ilk kararında direnmesi üzerine dosya Genel Kurul'a geldi. Genel Kurul'un 13 Nisan tarihli kararında da işlenen suçun "gasp" olduğu belirtilerek, yerel mahkemenin, "herhangi bir mal çalınmamıştır" görüşünün yanlış bulunduğu kaydedildi. 



</TEXT>
</DOC>
