<DOC>
<DOCNO> 244505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo11.html </URL>
<DATE> 2004/06/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Basketbolda ligler yeniden yapılandırılacak... 
</HEADLINE>
<TEXT>

     Türkiye Basketbol Federasyonu Başkanı Turgay Demirel, basketbolu daha geniş kitlelere yaymak amacıyla ligleri yeniden yapılandırmayı planladıklarını söyledi. 
     Demirel, TBL kulüp yöneticileriyle önümüzdeki günlerde bir toplantı daha yaparak, Türk basketbolunun sorunlarını masaya yatıracaklarını kaydetti. 
     Kısa vadeli pansuman çözümler değil, uzun vadeli ve Türk basketbolunu daha yukarılara taşıyacak köklü değişiklikler yapmayı planladıklarını kaydeden Demirel, ''Önemli olan ligde kaliteyi yüksek tutmak ve kulüplerin mali yapısını daha güçlü hale getirmek. Bunu başarmak zorundayız'' dedi. 
     Demirel, son duruma göre TBL maçlarının üç il ve iki ilçede oynanacağını anımsatarak, ''Yapacağımız toplantıda, liglerdeki takım sayısının belirlenmesi için kulüp temsilcilerinden görüş alacağız. Kulüplerden takım sayısının artması yönünde istek gelirse, değerlendiririz. Bu konu haziran ayı içinde kesinleşir'' diye konuştu. 
     
     ''GELİŞTİRME LİGİ'' GELİYOR... 
     Basketbolda yapısal değişikler yapacaklarını anlatan Turgay Demirel, bu çerçevede Türkiye Basketbol Erkekler 2. Ligi'ni de ''Geliştirme Ligi''ne dönüştürmek istediklerini vurguladı 2. Lig için yaş sınırlandırması getirmeyi planladıklarını ve NBA'de olduğu gibi, TBL'deki en zayıf takıma 2. Lig'deki en iyi oyuncuyu öncelikle seçme şansı vereceklerini anlatan Demirel, ''Bu sistem sayesinde ligde belli bir denge kurulacak. Ayrıca, TBL'deki yabancı kontenjanı için de kulüplerin görüşü doğrultusunda 3'e indirme yapabilir veya Avrupa kupalarını da düşünerek 3 1'de de bırakabiliriz'' dedi. 
     Demirel, liglerden çekilmeyi önlemek için kulüplere bazı kriterler getirmeyi planladıklarını sözlerine ekledi. 
     
</TEXT>
</DOC>
