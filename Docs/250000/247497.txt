<DOC>
<DOCNO> 247497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/spor/yersen.html </URL>
<DATE> 2004/06/13/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Mazeretim var 
</HEADLINE>
<TEXT>



Federasyon genel kurulu 26 - 27 Haziran tarihlerinde Ankara'da yapılacak. Aynı gün klasman hakemlerinin Türkiye genelinde 9 merkezde yazılı sınavları gerçekleştirilecek. FFHGD Başkanı Mustafa Çulcu yasaya göre genel kurul delegesi olduğu için sınava giremeyecek. Diğer delege MHK Başkanı Bülent Yavuz da sınav salonu yerine genel kurulu tercih edecek. FIFA kokartlı Çulcu, Bülent Yavuz'a yazılı mazeret bildirecek "Sayın başkanım, futbol federasyonu genel kurul ve seçimleri nedeniyle klasman sınavına katılamıyorum. Gerekçemin kabulünü saygılarımla arz ederim" diyecek. Yavuz ise kendisini genel kurula delege gösteren dernek başkanının bu mazeretini kabul edecek, ikili "kolkola" federasyon seçimlerine yelken açacak. 

Beklentiler ve Yılmaz 

Mehmet Ali Yılmaz federasyon başkanlığına aday olduğunu açıkladığında, Haluk Ulusoy cephesinde kısa tedirginlik yaşanmış, mevcut federasyona cephe alanlar ise elleri ovuşturup, çıkacak yangının ilk kıvılcımını beklemeye koyulmuştu. 
Öyle ya, futbolumuzdaki şaibe ve çirkinliklerin ayyuka çıktığı bir dönemde "kurtarıcı" rolü üstlenmesi beklenen Yılmaz'ın girişimi ses getirmeli, sarsılan sistemin ayağa kalkması için reçete bir an önce yazılmalıydı. Ancak Ulusoy ve ekibi, rakipten ses getirecek bir çıkış bekleyedursun, deneyimli spor adamı henüz net söylem ve politika ile ortaya çıkmadı. 

Plan nedir 
Düşünüyoruz da çok kişinin bilmediği, Yılmaz'ın herkesten gizlediği bir planı mı var acaba Yılmaz'ın ortalıkta dolaşan bir iddia üzerinde yoğunlaştığını tahmin ediyoruz. 5175 sayılı yasada federasyon başkanının ancak iki dönem görev yapmasını düzenleyen hükmün geriye doğru işlemesi gerektiği, bu konuda emsal kararlar olduğu yolundaki haberler, Yılmaz'ın bir hayli ilgisini çekiyor. Üstelik TBMM Adalet Komisyonu Başkanı Köksal Toptan'ın eski politika arkadaşına yol gösterdiği şeklindeki rivayetleri de göz önüne alırsanız, kendisinin kısa vadedeki beklentilerini anlamak kolaylaşıyor. 
Ancak sayın Yılmaz'ın seçim stratejisi buysa, hedefi Ulusoy'suz veya rakipsiz bir genel kurula gitmekse, bunun demokratik bir girişim olduğu söylenemez. 
Eğer mevcut yönetimden ve icraatlarından memnun değilseniz, alternatif politikalarınızı üretmek, bunları kamuoyu ile paylaşmak zorundasınız. Nitekim özellikle bu sezon "gri bulutların" çöktüğü liglerimizde yaşanan çirkinliğin sorumlularını afişe edip hesap sormanın yanı sıra, yönetime geldiğinizde futbol camiasını, giyeceğiniz eldivenin "beyazlığına" ve temiz kalacağına inandırmak durumundasınız. 
Tam 7 yıl önceki sahne gözümüzün önünde. O dönem başkan adayı olduğunu açıklayan Sayın Yılmaz seçime saatler kala çekilmiş, bu kararı da bir hayli tartışılmıştı. Şimdi aynı hatayı tekrarlar mı bilinmez Ama böyle bir ortamda federasyon başkanlığına soyunan Yılmaz'ın bir an önce kafalardaki soru işaretlerini ortadan kaldırması şart. Tabi hepimizin istediği şeffaf, eleştiriye açık, yenilikçi ve çağdaş bir yönetimi hedefliyorsa... 

Ulusoy'dan açık çek 
Mehmet Ali Yılmaz cephesinde hal böyleyken, Federasyon Başkanı Haluk Ulusoy "iktidarın tüm nimetlerini" kullanıp seçim propagandasını sürdürmeye devam ediyor. Ancak olası tehlikelere karşın da önlemlerini alıyor. Diyarbakır dönüşü Ankara'da Kulüpler Birliği Başkanı Cemal Aydın ile bir araya gelen Ulusoy, bu kez kozlarını açık oynadı. Yönetim listesinin oluşturulması sırasında kulüpler birliği başkanı sıfatıyla kendisinden önerilerini isteyen başkan, sıcak yaklaşımıyla kısa bir süre önce karşısına aday olarak çıkacağı iddia edilen Aydın ile saflarını birleştirdi. 
Bu arada unutmadan... İki gündür gündemi meşgul eden iddialarla ilgili federasyon hukukçularından detaylı bilgi isteyen ve konunun araştırılması talimatını veren Ulusoy, kafasında oluşan soru işaretlerine tam olarak yanıt bulabilmiş değil 

Taviz esirgenmez 
Ulusoy'un eli bu aralar bir hayli açık Seçim gezilerinde tesis sözü veriyor, isim değiştirmek isteyen kulüplere mavi boncuk dağıtıyor, yönetim kurulu kararlarına tepki gösteren Kulüpler Birliği'ne "inisiyatifini kullanarak" jest yapıyor. Her ne hikmetse, yasanın hükmettiği ve federasyon yıllık bütçesinin yüzde 15'i kadar bir parayı proje karşılığı ikinci ve üçüncü lig kulüplerine seçim arefesinde dağıtıyor. Bitmedi, alt yapı ve eğitim faaliyetlerinde kullanılmak üzere bütçenin diğer yüzde 15'lik bölümünü de, müthiş bir zamanlama ile "ilgili kulüplere" veriyor. 
Bunca yatırım ve vaad sonrası doğaldır ki, ibre Ulusoy'u gösteriyor. Ama - seçime girmesi engellenmezse - Mehmet Ali Yılmaz'a karşı açık ara kazanacağı kesin görünen Ulusoy'un bu işleri yaparken muhalif-yandaş ayırmadan, tüm kesimlere hizmet ettiği mesajını vermesi, Diyarbakır'a giderken Kadıköy'den geçmesi, başkente gelirken Ankara Un Fabrikasına uğraması şık olmaz mıydı 
Ve Ulusoy, geçmişteki hatalarından arınacağına, etrafındaki bazı çok bilmiş aklı evvellerden kurtulacağına, hırs ve hiddetinin zararlarından sıyrılacağına inandırabilse insanları, el üstünde taşınmaz mıydı o genel kurul salonuna 





</TEXT>
</DOC>
