<DOC>
<DOCNO> 206427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur25.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Müzakereleri Denktaş'ın yürütmesini arzu ederiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, KKTC'de yeni hükümet kurulduktan sonra, Kıbrıs sorunuyla ilgili müzakereleri KKTC Cumhurbaşkanı Rauf Denktaş'ın yürütmesini arzu ettiklerini söyledi. 
     CNN Türk'te yayınlanan ''Kafe Siyaset'' programında soruları yanıtlayan Gül, 2004 yılının, son adımların atılacağı ve birçok konunun sonuçlanacağı bir yıl olması açısından çok önem taşıdığını belirtti. 
     Gül, Kıbrıs sorunuyla ilgili bir soru üzerine, Denktaş'ın KKTC'de ''sembolleşmiş bir isim'' ve toplumun lideri olduğunu kaydederek, ''Yeni bir hükümet kurulduktan sonra biz müzakereci olarak Denktaş'ın müzakereleri yürütmesini çok arzu ederiz, çünkü toplumun lideridir, lider olarak bunu yapması gerekir'' diye konuştu. 
     Kıbrıslı Türklerin varlığını, geleceğini, hak ve çıkarlarını en iyi şekilde muhafaza edebilecekleri bir anlaşmayı ortaya çıkarmaya çalıştıklarını ifade eden Gül, bunun için de müzakere etmek gerektiğinin altını çizdi. 
     Gül, Kıbrıs sorununda karşılıklı adımların atılmasının önemini vurguladı ve Türkiye'nin üzerine düşeni yapması ve çözüm için samimi gayretleri sarfetmesi halinde de, hala bir çözüme varılamazsa, kimsenin Türkiye'ye bir şey diyemeyeceğini kaydetti. 
     
     AB SÜRECİ 
     Dışişleri Bakanı Gül, Türkiye'nin AB'ye üyeliğinin sadece hükümetin değil, tüm ülkenin meselesi olduğunu belirterek, bu yolda herkesi göreve çağırdı. 
     Türkiye'nin, Müslüman bir ülke olarak AB'ye üyeliğinin dünya barışına önemli katkılar sağlayacağını, o bakımdan, herhangi bir diğer ülkenin birliğe üyeliğinin ötesinde bir misyon göreceğini belirten Gül, Türkiye'nin üyeliğiyle tüm Ortadoğu'ya da, ''Hem Müslüman, aynı zamanda hem de demokrat, modern ve şeffaf olabilirsiniz'' mesajının gideceğini söyledi. 
     Gül, Türkiye'nin AB'ye üyeliğinde büyük çıkarları olduğunun altını çizdi ve Ankara'nın birliğe alınmaması durumunda da en büyük kaybı AB'nin göreceğini kaydetti. Türkiye'nin müzakere tarihi almazsa da bölgesel güç olmayı sürdüreceğini belirten Gül, ''Biz üstümüze düşenleri yapalım, ayrıca büyük bir gayret gösterelim, AB içerisinde yapacağımız çalışmalar var, bunları yapalım, sonunda neticeyi almak için uğraşalım, netice olmazsa o zaman oturur kendi yolumuzu çizeriz'' diye konuştu. 
     Bir soru üzerine, İran ve Rusya ile ilişkileri geliştirmenin Türkiye'nin AB sürecine bir alternatif olmadığını belirten Gül, her iki ülkeyle de ilişkileri geliştirmenin önemli olduğunu, ancak bunu AB'ye bir alternatif olarak görmemek gerektiğini ifade etti. 
     Gül, Suriye Devlet Başkanı Beşşar Esad'ın bu hafta Türkiye'ye yapacağı ziyarete ilişkin bir soru üzerine de, bu ziyaretin, ilk kez bir Suriye cumhurbaşkanının Türkiye'ye gelecek olması bakımından önemli olduğuna dikkati çekerek, bu ziyaretle birlikte Türkiye-Suriye ilişkilerinde yeni bir sayfa açılacağından emin olduğunu söyledi. 
     
</TEXT>
</DOC>
