<DOC>
<DOCNO> 229789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/spor/aspo.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, 2000 yılında kazandığı UEFA Kupası'na gözü gibi bakamadı 
</HEADLINE>
<TEXT>
   KALDIRMAYIN KIRILIR 
   Sarı - Kırmızılı kulübün özel bir turnuva için Almanya'ya götürdüğü kupa kargoda ikiye ayrıldı. UEFA'nın tepkisinden çekinen yönetim, Kapalıçarşı'da kupayı tamir ettirdi 
      
   Özer'in kaleminden 
   GAZETEMİZ Spor Yazarı Halil Özer'in bugün piyasaya çıkacak olan "Galata Sarayı Efendileri" isimli kitabında şimdiye kadar gizli kalmış bir çok gerçek gözler önüne serildi. Sarı - Kırmızılılar'ın 2000 yılında kazandığı UEFA Kupası'nın yöneticilerinin dikkatsizliği yüzünden kırıldığı ve bunun üzerine kulübün paniğe kapılarak Kapalıçarşı'da bulunan gümüşçüler sayesinde büyük bir skandalı önlediği anlaşıldı. 
   
   Süren'den saklandı 
   OLAY aynı yıl Fatih Terim takımdan ayrıldıktan sonra Almanya'da yapılan bir turnuvada yaşandı. Organizatörlerin ricası üzerine turnuvaya götürülen gümüş kupa dönüşte Galatasaray yönetimi tarafından kargoya verildi. Ancak kargo yetkililerinin dikkatsizliği yüzünden UEFA Kupası ikiye ayrıldı. Kupanın kırıldığı Atatürk Havalimanı'nda ortaya çıktı. Kupanın kırılması o zamanın başkanı Faruk Süren'den bir süre saklandı. 
   
   Hayatlarının korkusu 
   KUPAYI sadece bir yıl kendi müzesinde tutma hakkına sahip olan Galatasaray Kulübü, UEFA'nın göstereceği tepkiden korkarak Kapalıçarşı'da çözüm aramaya çalıştı. Kupa gümüşcülere kaynak yoluyla tamir ettirildi, ardından UEFA'ya geri gönderildi. Aynı yıl yapılan final maçını Liverpool kazanırken, töreni televizyondan izleyen yöneticiler kupanın yeniden kırılma ihtimali nedeniyle hayatlarının en büyük korkusunu yaşadılar. 
   
   
</TEXT>
</DOC>
