<DOC>
<DOCNO> 203742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo10.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, tarihinin en kötü sezonunu yaşıyor... 
</HEADLINE>
<TEXT>

     Galatasaray Futbol Takımı, Türkiye Profesyonel Futbol Ligi'nin başladığı 1959 yılından bu yana oynanan sezonların en kötüsünü yaşıyor. 
     Teknik direktör Fatih Terim yönetimindeki Galatasaray, 2003-2004 sezonunun ilk yarısını 8 galibiyet, 5 beraberlik ve 4 yenilgi alarak 29 puanla 5. sırada tamamlarken, ligin 43 puan alarak zirvesinde yer alan Beşiktaş'ın tam 14 puan gerisinde kalarak taraftarlarını üzdü. 
     Bu puan farkı sarı-kırmızılılarda lig tarihinin en kötü sezonuna işaret ederken, Galatasaray, 46. yaşını kutlayan ligde hiçbir zaman ilk yarıyı rakiplerinin 14 puan gerisinde kapatmadı. 
     
     EN KÖTÜ SEZONLARDA BİLE 

     Galatasaray, lig tarihinde sezonu en kötü yerde bitirdiği 1979-80 ve 1981-82 sezonlarında dahi, ilk yarılar itibariyle bu duruma düşmedi. 
     1979-80 sezonunda tarihinin en kötü dönemini yaşayan ve küme düşmekten sadece 2 puan farkla kurtulan Galatasaray, aynı sezonun ilk yarısını 12 puan toplayıp 14. sırada yer almasına rağmen, liderden sadece 8 puan geride bulunuyordu. 
     1981-82 sezonunda ise ligin sonunu zor getiren ve küme düşme potasının sadece 3 puan üstünde yer alan Galatasaray, aynı sezon ilk yarıyı 20 puanla liderin sadece 3 puan gerisinde kapatmıştı. 
     Galatasaray, 1969-70 sezonunda ise Galatasaray ligde ilk yarıyı ilk 5'te bitiremezken, liderin 10 puan gerisinde kalmıştı. 

     
</TEXT>
</DOC>
