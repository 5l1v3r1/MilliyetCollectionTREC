<DOC>
<DOCNO> 231944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun15.html </URL>
<DATE> 2004/04/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Soruşturma yeniden... Diana'nın ölüm yolculuğu tekrarlanacak 
</HEADLINE>
<TEXT>

     Prenses Diana'nın Paris'te geçirdiği trafik kazasıyla ilgili açılan ilk resmi soruşturmayı yürüten İngiliz polis şefinin, Diana'nın son yolculuğunu tekrarlayacağı açıklandı. 
     Metropolitan Polis Teşkilatı şefi Sir John Stevens'ın, gelecek günlerde Paris'e giderek, Prenses Diana'nın Dodi El Fayed ile birlikte Ritz Oteli'nden başlayan ve Pont d'Alma tünelinde meydana gelen trafik kazasıyla sona eren son yolculuğunu otomobille ve yaya olarak tekrar edeceği açıklandı. Stevens, bu yolculukla kazayı çevreleyen bütün koşulları gözünde canlandırmak ve ele geçirdiği delilleri bu şekilde değerlendirmek istediğini belirtti. 
     Prenses Diana'nın ölümüyle ilgili olarak, Kraliçe İkinci Elizabeth'in izniyle Kraliyet Başsavcılığı tarafından açılan ilk resmi soruşturma sırasında, savcılık soruşturmayı polise devretmiş ve delillerin toparlanmasını istemişti. 
     Fransa'da yapılan soruşturmanın sonucunda, şoför Henri Paul alkollü olarak otomobil kullanıp kazaya yol açmakla suçlanmış ve dava kapatılmıştı. 
     
</TEXT>
</DOC>
