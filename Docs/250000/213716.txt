<DOC>
<DOCNO> 213716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun16.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İki başlı doğan bebek, ameliyat sonrası öldü... 
</HEADLINE>
<TEXT>

     Dominik Cumhuriyeti'nde iki başlı doğan bebek, geçirdiği operasyondan sonra öldü. 
     Tıp tarihinde ilk kez yapılan bir ameliyatla bir başı diğerinden ayrılan 8 aylık Rebeca Martinez adlı bebeğin öldüğü kaydedildi. 
     Bebeğin 26 yaşındaki annesi Maria Gisela Hiciano, operasyonun tamamlanmasından 12 saat sonra enfeksiyon ya da kanama nedeniyle bebeğinin öldüğünü belirtti. 
     Hiciano, evinden telefonla ağlayarak verdiği demeçte, ''Ameliyata direnemeyecek kadar küçüktü'' dedi. 
     ABD'nin Los Angeles kentinden beyin cerrahı Jorge Lazareff yönetimindeki bir tıp ekibi, yaklaşık 11 saat süren ameliyat sonunda Rebeca Martinez'in ikinci başını almıştı. 
     Doktorlar, birinci başın üstüne bitişik olarak gelişen ve bebeğin beyninin gelişmesine engel olan ikinci başın, bebeğin kısmen oluşmuş ikizine ait olduğunu kaydetmişti. Ayrı beyni, kulakları, gözleri ve dudakları olan başın, bebeğin gelişmesini tehdit ettiği ifade edilmişti. 
     Hiciano ve 29 yaşındaki kocası Franklin Martinez'in 4 ve 1 yaşında 2 çocuğu daha bulunuyor. 
     
</TEXT>
</DOC>
