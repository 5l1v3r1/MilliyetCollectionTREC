<DOC>
<DOCNO> 229720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur27.html </URL>
<DATE> 2004/04/08/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Kaçak LPG istasyonu 4. kez yıkıldı 
</HEADLINE>
<TEXT>

     İzmir'in Bozyaka Semti'nde kaçak çalışan ve daha önce 3 kez yıkılıp mühürlenmesine rağmen tekrar faaliyete geçen LPG istasyonu, 4. kez yıkıldı. 
     Alınan bilgiye göre, daha önce 3 kez yıkılan Ali Rıza Avni Bulvarı'ndaki LPG istasyonunun, seçim öncesi tekrar faaliyete geçtiğini belirleyen Büyükşehir Belediyesi Fen İşleri Daire Başkanlığı ekipleri, istasyon hakkındaki yıkım kararını tekrar uygulamaya koydu. Büyükşehir Belediyesi Çevre Sağlığı Daire Başkanlığı Ekipleri, Çevik Kuvvet Şube Müdürlüğü'ne bağlı polislerin desteğiyle istasyonda yıkımı gerçekleştirdi. 
     Yetkililer İzmir'de, ruhsat alması mümkün olmayan 12 LPG istasyonunun belirlenerek yıkıldığını, fakat bunlardan dördünün, yıkılmalarına rağmen tekrar faaliyete geçtiğinin belirlendiğini, bu istasyonların yıkım işleminin süreceğini belirtti. 
     
</TEXT>
</DOC>
