<DOC>
<DOCNO> 237129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun23.html </URL>
<DATE> 2004/05/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Denktaş AB'nin Rum limanlarını önermesi çok sakıncalı 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Birliği'nin AB , KKTC'de üretilen malların AB üyesi ülkelere ihraç edilmesi için Rum limanlarının kullanılmasını öngörmesinin çok sakıncalı olduğunu söyledi. 
     ''Bu uygulamanın, Kıbrıs Türkünün egemenliğinin elinden alınması oyununun bir parçası olduğunu'' kaydeden Denktaş, ''Bizim şimdi geldiğimiz bu noktada hiçbir şekilde Rum'a yamalanmamamız lazım'' dedi. 
     Denktaş, KKTC'de yayın yapan SİM-FM radyo kanalına yaptığı açıklamada, Rum tarafıyla anlaşma yapılmasının baskıyla olamayacağının son süreçte yeniden görüldüğüne işaret ederek, ''Zoraki evlilik kabul edilemez'' diye konuştu. 
     ''Kıbrıs konusunda yaşanan son süreç sonrasında KKTC'nin geldiği noktadan geriye gidilmemesi için halkın, Rum tarafının uzlaşmaz tavrını görmesi'' gerektiğini ifade eden Denktaş, Rum'un esas amacının, Türk tarafına siyasi açıdan eşit ortaklık vermeyerek, azınlık olarak kendisine yamalamak olduğunun iyi bilinmesini istedi. 
     Denktaş, halktan, egemenliği ve devleti için dimdik ayakta durmasını istedi, birlik ve beraberlik çağrısını yineledi. 
     Cumhurbaşkanı Denktaş, KKTC hükümetinin, Kıbrıs Türk halkına yönelik ambargoların kaldırılması ve izolasyonun sona erdirilmesi yönünde dış ülkelerde başlattığı diplomatik atağın ve yabancı hükümetlerden gördüğü ilginin, Kuzey Kıbrıs Türk Cumhuriyeti'nin varlığını kanıtlamak anlamına geldiğini söyledi. 
     Denktaş, ''Hükümetin dış temaslarının amacına tamamen ulaşmasını temenni ederiz. Kuzey Kıbrıs Türk Cumhuriyeti'nin Başbakanı'nın bu şekilde muamele görmesi, bu muameleyi verenler açısından ne olursa olsun, bizim açımızdan çok olumlu bir şeydir. Bu, Kuzey Kıbrıs Türk Cumhuriyeti'nin varlığını kanıtlamak anlamına gelir'' diye konuştu. 
     
</TEXT>
</DOC>
