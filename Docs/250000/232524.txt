<DOC>
<DOCNO> 232524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun32.html </URL>
<DATE> 2004/04/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Rantisi defnedildi, cenazeye onbinlerce kişi katıldı 
</HEADLINE>
<TEXT>

     İsrail'in dün akşam düzenlediği hava saldırısında ölen Hamas lideri Abdülaziz Rantisi'nin naaşı, onbinlerce kişinin katıldığı törenle Gazze Şehitleri Mezarlığı'nda defnedildi. 
     İsrail'in bir aydan kısa süre içinde öldürdüğü ikinci Hamas lideri olan Rantisi'nin, Gazze'deki Şifa hastanesinden alınan naaşı, onbinlerce Filistinlinin eşliğinde ailesinin evine getirildi. 
     Yol kenarına dizilmiş 200 kadar silahlı Hamas militanının selam durduğu gözlenirken, Rantisi'nin, evin önünde kurulan çadırda biraraya gelen aile yakınları, başsağlığı dileklerini kabul etti. 
     Rantisi'nin naaşı daha sonra, 70 bin kadar kişinin beklediği Gazze Şehitleri Mezarlığı'na getirildi. 
     Yol boyunca sloganların atıldığı yürüyüşte, Filistinliler, Rantisi'nin yara içindeki yüzünü öpmek için yarıştı ve Hamas liderinin naaşını taşıyan kafileye doğru yüzlerce çiçek atıldı. 
     Yürüyüş boyunca intikam yeminleri eden Filistinlilerin, İsrail ve ABD aleyhinde attıkları sloganlar ve bu sırada bölgede uçan 4 İsrail savaş uçağı dikkat çekti. 
     Nablus ve Cenin kentlerinde de binlerce kişi, Rantisi'ye destek gösterilerine katıldılar. 
     İsrail'in geçen ay yine aynı şekilde düzenlediği hava saldırısında, Hamas'ın dini lideri Şeyh Ahmed Yasin öldürülmüştü. 
     
</TEXT>
</DOC>
