<DOC>
<DOCNO> 224492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko24.html </URL>
<DATE> 2004/03/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Babacan Yangını söndürdük, evi yeniden inşa edeceğiz 
</HEADLINE>
<TEXT>

     Devlet Bakanı Ali Babacan, ''Yangını söndürdük, şimdi evi yeniden en iyi şekilde inşa edeceğiz'' dedi. 
     Babacan, Polatlı Organize Sanayi Bölgesi'nde yetkililerden brifing aldı ve soruları yanıtladı. 
     Babacan, Türkiye'nin arazi kadastro çalışmasının bugüne kadar tamamlanmadığını, bununla ilgili bir çalışma yaptıklarını belirterek, ''Türkiye'nin her karış, her metrekaresinin imar planı belirlenecek'' dedi. 
     Türkiye'nin en büyük sorunlarının başında işsizliğin geldiğini hatırlatan Babacan, bunun çözümünün özel sektör yoluyla yatırım yapmaktan geçtiğini kaydetti. 
     Babacan, bundan 3 yıl önce Türkiye'de insanların, önündeki bir haftayı, bir ayı göremez dönemler yaşadıklarını hatırlatarak, ancak şu anda Türkiye'nin geleceğe daha iyi baktığını ve Türkiye'nin geleceğini görenlerin yatırım yaptıklarını söyledi. 
     Çok önem verdikleri konunun, hükümet olarak yatırımcıya kolaylık sağlamak olduğunu ifade eden Babacan, ''Bürokratik problemler, Türkiye'nin idari sisteminin iliklerine kadar işlemiş durumda. Bunun ideallerimize ulaşması biraz vakit alacak. Bizler gelen münferit olayların üzerine gidiyoruz'' diye konuştu. 
     
     İŞ DÜNYASININ ZORLUKLARI 
     Babacan, kendisinin de işadamlığından geldiğini kaydederek, iş dünyasının zorluklarını yaşadığını, onun için işadamlarının zorluklarını kolaylıkla kavradığını ve attıkları her adımda reel sektörün faydasını düşündüklerini söyledi. 
     Türkiye'nin kaynaklarının değerlendirilmesi halinde bir ''yıldız'' olabileceğini vurgulayan Babacan, ''Yeter ki Türkiye iyi yönetilsin, emin ellerde olsun. Devlet gölge olmasın, engelleri kaldırsın'' dedi. 
     
     SORULAR 
     Gazetecilerin çiftçilere mazot teşviğinin ikinci taksitinin ne zaman ödeneceğini sorması üzerine Babacan, ödeme planlarının yılbaşında yapıldığını hatırlatarak, Nisan ve Mayıs ayının sonunda ödemelerin tamamlanacağını bildirdi. 
     Bir gazetecinin, Hazine'nin nakit akışında bir problem olup olmadığı yönündeki sorusuna da Babacan, ''O sorun bir yıl önceydi. Bu ödemeler yılbaşında belliydi'' yanıtını verdi. 
     Ödemelerin ne kadar tuttuğunun sorulması üzerine de Babacan, ''Yanlış hatırlamıyorsam 300 trilyon liraya yakındı'' dedi. 
     Babacan, tarıma destekte reel olarak artış olduğunu belirterek, ''2002'de tarıma destek GSMH'nın yüzde 0.7'siydi. 2003 yılında yüzde 0.8, 2004 yılında ise yüzde 0.9 oldu'' dedi. 
     Babacan, geçen yıl enflasyonun yüzde 18.4 olduğunu hatırlatarak, elektrik fiyatlarına zam yapmadıkları gibi yüzde 5 de düşürdüklerini, bunun reel olarak yüzde 22-23'lük bir düşmeye denk geldiğini kaydetti. 
     Babacan daha sonra, Polatlı'da seçim minibüsüne binerek halkı selamladı ve AK Parti İrtibat Bürosu'nu ziyaret etti. 
     
</TEXT>
</DOC>
