<DOC>
<DOCNO> 236535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur20.html </URL>
<DATE> 2004/05/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Muş'ta içme suyuna kanalizasyon suyu karışıyor .. 
</HEADLINE>
<TEXT>

     Muş Belediye Başkanı Necmettin Dede, kentin büyük bölümünde içme sularına kanalizasyon suyu karıştığını savundu. 
     Dede, AA muhabirine yaptığı açıklamada, kent merkezinde, 20-30 yıl önce yapılan ve şimdiye kadar değiştirilmeyen kanalizasyon borularının artık kentin yükünü taşımadığını belirterek, boruların tamamına yakının kanalizasyon suyu sızdırdığını ifade etti. 
     Sızan kanalizasyon sularının içme sularına karıştığını tespit ettiklerini kaydeden Dede, ''Kentin büyük bölümünde içme sularına sürekli kanalizasyon suyu karışıyor. Neredeyse semtlerin tamamında bu durum var. Halk da bu suyu içiyor'' dedi. 
     Çatlayan kanalizasyon borularına sürekli yama yaptırıldığını, ancak bunun artık bir işe yaramadığını anlatan Dede, yıllardır bakımı yapılmayan, onarılmayan ve değiştirilmeyen bu borulardan sızan ve içme sularına karışan kanalizasyon suyunun halkın sağlığının ciddi boyutlarda tehlikeye soktuğunu söyledi. Kentte halkın önemli bir bölümünün uzun süredir bu suyu tükettiğini vurgulayan Dede, bu nedenle Hepatit A hastalığının görüldüğünü bunun yaygınlaşmasından endişe ettiklerini söyledi. 
     Göreve başladıktan sonra özellikle bu konu üzerinde çalıştığını anlatan Dede, şöyle konuştu 
     ''Seçimlerin ardından görev geldiğimden bu yana yaptığım araştırmalarda, bu korkunç gerçekle karşılaştım. Uzun süredir içme sularına kanalizasyon suyu karışmasına rağmen önlem alınmamış, adeta halkın sağlığı ile oynanmış. Artık, suların temizlenmesi için kullanılan ilaçlar da fayda etmiyor'' 
     
     ''ALTYAPIYI ACİL BİR ŞEKİLDE YENİLEMELİYİZ'' 
     Bu sorunun önüne geçebilmek için altyapının acil bir şekilde yenilenmesi gerektiğini vurgulayan Dede, bu konudaki çalışmalara başladıklarını söyledi. 
     Başbakan Erdoğan'ın Muş ziyaretinde, altyapı sorununa dikkatini çektiği, Erdoğan'ın da bu konuda destek olacağını belirttiğini kaydeden Dede, şöyle eddi 
     ''Başbakanımız da bu konuda gerekli desteği veriyor. Şu an kentin altyapı haritasını hazırlattırıyoruz. Bunun bitmesinin ardından eldeki tüm imkanları kullanarak vakit keybetmeden altyapıyı yenilececeğiz. Ne kadar kısa sürede bu işi çözersek o kadar iyi diye düşünüyoruz.'' 
     
     ''BELEDİYEYİ DEFALARCA UYARDIK'' 
     Muş Sağlık Müdürü Dr. Kenan Akpolat da, AA muhabirine yaptığı açıklamada, sulardaki tehlikenin boyutunu anlatabilmek için daha önce belediyeye defalarca yazı gönderdiklerini söyledi. 
     Kentteki bazı su depolarının Cumhuriyet döneminden kalma olduğunu ve bu nedenle depolardaki suların klorlanamadığını kaydeden Akpolat, şöyle konuştu 
     ''Biz bu durumu, önlem almaları için daha önce belediyeye defalarca bildirdik. İnceleme yaparak sulardaki kirliliği tespit ettik. Ancak belediyeden bu konuda herhangi bir çalışma görmedik. Biz de halkın sağlığını koruyabilmek için eğitim çalışmalarına yöneldik. Yerel basını kullanarak, seminerler düzenlenleyerek suları kaynatmalarını önerdik'' İçme sularındaki kirlilikten dolayı Muş'ta tifo hastalığının görüldüğünü anlatan Akpolat, suların kirliliğiyle ilgili çalışmaları, yeni Belediye Başkanı Necmettin Dede'ye de gönderdiklerini söyledi. 
     
</TEXT>
</DOC>
