<DOC>
<DOCNO> 231191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yasam/yas13.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi çinileri, vicdan azabı kurtardı 
</HEADLINE>
<TEXT>

      ELVAN EZBER İstanbul 
   
   Eminönü Yeni Cami'nin Hünkar Mahfili'nden çalınan tarihi çinilerden 60 tanesi, vicdan azabı çektiğini söyleyen hırsızın ihbarı sonucu bir parkta bulundu. İstanbul Asayiş Şube Müdürlüğü Hırsızlık Büro Amirliği'ni önceki gün arayan bir kişi, vicdan azabı çektiğini belirterek, "Yeni Cami Hünkar Mahfili'nden çalınan çiniler elimde. Ancak, vicdan azabı çekiyorum. Ayvansaray Parkı'na bırakacağım" dedi. Parka giden polis, deprem konteynerinin arka tarafına bir kutu içerisinde bırakılmış 60 adet çiniyi buldu. Çinilerin numaralandırıldığı ve bunların birleştirilmesi sonucu 12 metrekarelik selvili pano, vazolu pano ve yazı kuşağı kısımlarını, oluşturduğu ortaya çıktı. Aynı yerden çalındığı belirlenen 221 parça çini de, 10 Nisan 2003 tarihinde Fatih Cibali Üsküplü Caddesi'ndeki boş alanda bulunmuştu. 
   
   
</TEXT>
</DOC>
