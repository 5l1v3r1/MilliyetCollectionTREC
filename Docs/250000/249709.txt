<DOC>
<DOCNO> 249709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo25.html </URL>
<DATE> 2004/06/21/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Euro 2004... Rakibine tüküren Frei'ye 15 gün milli maçlardan men cezası 
</HEADLINE>
<TEXT>

     UEFA, 12. Avrupa Futbol Şampiyonası finallerinde B Grubu'nda yapılan İsviçre-İngiltere maçında rakibine tüküren İsviçre Milli Takımı'nın golcü oyuncusu Alexander Frei'yi 15 gün milli maçlardan men etti. 
     UEFA Tahkim Kurulu, disiplin kurulunun, dün yeterli kanıt elde edilememesi nedeniyle ceza vermediği Frei'nin durumunu, bugün yeni görüntüler üzerine maç kasedini yeniden izleyerek değerlendirdi. Kurul, 24 yaşındaki Frei'nin 15 gün boyunca milli maçlarda oynamamasına karar verdi. 
     Bu kararla birlikte Frei, Portekiz-2004 boyunca, bugün yapılacak Fransa-İsviçre maçı da dahil olmak üzere, takımının hiçbir maçında forma giyemeyecek. 
     Benzer bir şekilde, C Grubu'nda yapılan Danimarka-İtalya maçında rakibinin yüzüne tüküren İtalyan futbolcu Francesco Totti'ye, UEFA Disiplin Komitesi tarafından 3 maç oynamama cezası verilmişti. 
     
</TEXT>
</DOC>
