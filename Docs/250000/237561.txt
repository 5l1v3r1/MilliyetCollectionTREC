<DOC>
<DOCNO> 237561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo05.html </URL>
<DATE> 2004/05/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Süreyya Ayhan'a fahri hemşehrilik beratı... 
</HEADLINE>
<TEXT>

     Karaman Belediye Meclisi, milli atlet Süreyya Ayhan'a fahri hemşehrilik beratı verilmesi için karar aldı. 
     Karaman Belediyesi Meclis Toplantısı gündeminde yer alan ''Süreyya Ayhan'a fahri hemşerilik beratının verilmesi'' konusu tartışıldı. 
     AK Parti adına söz alan meclis üyesi Caner Eker, Süreyya Ayhan'ın iyi bir atlet olduğunu ve Türkiye'ye başarılar kazandırdığını belirterek, Türkiye'de sporcuların kolay yetişmediğini kaydetti. 
     Süreyya Ayhan'ın, Karaman'daki kamp dönemlerinde ve katıldığı şampiyonaların ardından Karaman'a olan sevgisini her seferinde dile getirdiğini belirten Eker, ''Kendisi, Karaman ismini tüm dünyaya duyurmuştur. Bu yüzden Ayhan'a fahri hemşehrilik beratının verilmesini istiyoruz'' dedi. 
     Konuşmaların ardından geçilen oylamada, 26 meclis üyesi ''evet'' oyu kullanırken, 4 meclis üyesi ise ''hayır'' oyu verdi. Kendisine fahri hemşehrilik beratı verilecek Süreyya Ayhan, ilerleyen günlerde Karaman'a davet edilecek. 
     
</TEXT>
</DOC>
