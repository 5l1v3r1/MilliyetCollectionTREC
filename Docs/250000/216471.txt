<DOC>
<DOCNO> 216471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun30.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Times "Kıbrıs, İngiltere'nin elinde kalan son ileri karakol" 
</HEADLINE>
<TEXT>

     İngiltere'de yayımlanan The Times gazetesi, Kıbrıs'ı, ''İngiltere'nin elinde kalan son ileri karakol'' olarak niteledi ve BM Genel Sekreteri Kofi Annan tarafından hazırlanan planın bu ayrıcalığı koruması yüzünden İngiltere'den destek gördüğünü yazdı. 
     Adanın birleştirilmesi için yapılan bu planın uygulanması yolundaki çabaların bu kez sürdürülebilir göründüğünü belirten gazete, İngiltere'nin ada üzerindeki az sayıda askeri üssünün hayati düzeyde stratejik önem taşıdığını belirtti. 
     Gazete, dünyanın petrolden yana zengin en gergin bölgesinin hemen yanında bulunan İngiliz üslerinin öneminin, iki Körfez savaşı sırasında bir kez daha anlaşıldığını, Akrotiri'deki İngiliz Kraliyet Hava Kuvvetleri üssünün İngiltere dışındaki en büyük İngiliz üssü olduğunu kaydetti. 
     Annan planının İngiliz üslerini korumasının İngilizler için büyük bir ödül olduğunu, ancak İngiltere'nin bu konudaki sevincini fazla ortaya koymadığını belirten gazeteye göre, Herfordshire Üniversitesi öğretim üyelerinden Klearchos Kyriakides, İngiltere'nin Annan planını neden bu kadar çok desteklediğinin yanıtının tarihte yatmakta olduğunu kaydederek, ''Zira bu plan, İngiltere'nin Adadaki çıkarlarını koruyan 1960 anlaşmalarını kuvvetlendiriyor'' dedi. 
     Anlaşmanın taraflarca kabulü halinde, Yunanistan ve Türkiye'nin Kıbrıs'ta toplam 6 bin asker bulundurabileceklerini belirten The Times, ''Türkiye AB'ye üye olduktan sonra bu asker de çekilecek'' diye yazdı. 
     Gazete, Kıbrıs'ın İngiltere açısından bu kadar büyük önem taşımasının bir başka nedenini de, buradan toplanan askeri istihbaratın oluşturduğunu ve bu istihbaratın büyük bölümünün ABD ile de paylaşıldığının tahmin edildiğini kaydetti. 
     The Guardian gazetesi de, konuyla ilgili haberinde, AB'nin Kıbrıs'ın üyeliğinden önce adanın askerden arındırılmasına büyük önem verdiğini savundu. Gazete, adayı, dünyanın en ağır biçimde silahlandırılmış kara parçalarından biri olarak niteledi. 
     Financial Times gazetesi ise Kıbrıslı liderlerin bir an önce anlaşmaları yolunda uyarıldıklarına dair bir başlıkla yayımladığı haberde, Rumların bazı ana unsurları dolayısıyla planı onaylamakta gönülsüz davranabileceklerini belirtti. 
     
</TEXT>
</DOC>
