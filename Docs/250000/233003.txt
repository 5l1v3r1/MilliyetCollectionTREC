<DOC>
<DOCNO> 233003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/magazin/amag.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şöhretten önce samimiyet önemli' 
</HEADLINE>
<TEXT>

   Türkstar'ın ilk serisinin birincisi olan Abidin'in yarın piyasaya çıkacak albümü için Ercan Saatçi çok iddialı En az 500 bin satar 
      Deniz Altuntaş 
   
   Türkstar serisinin ilk yarışmasında birinci seçilen Abidin'in "Aşktan Yana" isimli albümü çarşamba günü DMC etiketiyle müzikmarketlerde yerini alacak. DMC Genel Müdürü Ercan Saatçi'nin "En az 500 bin satar" dediği albümde Yıldız Tilbe, İlhan Şeşen, Fuat Güner, Çelik ve Yunanlı besteci Sotis Valanis gibi ünlü isimlerin besteleri bulunuyor. Abidin ile ABD'de de yayımlanacak albümünü konuştuk. 
   
   Çıkış parçasına karar verirken zorlandınız mı    "Çıkış parçasının hareketli olmasını istedik. Bu nedenle Müge Zeren'in 'Zır Zır' isimli şarkısını seçtik. Hem bahardayız, hem yaz geliyor. Hem neşeli hem de yazı anlatan, biraz da matrak bir şarkı. Klibi de 'Zır Zır'a çekeceğiz. 
   
   İddialı mısınız    "İddialıyım. Çünkü her şeyden önce hissederek ve emek verip yorularak bir şeyler yaptık. En kötü şarkı olsa da ben yine iddialı olurdum. İnsanlar Abidin'i daha iyi tanıyacak. Bu zamana kadar hep samimi oldum. Şöhretten önce samimiyeti koruyabilmek istiyorum. Yarışmada Türk halkının desteğiyle birinci çıktım. Destek verenlere doğru insanı seçtiklerini ispatlamak istiyorum. 
   
   Tıpkı yarışmadaki gibi yine Tarkan ile karşılaştırılırsanız tepkiniz ne olur    "Hiçbir zaman Tarkan'la kendimi kıyaslamadım. Tarkan, olmuş artık. Örnek alınacak bir sanatçı. Daha yolun başındayım. Mutlaka onun da iyi bir sanatçı olarak destek vereceğine inanıyorum. Herkes bir anda şöhret olmuyor. Daha alınacak çok yolum var. Tarkan'ın kopyası değilim. O amaçla yola çıkmadık. Bizim için önemli olan Abidin'in kim olduğunu ortaya koyabilmekti. Hareketli ve yavaş şarkılarda da o tadı vermekti. 
   
   İkinci Türkstar'da favoriniz kim    "Çok güzel sesler var ama favori göstermek için çok erken. Simge'nin ve Ufuk Çakır'ın sesini beğeniyorum. Şarkıyı daha çok hissettiren bu ikisi. Fizik benim için ikinci planda. Ben de yarışma boyunca sesimle ön plana çıkmak istedim. İnsanlara samimiyetini, içindeki güzelliği aksettirdikten sonra dış görünümünün çok önemi olduğunu zannetmiyorum. Güzel şarkı söylüyorsa, hissettiriyorsa ve doğru kararlar alıp onu uyguluyorsa pop idol olabilir." 
   
   'Aşka fırsatım kalmıyor'    "Firdevs de benim gibi albüm çalışmasına girdi. Ne onunla, ne de bir başkasıyla aşkı düşünmeye bile fırsatım yok. Hayatıma kim giriyor, kim çıkıyor görmüyorum. O kadar yoğunum ki, hayatımda sadece iş olsun istiyorum. Gecelik ilişki tarzım değil. Bir insanı tanımam ve o yoğunluğunu yaşamam lazım." 
   
   
</TEXT>
</DOC>
