<DOC>
<DOCNO> 230480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/ekonomi/aeko.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'nın mührü kızı Sevil'de 
</HEADLINE>
<TEXT>

   Sakıp Sabancı'nın ölümüyle mührü, kızı Sevil Sabancı'ya geçti. Sevil Sabancı, Sakıp Sabancı ailesini holding yönetiminde temsil edecek, aile servetini idare edecek 
      EKONOMİ SERVİSİ 
   
   Üniversite eğitimini İngiltere'de tamamlayan Sevil Sabancı 4 Ocak 1973 doğumlu. Sabancı Topluluğu'nun değişik bölümlerinde iş deneyimi var. Kısa süren evlilikten sonra bir daha evlenmedi. Şu anda kızı Melis ile yaşayan Sabancı, aktif olarak binicilik sporuyla ilgileniyor. 
   Sevil Sabancı, hastalık dönemlerinde babasının yanından ayrılmadı. Sakıp Sabancı, hastalığı döneminde kızı Sevil Sabancı'yı ölümünden sonraki döneme hazırladı. Ona yol gösterdi. 
   Sabancı ailesinde miras bölüşümü diye birşey olmuyor. Baba Hacı Ömer Sabancı da ölmeden önce varlıkları çocukları arasında dağıtmıştı. Babalarından aldıkları ders ile Sabancı kardeşler, Sabancı Topluluğu'ndan sağladıkları tüm gelirleri eşit olarak aralarında bölüşüyor. Kardeşlere düşen payı da kardeş çocuklarına dağıtıyor. 
   Yakınların anlatımına göre, Sakıp Sabancı da hayattayken varlığının bir bölümünü hayır işlerine ayırdıktan sonra kalanı kızları Dilek Sabancı ve Sevil Sabancı ile eşi Türkan Sabancı arasında paylaştırmıştı. Bu nedenle Sakıp Sabancı'nın vasiyeti para ve mal paylaşımı maddelerini içermiyor. 
   
   Hayır işine devam 
   Vasiyet, hayır işlerine ayırdığı fonların nasıl kullanılacağı ve bu fonlar ile neler yapılacağı hakkındaki temennilerden ibaret. Sakıp Sabancı'nın vasiyeti Sabancı Üniversitesi'nin, Sabancı Müzesi'nin güçlendirilmesi, yaşatılması ve Sakıp Sabancı adına dağıttığı ödüllerin dağıtımının sürdürülmesi konularında ağırlık taşıyor. Ayrıca yaptırdığı okullar ile yurtların bakımının sağlanması da talep ediyor. 
   
   Sevil Sabancı Sevgi bizi ayakta tutacak    Sakıp Sabancı'nın kızı Sevil Sabancı ve yeğeni Güler Sabancı, Sabancı Center'daki taziye ziyaretlerini kabul ettikten sonra, buradan ayrılırken, gazetecilere açıklama yaptılar. En büyük zenginliğin sevgi olduğunu belirten Sevil Sabancı, "Bu, bizi ayakta tutacak" dedi. 
   Sevil Sabancı, babasının yapmak istediği her şeyi yaptığına işaret ederek, "Biz elimizden geldiği kadar O'na layık olmaya çalışacağız" diye konuştu. 
   Türk halkının Sabancı'ya olan çok yoğun sevgisi karşısında neler hissettiğinin sorulması üzerine Sevil Sabancı, "Çok yoğun duygular hissediyorum. Çok üzgün ama çok mutluyum. Çünkü, böyle bir babaya sahip olduğum için çok mutluyum. Bu sevgi anlatılır gibi değil. Hep beraber yaşıyoruz" dedi. 
   Sakıp Sabancı'nın yeğeni Güler Sabancı da, "Sakıp Sabancı ismi geçtiğinde, ilk aklınıza gelen ne " sorusuna, "Sevgi geliyor. Amcamın dediği gibi sevgi sevgi sevgi... O sevdiği şeyleri üç kere tekrarlardı. Ben, O'nu seven herkese çok teşekkür ediyorum. O, sevgiyi hissediyor. Ve bence bu sevgi onlara olan sevgisinin karşılığı" yanıtını verdi. 
   Güler Sabancı, halkın yoğun sevgisine ilişkin soruyu da, şöyle cevapladı 
   "Olağanüstü bir olay. Sakıp Bey, olağanüstü bir insandı. Benim amcamdı, babamdı, herşeyimdi. Olağanüstü duygular taşırdı. Olağanüstü duygularla karşılık alıyor. O kendi başına, tek başına bir sivil toplum örgütüydü." 
   
   
</TEXT>
</DOC>
