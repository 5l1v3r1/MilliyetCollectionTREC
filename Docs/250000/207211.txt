<DOC>
<DOCNO> 207211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yasam/yas07.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'ın en 'yakışıklı' hali 
</HEADLINE>
<TEXT>

   Uzay aracı Spirit, Mars'ın, şimdiye kadar çekilen en kaliteli fotoğraflarını gönderdi. Bilim adamları, bu fotoğraflar sayesinde pek çok bilinmeyenin aydınlatılabileceği görüşünde 
      DIŞ HABERLER SERVİSİ 
   
   Amerikan Uzay ve Havacılık Dairesi'nin NASA Mars'a gönderdiği uzay aracı Spirit, dünyaya şu ana kadar 'kızıl gezegen'de çekilen en kaliteli renkli fotoğrafı gönderdi. Bilim adamları, 12 milyon piksellik fotoğrafın içinde istedikleri bölümü büyütebiliyor. Geçen pazar günü Mars'a inen Spirit'in tepesine yerleştirilen "pancam" adlı ikili fotoğraf makinesi sisteminin çektiği 12 fotoğrafın birleşiminden oluşan yüksek kaliteli renkli fotoğraf, NASA'yı oldukça sevindirdi. 'Pancam'ın sorumlusu Jim Bell, "Renkler o kadar gerçek ki, orada olsak aynı şeyleri görürdük" dedi. Bu fotoğraflarla, Mars'ta geçmişte su bulunup bulunmadığını anlamak için kayalar incelenecek ve iklim hakkında ipucu edinilmeye çalışılacak. 
   
   Ruslar meteor avlayacak    Rus bilim adamları, Lavoçkin'deki Bilim Enstitüsü'nde Dünya'yı uzaydan gelebilecek tehlikelerden koruyacak bir savunma sistemi için çalışıyor. 
   Rus Pravda gazetesinin internet sitesindeki habere göre, proje aşamasında olan "Kale" adındaki sistem hayata geçirilirse, meteorlar Dünya'dan fırlatılacak bir roketin taşıdığı güçlü nükleer bombayla, uzaydayken vurulacak. 
   Rus uzmanlara göre, yakın gelecekte dünyayı 400 meteor ve 30 kuyruklu yıldız tehdit ediyor. Geçen 10 yıl içinde 20 büyük uzay cismi dünyaya tehlikeli sayılabilecek mesafelerden teğet geçmişti. Uzmanlar çapı 1 kilometreden büyük bir meteorun Dünya'ya çarpmasının insanlık için felakete neden olabileceği uyarısında bulunuyor. 2008'de çapları 1 kilometreden büyük gök cisimlerinin yüzde 90'ının yörüngeleri tespit edilecek ve Dünya'ya yönelik bir tehdidin boyutu anlaşılacak. 
   
   Güneş'in ikizinde 'hayat' umudu    ABD'li astronomlar, Güneş'in ikizi olarak nitelenen bir yıldız keşfetti Akrep Takımyıldızı'nın sol pençesinde, Dünya'ya 46 ışık yılı uzaklıkta bulunan yıldıza '18 Scorpii' adını veren astronomlar, Güneş'in 'ikizinin' bulunmasının bu yıldızın da çevresinde dönen gezegenler ve buralarda yaşam olabileceği ihtimali doğurduğunu söyledi. Pennsylvania'daki Villanova Üniversitesi'nce keşfedilen 18 Scorpii, hemen hemen aynı yaşta yaklaşık 5 milyar yıl olmasının dışında, kütlesi ve yüzey ısısı bakımından da Güneş'e çok benziyor. Kendi ekseni etrafında Güneş'e çok yakın bir hızla dönen 18 Scorpii'nin, Güneş'tekine benzer lekeleri de var. 
   
   
   
</TEXT>
</DOC>
