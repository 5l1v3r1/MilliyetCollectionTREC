<DOC>
<DOCNO> 201034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/spor/bnba.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci derecede alarm 
</HEADLINE>
<TEXT>

   NBA'de geçen sezonun şampiyonu San Antonio Spurs, galibiyet yüzdesine Doğu Konferansı takımlarıyla pansuman yaparken, Batı Konferansı'ndaki rakipleriyle boy ölçüşemiyor 
      NBA'e yakın plan METE AKTAŞ 

   
   Garip ama gerçek. NBA'de sezon 82 maç değil de 22 maç üzerinden oynansaydı, 2002 - 03 Şampiyonu San Antonio Spurs 22 maçta aldığı 12 galibiyetle Batı Konferansı play - off tablosunda yer alamayacaktı. 
   Aslında 22 maçta elde edilen 54.5'lik galibiyet oranı çok kötü değil. Birçok Doğu Konferansı takımı böyle bir orana sahip olsa zil takıp oynayacak. Spurs, Batı Konferansı'nda değil de, Doğu Konferansı'nda mesela Atlantik Grubu'nda olsaydı, zirvede yer alacaktı. Ama Batı'da Lakers, Sacramento, Dallas, Minnesota, Houston ve bu yıl büyük çıkış yakalayan Denver, Memphis, Utah ve Portland gibi takımların güçleri San Antonio'nun ikinci derecede alarm vermesine neden oluyor. Son 3 maçlarını kazanıp, Orlando - Miami - Chicago galibiyet oranlarını 50'nin üzerine çıkardıysalar da, galibiyetlerin Doğu'nun zayıf takımlarına karşı alındığını hatırlatmakta yarar var. 
   
   Yeniler üzüyor 
   Spurs şu ana kadar Batı'nın güçlü takımlarına yaptığı 12 maçın 9'unu kaybetti. Bu yenilgilerden 3'ünü konferanstaki en büyük rakibi Lakers'a, 2'sini ise grubundaki en büyük rakibi Dallas'a karşı almaları da düşündürücü. Köklü değişiklik yapan ve şampiyon kadrodan sadece 6 oyuncusuna bu sezon yer veren Teksas ekibinde gidenlerin boşluğunu doldurmak için kadroya dahil edilen yeni yüzler henüz beklentileri karşılamış değiller. 
   Emeklilik limanına demir atan "Amiral" David Robinson'ın yerini doldurması için alınan Sloven pivot Rasho Nesterovic rolüne uyum sağlayamadı. 8.6 sayı 8.1 sayı ortalamaları, Spurs'den alacağı 42 milyon doları karşılamıyor. Son 3 maçta kıpırdanmalar gösterdi, ama Andrew DeClercq ile Udonis Haslem'in karşısına 80 yaşındaki George Mikan'ı koysak, 10 küsur sayı atmayı becerirdi. 
   
   Hido hareketlenmeli 
   Hidayet oynadığı 21 maçta maç başına 21.4 dakika sahada kalırken 7.3 sayı 3.5 ribaund 1.3 asist ile oynuyor. Bunlar, sahada ortalama 21 dakika kalan bir oyuncu için kötü sayılamayacak rakamlar olsa da, herkesin beklentisi daha fazla. Hido'nun en önemli sorunu şutunda istikrar sağlayamaması. 37.7'lik şut isabetini artırması lazım. Bu sezon ribaundlarda, savunmada Hido'yu daha aktif görüyoruz, ama bu sefer de hücumda çoğu zaman pasif kalması can sıkıyor. Hücumdaki kısırlık aslında takımın genelinde yaşanıyor. Geçen sezon 95.8 olan sayı ortalamaları bu sezon 90.7'ye düştü. Şut isabet oranında 41.6 ile 24. sırada yer alıyorlar. 
   
   Bu tabloya kanmayın 
   Sezonun ilk ayında oldukça gaddar bir fikstüre maruz kaldılar ve bu dönemde Tim Duncan ile Tony Parker'ın sakatlıkları, takım içi kimyasının oturmamış olması, bu yavaş başlangıcın en büyük sorumlusu oldu. Ancak bu olumsuz tabloya bakarak Spurs'ün şampiyonluk yarışında bu sezon iddialı olmayacağını düşünmek büyük bir yanlışlık olacaktır. Spurs ilk şampiyonluğunu kazandığı 1999'da sezona 6 - 8, 2. kez kupayı kaldırdığı geçen yıl ise 11 - 7 ile başlamış ve daha sonra momentum kazanarak play - off'ta tozu dumana katmıştı. Hem ayrıca şu lafı da unutmamak lazım Bir şampiyonun yüreğini asla küçümsemeyin. 
   
   ZİRVEDEKİLER 
   1- L.A Lakers Oyuncular "henüz uyum süreci bitmedi" diyor. Böyle sürece can kurban be dostlar 
   2- Sacramento Brad Miller...Brad Miller....Brad Miller...Brad Miller.... 
   3- Indiana 5 maçlık Batı turunda ancak 2 galibiyet çıkardılar. 
   4- Dallas Nowitzki'nin yokluğunda çaylak Josh Howard'ın yıldızı parladı. 
   5- Detroit Mehmet Okur'un çıkışı sürüyor, ama hala takım olarak hücumda bir kimlik arayışı içindeler. 
   6- Denver Carmelo Anthony "Yılın Çaylağı" ödülüne koşuyor. 
   7- New Orleans Giderek düşen şut yüzdeleri 41.2 dikkat çekiyor. 
   8- Minnesota Bu kadar sakata rağmen burada olmaları ileride Wolves'u daha iyi günlerin beklediğinin simgesi. 
   9- Houston Ligin en iyi savunma yapan 2. takımında Yao Ming çıkışa geçti. 
   10- Utah Oynadıkları "eski okul" basketbolla "gönüllerin takımı" haline geldiler. Lakers'a yenilirken ecel terleri döktürdüler. 
   
   Hidayet yine durgun kaldı    1 sayı attı 
   NBA Ortabatı Grubu'nda dibe oturan son şampiyon San Antonio Spurs, art arda üçüncü galibiyetini alarak çıkışa geçerken, Hidayet Türkoğlu, yeni takımında yine sessiz kaldı. Chicago Bulls'u rakip sahada 96 - 82'lik skorla mağlup eden Spurs'ta 9 dakika sahada kalan Hidayet, maçı 1 sayı, 1 asist, 2 ribaundla tamamladı. Bu arada sezonun ilk maçında New York'u yendikten sonra üstüste 19 maç kaybeden Orlando Magic, Phoenix Suns'ı 105-98 mağlup ederek kendi sahasındaki ilk galibiyetini aldı. Bu maçta 23 dakika sahada kalan Zaza Paculia, 8 sayı, 5 ribaund, 1 asist, 1 blokla oynadı. 
   
   Diğer sonuçlar 
   New Orleans - Milwaukee 91 - 85 
   Boston - Utah 102 - 80 
   
   HAFTANIN BEŞİ 
   Tim Duncan San Antonio 
   Shaquille O'Neal LA Lakers 
   Vince Carter Toronto 
   Stephon Marbury Phoenix Suns 
   Kevin Garnett Minnesota 
   
   NE DEDİN NE DEDİN 
   "Aynı şeyi ben yapsam en az 10 maç ceza alırdım be Ama tabi Tim Duncan cici, şeker, efendi çocuk. O yaptıysa kazayla yapmıştır " Golden State maçında kamenlerinden birini ittiği için Tim Duncan'a verilen 1 maç cezayı az bulan O'Neal, NBA yönetiminin, kendilerine kini olduğunu ima ediyor. 
   "Bu çocukların başarısızlıklarının en büyük sorumlusu yine bizleriz, yani genel menajerler. Kolej basketbolunun temeline mayın döşeyip orayı kuraklaştırdığımız yetmiyormuş gibi, şimdi aynı şeyi uluslararası basketbola yapıyoruz. Sırf fundamentalı gelişmiş, dışarıdan iyi şut sokuyor diye 17 - 18 yaşında, çok az hatta hiç deneyimi olmayan başka kültürden gelen çocukları alıyoruz ve kurtlar sofrasına atıyoruz." İsmini vermek istemeyen bir NBA GM'i, draftta üst sıralarda seçilen Milicic, Pietrus gibi uluslararası genç oyuncuların, beklentileri karşılayamamalarının nedenenini söylüyor. 
   
   HAFTANIN TAKIMI 
   LOS ANGELES LAKERS 
   ONLAR için artık fazla söz söylemeye gerek yok. Ligin en korkutucu takımı Los Angeles Lakers, rakip takımları hallaç pamuğu gibi atmaya devam ediyor. Coach Phil Jackson ve çetesinin geçtiğimiz haftaki kurbanları sırasıyla deplasmanda Spurs, Mavericks ve sahalarında Utah oldu. Arka arkaya 9 maç kazanan Lakers'ın haftayı 3 - 0 ile kapamasındaki anahtar faktör yaptığı sıkı savunmaydı. Sarı-Morlular, rakiplerini 39.2 şut isabetinde tutarken zorladıkları 53 top kaybından da 58 sayı ürettiler. 
   
   HAFTANIN OLAYI 
   NBA yönetimi ile Oyuncular Birliği'nin 5 yıldır yürürlükte bulunan Toplu iş Sözleşmesi'ni 2004-05 sezonuna kadar uzatmaları. Hatırlanacağı gibi 1998'de şu an yürürlükteki sözleşme üzerinde taraflar anlaşamayınca Oyuncular Birliği lokavt kararı almış ve NBA, tarihinde ilk defa bir sezona vaktinde başlayamamıştı. 
   
   HAFTANIN OYUNCUSU 
   SHAQUILLE O'NEAL LOS ANGELES LAKERS 
   2.16 m'lik dev pivot bir aydan fazla süredir hiçbir maçta 17 şuttan fazla şut kullanmadı. 6 Kasım'dan beri ise çeyrek başına sadece 3 şut kullanıyor. Karl Malone-Kobe Bryant-Gary Payton üçlüsünün varlığı O'Neal'ın hücumda eskisi kadar yorulmamasına ve savunmada daha aktif bir rol oynamasına neden oluyor. Shaq geçen hafta Lakers'ın 3 galibiyetinde sadece 19.7 sayı gibi kendi klasına göre vasatın altında bir ortalama tutturduysa da 16.7 ribaund 5 asist 5 blok ortalamaları takımı için büyük önem taşıyordu. 
   
   BU MAÇ KAÇMAZ 
   L.A. LAKERS - DALLAS MAVERICKS 12 Aralık Cuma 
   LA Lakers bu sezon iki kez yendiği Dallas Mavericks'i yenerek sezon serisini kazanmayı ve muhtemel playoff eşleşmesinde kendisine avantaj sağlamayı amaçlıyor. Dallas ise Lakers karşısındaki makus talihini yenmeye çalışacak. 
   
   DOĞU KONFERANSI    Atlantik Grubu TAKIM G M Galb. Philadelphia 11 10 52.4 New Jersey 9 11 45.0 Boston 7 10 42.9 Washington 7 12 36.8 New York 7 14 33.3 Miami 5 15 25.0 Orlando 2 19 0.95 
   
   Merkez Grubu TAKIM G M Galb. Indiana 16 5 76.2 New Orleans 15 7 68.2 Detroit 14 7 66.7 Toronto 12 8 60.0 Milwaukee 9 12 42.9 Atlanta 6 15 28.6 Chicago 5 15 25.0 Cleveland 5 15 25.0 
   
   BATI KONFERANSI Ortabatı Grubu TAKIM G M Galb. Dallas 13 7 65.0 Denver 13 7 65.0 Houston 12 7 63.2 Minnesota 12 8 60.0 Memphis 11 8 57.9 Utah 11 9 55.0 San Antonio 12 10 54.5 
   
   Pasifik Grubu TAKIM G M Galb. LA Lakers 17 3 85.0 Sacramento 13 5 72.2 Portland 10 8 55.6 Seattle 9 8 52.9 Golden State 9 9 50.0 Phoenix 8 12 40.0 LA Clippers 6 10 37.5 
   
   İSTATİSTİKLER    SAYI Oyuncu Takım Ort. 1. Allen Iverson Philadelphia 29.4 2. Tracy McGrady Orlando 24.8 3. Baron Davis New Orleans 23.6 
   
   RİBAUND Oyuncu Takım Ort. 1. Kevin Garnett Minnesota 14.3 2. Erick Dampier G.State 13.6 3. Tim Duncan San Antonio 12.9 
   
   ASİST Oyuncu Takım Ort. 1. Jason Kidd New Jersey 9.2 2. Baron Davis New Orleans 8.5 3. Stephon Marbury Phoenix 8.3 
   
   BLOK Oyuncu Takım Ort. 1. Theo Ratliff Atlanta 3.38 2. Ben Wallace Detroit 3.30 3. Jermaine O'Neal Indiana 2.95 
   
   TOP ÇALMA Oyuncu Takım Ort. 1. Allen Iverson Philadelphia 2.95 2. Baron Davis New Orleans 2.81 3. Andrei Kirilenko Utah 2.26 
   
   9 Aralık Salı itibariyle 
   
   
   
   
</TEXT>
</DOC>
