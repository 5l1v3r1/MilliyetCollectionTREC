<DOC>
<DOCNO> 201987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun15.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan sürpriz çıkış Yeni bir plan hazırlıyoruz 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs konusunun çözümü için yeni bir plan üzerinde çalıştıklarını'' belirtti. 
     Cumhurbaşkanı Denktaş, Atina'da yayınlanan To Vima gazetesine verdiği demeçte, bu konuda Türk Dışişleri Bakanlığı ile ortak çalışmaların sürdüğünü belirterek, ''Kıbrıs konusunun çözümü için hazırladığımız yeni planı seçimlerden sonra kısa bir süre içerisinde sunacağız'' dedi. 
     Annan planının Rum tarafının beklentilerine yanıt veren ve Kıbrıs sorununa adil çözüm getirmeyen bir plan olduğunu kaydeden Denktaş, böyle bir planı Türk tarafının kabul etmesinin mümkün olamayacağını belirtti. 
     Denktaş, ''Kıbrıs Türk toplumu, Kıbrıs Cumhuriyeti'nin ortak kurucusu ve adada eşit egemen unsurdur. Ancak Annan planı bize ait olanları bize vermiyor. Bu bir çeşit Enosis sayılır. Kıbrıs'ta doğru teşhis olmazsa çözüm de olmaz. AB, Kıbrıs'ı gerçekten bütün olarak görmek istiyorsa bizimle görüşmeli. AB, stratejik açıdan Türkiye'ye ihtiyacı varsa 1 Mayıs'tan sonra bizi ayrı bir oluşum olarak destekleyecektir'' dedi. 
     AB'nin, Annan planını Türk tarafına kabul ettirmek için KKTC'de muhalefet partileriyle işbirliği yaptığını ileri süren Denktaş, ''Benden kurtularak halkımıza bu planı kabul ettirmek için planları var. AB, bu amaçla Kıbrıs'ta büyük paralar harcıyor. Muhalefeti de bu amaçla hazırladılar'' diye konuştu. 
     
</TEXT>
</DOC>
