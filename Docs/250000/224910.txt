<DOC>
<DOCNO> 224910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur12.html </URL>
<DATE> 2004/03/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
G-Stringli fotoğraf... Muhabirin Uluç hakkındaki şikayeti yersiz bulundu 
</HEADLINE>
<TEXT>

     Basın Konseyi Yüksek Kurulu, ''Bir bayan muhabirin g-string'li fotoğrafının yayınlanmasını doğru bulduğunu'' yazan Sabah Gazetesi yazarı Hıncal Uluç hakkındaki şikayetin ''yersizliğine'' karar verdi. 
     Konsey'den yapılan yazılı açıklamada, Sabah Gazetesi'nin 16-17 ve 20 Aralık 2003 tarihli nüshalarında Hıncal Uluç imzasıyla yayınlanan ''Ben O Resmi Basardım...'', ''Ya Annem Babam Görürse...'', ''Mesele G-String Külot mu Acaba '' başlıklı yazılarda, ''şikayetçi SKY Türk TV muhabiri muhabir Burcu Göksüzoğlu'nun, g-string külotunun görüntüsüne Hürriyet Gazetesi'nde yer verilmiş olmasının doğru bir habercilik olduğu, bunun yayınlanmasına kendisinin de taraftar olduğu, kaldı ki genç kızın fotoğrafın çekildiği toplantıda bulunan başka bir kişi tarafından uyarıldığı ve seçtiği giyim tarzıyla bu görüntünün ortaya çıkabileceğinden haberdar olduğu'' yolundaki ifadelere yer verildiği belirtildi. 
     Açıklamada, şikayetçi muhabir Burcu Göksüzoğlu'nun, ''Söz konusu yazılardaki ifadelerle kendisinin küçük düşürüldüğünü ve yalancı şahit kullanarak gerçeği yansıtmayan iddialarda bulunulduğunu, Basın Meslek İlkeleri'nin 4. ve 6. maddelerinin ihlal edildiğini'' savunduğu kaydedilerek, ''gerekli uyarının yapılmasını'' istediği bildirildi. 
     Sabah Gazetesi yazarı Hıncal Uluç'un konuya ilişkin açıklama göndermediği anlatılan açıklamada, şöyle denildi 
     ''Durumu değerlendiren Basın Konseyi Yüksek Kurulu, 5 Mart'ta yaptığı toplantısında, şikayet konusu yazının bayan muhabir Burcu Göksüzoğlu'nu aşağılayıcı unsurlar taşımadığı, gerçeğe aykırı bir yayın bulunmadığı görüşünü benimseyerek, Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' şeklindeki 4. madde ve 'Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' şeklindeki 6. maddesinin ihlal edilmediğine ve bu nedenle Sabah Gazetesi yazarı Hıncal Uluç hakkında 'şikayetin yersizliğine' oybirliği ile karar vermiştir.'' 
     
</TEXT>
</DOC>
