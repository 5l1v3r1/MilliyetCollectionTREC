<DOC>
<DOCNO> 204417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur01.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 10 ton sahte şampuan ve deterjan ele geçirildi 
</HEADLINE>
<TEXT>

     Büyükçekmece'de ürettikleri sahte şampuan ve deterjanları, ünlü firmaların sahtelerini bastırdıkları ambalajlarına doldurarak piyasada sattıkları öne sürülen üçü yabancı uyruklu beş kişi yakalandı. 
     Alınan bilgiye göre, jandarma ekipleri, istihbarat çalışmaları sonucu, sahte şampuan ve deterjan üretildiği öne sürülen Hadımköy Alkop Sanayi Sitesi'nde faaliyet gösteren Setanay Dış Ticaret Limited Şirketi'ne ait işyeri ve depoya aynı anda operasyon düzenledi. İşyeri ve depoda yapılan incelemelerde, sahte olarak üretilen ve variller içinde bulunan yaklaşık 10 ton şampuan, deterjan ve temizlik malzemesi ile ünlü firmaların sahtelerini bastırdıkları ambalajlarına doldurulan yaklaşık 10 bin kutu şampuan ve deterjan ele geçirildi. Ayrıca, çok sayıda boş ambalaj kutusu ile üretimde kullanılan kimyasal madde ve aletlere de el konuldu. Operasyon kapsamında 3'ü Romanya uyruklu beş kişi gözaltına alındı. İşyeri sahibi ile kardeşinin ise arandığı öğrenildi. 
     
</TEXT>
</DOC>
