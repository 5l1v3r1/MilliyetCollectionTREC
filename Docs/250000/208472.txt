<DOC>
<DOCNO> 208472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/siyaset/asiy.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna pes etmiyor 
</HEADLINE>
<TEXT>

   İstanbul Büyükşehir Belediye Başkanı Gürtuna ortada kaldı. AKP'den aday gösterilmeyen, CHP'den sonuç alamayan Gürtuna h l umudunu yitirmedi 
      ANKARA, İSTANBUL Milliyet 

   
   İstanbul Büyükşehir Belediye Başkanı Ali Müfit Gürtuna ile CHP arasındaki belediye başkan adaylığı görüşmesi sona erdi. CHP ile bağları kopan Gürtuna'ya AKP İstanbul İl Başkanlığı'ndan da "Artık sürpriz aday olmaz" mesajı geldi. Gürtuna'nın, Başbakan Tayyip Erdoğan'la Ankara'da yaptığı görüşmeden de sonuç çıkmadı. 
   CHP'nin önde gelen isimleriyle görüşen Gürtuna, bir hafta sonra tekrar görüşmek üzere sözleşti. Gürtuna'nın adaylık için Erdoğan'dan haber beklediğini belirtmesi, gönlünün AKP'de olduğunu açıklaması da sonuç vermedi. Geçen hafta sonu yeniden bir araya gelmesi beklenen CHP kurmayları ile Gürtuna'nın görüşmesi önceki gün ertelendi. Ertelemenin CHP Genel Başkanı Deniz Baykal'ın isteğiyle olduğu ifade edildi. CHP'nin vazgeçmesinde, "gönlünün AKP'de olduğunu söyleyen bir kişinin tabanda yaratacağı huzursuzluğun etkili olduğu" iddia edildi. 
   
   AKP'de sürpriz olmaz 
   CHP'ye göre, yeni bir görüşme söz konusu olmazken, mevcut adaylar arasında şimdilik adı öne çıkan kişi eski maliyeci Akif Hamzaçebi. Baykal da bugün İstanbul'a gelerek İstanbul il yöneticilerinin Lütfi Kırdar'da düzenlediği yemeğe katılacak. Perşembe sabahı ise, üst düzey yöneticilerle bir araya gelerek durum değerlendirmesi yapacak. 
   AKP İstanbul İl Başkanı Mehmet Müezzinoğlu da, partinin altı başkan aday adayıyla dün bir basın toplantısı düzenledi. Müezzinoğlu, belediye başkan aday adayları için teşkilatta temayül yoklaması yapacaklarını, daha sonra genel merkeze üç isim göndereceklerini anlattı. Müezzinoğlu, bundan sonra Gürtuna ya da başka bir sürpriz ismin aday olma ihtimalinin bulunup bulunmadığı sorularına "Genel merkez 24 Şubat'a kadar her tasarrufta bulunabilir. Ancak AKP şimdiye kadar hiç sürpriz işler yapmadı" yanıtını verdi. 
   Kurmayları, Erdoğan'ın Gürtuna'nın adaylığına soğuk baktığını vurguladı. AKP'li yetkililer İstanbul'da eski DSİ Genel Müdürü Veysel Eroğlu, Beyoğlu Belediye Başkanı Kadir Topbaş ve Tuzla Belediye Başkanı İdris Güllüce'ye şans veriyorlar. Pendik Belediye Başkanı Erol Kaya'nın şansının zayıf olduğu belirtildi. 
   
   
</TEXT>
</DOC>
