<DOC>
<DOCNO> 217209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo28.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep şokta Futbolcular terapiye alındı... 
</HEADLINE>
<TEXT>

     Süper Lig'de dün sahasında şampiyonluğun en güçlü adaylarından Fenerbahçe'ye 5-1 yenilen Gaziantepspor'da, yönetim kurulu, teknik kadro ve oyuncular ağır yenilgi karşısında adeta şoka girdi. 
     Fenerbahçe maçında özellikle rakibin attığı 4. golden sonra güney tribününde bazı taraftarların kasıtlı olarak yangın çıkartması, futbolcular ve yönetim kurulu üyeleri ile Celal Doğan hakkında tezahüratta bulunmalarının oyuncular üzerinde ağır bir etki yarattığı bildirildi. 
     Teknik direktör Nurullah Sağlam, özellikle çok önemli bir UEFA maçı öncesinde yaşanan olayları provokasyon olarak değerlendirerek, ''Bunu yapanlar taraftar, Gaziantepli olamaz. Futbolda her şey var, yenilirsin, yenersin, fark da yersin. Bunlar futbolda olağan şeyler. Yenildik diye dünyanın sonu gelmedi ya. Özellikle bazı futbolcularım moral yönünden sıfır noktasında. AS Roma maçı öncesi herkesi terapiye aldık'' diye konuştu. 
     Maça iyi başlayamadıklarını, henüz karşılaşmanın ilk 20 dakikasında yedikleri gollerin oyun düzenini alt üst ettiğini kaydeden Sağlam, ''Ortaya iyi bir mücadele de koyamadık. sonuçta hiçte ummadığımız bir yenilgi aldık. Bir ekip olarak çok üzgünüz. Hiçbir takım sahaya yenilmek için çıkmaz. Önemli bir maç öncesinde bu yenilgi hiçte iyi olmadı. İşimiz çok zor, ama tüm olumsuzluklara rağmen başarmak için sahaya çıkacağız. Umut ediyorum Roma maçına kadar çabucak toparlanırız'' dedi. 
     
     İYİ YOLDA DEĞİL... 
     Profesyonel Futbol şube Sorumlusu Asım Atmaz da Fenerbahçe maçında aldıkları 5-1'lik yenilgiyi konuşmak yerine tribünü ateşe verenleri konuşmanın daha doğru olacağını söyledi. 
     Gaziantepspor seyircisinin spor kamuoyunca yakından tanındığını, bugüne kadar en tartışmalı pozisyonların yaşandığı karşılaşmada bile olaylar çıkmadığına dikkat çeken Atmaz, şunları anlattı 
     ''Bir tiyatro seyircisi olarak bilinen, tezarühat yapmaya bile çekinen taraftarlarımız ne oldu da tribünleri ateşe verip, Gaziantepspor'u kayyımdan teslim alıp, UEFA'ya taşıyan, bizlere küçümsenmeyecek başarıları tattıran, futbolcu fabrikası bir takım yaratan başkana küfür etmeye, istifaya çağırmaya karar verdi. Bunlar Fenerbahçe'ye 5-1 yenildik diye mi oldu Konyaspor'u biz de geçen hafta deplasmanda 3-0 yendik, kimse alkışlamadı. Gaziantepspor iyi yolda değil. Bunu herkesin görmesi lazım. Hem para, hem zaman harcayacağız, bir takım yaratacağız. Sonra sen takıma ve yöneticiye söveceksin. Ben bunu kabul edemem.'' Perşembe günü olayların yaşandığı Kamil Ocak Stadında Avrupa'nın en güçlü takımlarından biri olan AS Roma ile 3. tur ilk maçına çıkacaklarını vurgulayan Atmaz, şöyle devam etti 
     ''Futbolcular psikolojik olarak ağır yaralı. Özellikle Fenerbahçe'den aldığımız değerli oyuncu Yusuf Şimşek, hakkındaki kötü tezahüratlar nedeniyle çok yaralı. Gaziantepspor bu kentin insanlarına sayısız başarılar yaşattı. Avrupa'nın en iyi takımlarını kente getirdi. Şimdi As Roma gibi bir takımı Gaziantep'e getiriyoruz. Milyon dolar da versen Roma'yı getiremezsin. Ama böyle taraftara Roma gibi takımı seyrettirsen ne olur, seyrettirmesen ne olur.'' Bu arada, Fenerbahçe yenilgisi sonrası yaşanan olaylar nedeniyle şoka giren ve moralman çöken futbolcular uzman psikiyatris yönetiminde terapiye alınacak. 
     Kulüp yetkilileri, futbolcuların tümünün isteksiz olduğu ve dün yaşanan olayların etkisinden halen sıyrılamadıklarını belirterek, ''Roma maçı öncesi tüm futbolcularımızı kazanmaya çalışıyoruz. Yaşanan olaylar çok çirkindi. Umarım bir daha böyle üzücü olaylar yaşanmaz'' diye konuştular. 
     
     AS ROMA GELİYOR 
     Gaziantepspor ile 26 Şubat Perşembe günü 3. tur ilk maçına çıkacak olan AS Roma takımının 25 Şubat Çarşamba günü özel uçakla kente geleceği, teknik direktör Fabio Capello ve takım kaptanı Francesco Totti'nin aynı gün 18.30'da VIP salonunda basın toplantısı yapacağı, 19.00'da Roma oyuncularının Capello yönetiminde Kamil Ocak Stadı'nda antrenman yapacağı bildirildi. 
     AS Roma takımı, maçın hemen ardından saat 23.00'de İtalya'ya hareket edecek. 
     
</TEXT>
</DOC>
