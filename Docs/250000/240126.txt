<DOC>
<DOCNO> 240126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas03.html </URL>
<DATE> 2004/05/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Metrepolitian Operası'nda başrolde ilk kez bir Türk... 
</HEADLINE>
<TEXT>

     New York'un dünyaca ünlü Metropolitan Operası'nda başrol oynayan ilk Türk operacı Burak Bilgili, oyununun ardından, zor beğenen Amerikalı eleştirmenlerden övgüler aldı. 
     Operanın en önemli merkezlerinden sayılan ''Met''de, Mozart'ın Don Giovanni adlı eserinde ''yıldız yaratan'' Leoporello rolüyle sadece bir oyun için sahneye çıkan 29 yaşındaki bas-bariton Bilgili, sahne ve orkestra provası yapmamasına karşın, rolünü başarıyla tamamlayarak seyircilerden büyük alkış aldı. 
     Biletlerin 250 dolara kadar satıldığı Metropolitan Operası'nı dolduran 4 bin sanatsever oyundan memnuniyet içinde ayrılırken, opera yöneticilerinin de Bilgili'nin tek oyunluk performansından memnun oldukları ve gelecek sezon ya da sonrasında genç operacıya yeniden teklif götürmeyi düşündükleri belirtiliyor. 
     Eleştirmenler, genç sanatçının özellikle ikinci bölümde çok başarılı olduğuna dikkati çekerek, Bilgili'nin sahnedeki çekiciliğinin doğal, kendine güveninin tam olduğu yorumunu yapıyorlar. 
     
     PROF. GÜREL'İN ÖĞRENCİSİ 

     Doktora düzeyinde burslu şan eğitimi gördüğü Philadelphia kentindeki Academy of Vocal Arts'tan AVA bu ay içinde mezun olacak olan Bilgili, soprano, şan öğretmeni, foniatri ses doktorluğu uzmanı ve Sedat Gürel-Güzin Gürel Sanat ve Bilim Vakfı'nın kurucu başkanı Prof. Güzin Gürel'in öğrencisi. 
     Bilgili, İstanbul Üniversitesi Devlet Konservatuvarı öğretim üyesi olan öğretmeni Gürel'in, başarısında büyük payı bulunduğunu belirtiyor. 
     Metropolitan'da sahneye provasız çıkmasının da ''sadece ayrıntı'' olduğunu söyleyen Bilgili, şöyle konuşuyor 
     ''Çoğunlukla prova yapamayan opera sanatçıları, sahnede operayı söylemek ve oynamak yerine, sadece orkestra şefiyle birlikte sanki konser gibi söylemeyi tercih ederler, ama ben bunu yapamazdım, ayrıca benim canlandırdığım Leoporello rolü, uzun ve Don Giovanni operasının konusunu anlatan bir karakter. Sahneye çıktığım anda provasız bu rolü canlandırmamın seyirci açısından hiçbir önemi yoktu, bunu seyirciye belli etmemem ve rolümü en iyi şekilde canlandırmam, benim için en önemli noktaydı. Operadan sonra sahne arkasında 100 kişi beni tebrik etmek için bekliyordu. Beni tebrik eden birçok kişi, bu operayı rahat, kendinden emin ve sanki bunu daha önce aynı sahnede söylemiş kadar iyi olduğumu belirttiler.'' ''Metropolitan'da yeniden sahne alacağına inandığını'' kaydeden Bilgili, ''Met'ten teklifi her zaman bekleyeceğim. Kariyerimi bir piramit olarak düşünüyorum, eğer bir taş eksik olursa piramit olmaz, bundan sonra hangi taşın gerektiği konusunda çok dikkatli düşünüyorum'' diyor. 
     
     PHILADELPHIA INQUIRER'DA MAKALE 

     Bilgili'nin Met'teki başarılı performansının ardından, Philadelphia Inquirer gazetesinde de geniş bir makale yayınlandı. ''Genç sanatçının fazla hazırlık yapmadan provasız biçimde Metropolitan'da sahne alışını büyük bir kumar'' olarak yorumlayan gazete, her şeye karşın Bilgili'nin ''bu kumarı kazanmış göründüğünü ve opera yöneticilerinin bas sanatçının ileride yeniden çağrılması konusunda olumlu görüş belirttiklerini'' yazdı. 
     Gazete, yaşamak için Philadelphia kentini seçen ve gelecek vaat eden Bilgili'nin genç yaşına karşın başarılı sanat geçmişi konusunda okuyucularına bilgi verdi. 
     ABD'nin entelektüel ve liberal sesi NPR radyosu da Burak Bilgili ile bir söyleşi yaptı. Radyoda cumartesi yayımlanacak söyleşide, Amerikalı dinleyiciler, Bilgili'nin iki aryasını da dinleme olanağı bulacak. 
     
     GENÇ YAŞTA BAŞARILI SANAT GEÇMİŞİ 

     Şan eğitimini Gürel'in sınıfında tamamlayan bas Burak Bilgili'nin yedi birincilik, bir ikincilik, bir de özel ödülü bulunuyor. Türkiye'de Siemens şan yarışmasında başlayıp Bertelsmann yarışmasına kadar uzayan, uluslararası başarı zincirine sahip olan Bilgili, geçen sezon Milano de Scala'da Lucrezia Borgia'da Alfonso, Baltimore Operası'nda Verdi'nin Rigoletto'sunda Sparafucile, Palm Beach ve Roma operalarında Donizetti'nin Lucia di Lammermoor'unda Raimondo, Pittsburg ve Vancouver operalarında Rossi'nin Sevil Berberi'nde Don Basilio rollerini başarıyla oynadı. 
     Opera sanatçısı bas Burak Bilgili, Dünya Gençlik Müzik Birliği Kanada Birimi tarafından 2 yıl önce düzenlenen ''International Jeunesses Musicales Montreal Şan Yarışması''nda dünyanın her tarafından katılan birçok genci geride bırakarak ikincilik ödülüne layık görülmüştü. JM Kanada Başkanı Joseph Rolueau, Bilgili için, ''Türklerin ve opera dünyasının divası Leyla Gencer ile birlikte birçok operada sahne aldım. Bence bu çocuk da geleceğin en büyük seslerinden biri olacak. Müthiş bir yetenek'' yorumunu yapmıştı. 
     Dünyadaki birçok opera yarışmasında Türkiye'yi ilk defa temsil etme başarısı gösteren Bilgili, Viyana'daki Belvedere, Las Palmas'daki Alfredo Kraus ve geçen haziranda BBC'nin Cardiff kentinde düzenlediği Dünya Opera Şarkıcıları yarışmalarını birincilikle tamamlayarak, Türkiye'yi başarıyla temsil etti. 
     Dünyadaki birçok opera sahnesinde de Türkiye'nin ismini duyuran Burak Bilgili, bu yıl da Toronto, Michigan, Virginia, Floransa, Barcelona, Seattle operalarında sahne alacağını belirtiyor. 
     Türk opera sanatını en iyi şekilde temsil etmeye devam edeceğini kaydeden genç sanatçı, ''Sporun yanı sıra Türkiye'nin adını sanat ve operayla da duyurmalıyız. Ben bunun için çaba harcıyorum'' diyor. 
     
</TEXT>
</DOC>
