<DOC>
<DOCNO> 209640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/soneko05.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldatıcı ve yanıltıcı reklam yapan firmalar yandı... 
</HEADLINE>
<TEXT>

     Ulusal yazılı ve görsel basında tüketiciye yönelik aldatıcı ve yanıltıcı reklam yapan firmalara uygulanacak cezanın 2004 yılı için, 45 milyar liraya çıkarıldığı bildirildi. 
     Konya Sanayi ve Ticaret İl Müdürü Şerafettin Akal, tüketicinin Korunması Hakkında Kanun'a aykırı hareket edenler hakkında, aynı kanunun 25'nci maddesi gereğince idari para cezalarının uygulandığını anımsattı. 
     Bu cezaların her yıl başında artırıldığını vurgulayan Akal, 2004 yılı için uygulanacak para cezalarının ortalama yüzde 28,5 oranında artış gösterdiğini söyledi. 
     Buna göre ticari reklam ve ilanların yasalara ve genel ahlaka uygun dürüst ve doğru olmaması, tüketiciyi aldatıcı ve yanıltıcı olması durumunda firmaya uygulanacak cezanın 4,5 milyar liraya çıkarıldığını belirten Akal, bu cezanın ulusal yazılı ve görsel basında yayınlanması durumunda cezanın 45 milyar lira olarak uygulanacağını anlattı. 
     Akal, yayın kuruluşlarında duyurulan promosyonlarda kurallara uyulmaması durumunda ödenecek cezanın ise 6,5 milyar liraya yükseltildiğini ifade ederek, şunları söyledi 
     ''Aykırılık ülke genelindeki süreli yayınlarda gerçekleşirse bu tutarın 20 katı ceza uygulanacak. Zararlı, tehlikeli mal ve hizmetlerle ilgili açıklayıcı ve bunların emniyetli kullanımını sağlayıcı bilgi ya da uyarıya yer vermeyen firmalar, 2004 yılı içinde 1 milyar 285 milyon lira para cezası ödeyecek. Standart ve kalite konusunda aldığı belgeye uygun standartlarda üretim yapmayan firmalara verilecek ceza da 2,5 milyar lira olarak yeniden düzenlendi.'' Akal, tüketicinin eğitilmesinde Sanayi ve Ticaret Bakanlığı'nca belirlenen usül ve esaslara aykırı davranılması halinde verilecek cezanın ise bu yıl için yaklaşık 650 milyon lira olarak belirlendiğini kaydetti. 
     
     GARANTİ SÜRESİ EN AZ 2 YIL OLMALI 
     Akal, tüketiciye garanti belgesi verilmemesi ya da garanti süresinin 2 yıldan kısa olması ve bu süre içinde arızalanan malın ücretsiz tamir edilmemesi durumlarında ise firmanın, 128 milyon lira para cezası ödemek zorunda kalacağını bildirdi. 
     Yurt içinde üretilen ya da ithal edilen sanayi mallarının, bakım, onarım ve kullanılmasıyla ilgili Türkçe kılavuzu olmadan satılması durumunda verilecek cezanın 128 milyon liraya yükseltildiğini vurgulayan Akal, ''kampanyalı satış sözleşmesinde aksi kararlaştırılmadıkça ön ödeme tutarını, satış bedelinin yüzde kırkından fazla tutan firmalar ise 320 milyon lira para cezasına çarptırılacak'' dedi. 
     
     DEFOLU MALA ''ÖZÜRLÜDÜR'' YAZMAYANLAR 
     Kampanyalı satışlarda, tüketicinin kampanyadan ayrılmaya karar vermesinin ardından, o ana kadar ödenen bedeli geri iade etmeyen firmaların da 320 milyon lira ceza ödeyeceğini ifade eden Akal, kampanyalı satışlarda satış tarihi, teslim edilme tarih ve şekli ile ilgili bilgilerin tüketiciye verilmemesi durumunda uygulanacak cezanın ise 128 milyon liraya yükseltildiğini vurguladı. 
     Akal, satışa sunulan ayıplı malların ya da ambalajlarının üzerine ''özürlüdür'' ibaresi yazmayan firmaların 2004 yılı içinde 128 milyon lira ceza ödemek zorunda kalacağını kaydetti. 
     Kapıdan satışlarda kurallara aykırı edenlerin ise 320 milyon lira ceza ödeyeceğini dile getiren Akal, ''belirtilen bu cezalar, bir kez yapılması halinde uygulanacak cezalardır. Suçun aynı takvim yılı içerisinde tekrar edilmesi durumunda verilecek para cezaları, iki katı şeklinde uygulanacak'' diye konuştu. 
     
</TEXT>
</DOC>
