<DOC>
<DOCNO> 208444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/ekonomi/eko02.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe AB'yi mahkemelik etti 
</HEADLINE>
<TEXT>

   Fransa ve Almanya'nın bütçe açıklarının AB sınırını aşması ve diğer üyelerin buna göz yummasıyla AB Komisyonu, 15 üyeyi birden Adalet Divanı'na göndermeye karar verdi 
   GÜVEN ÖZALP Brüksel 
   
   Fransa ve Almanya'nın Avrupa Birliği AB tarafından belirlenen ekonomik kurallara uymaması ve bu ikilinin ihlaline diğer üyelerin göz yummaları AB Komisyonu'nu harekete geçirdi. Komisyon, dün tarihinde bir ilke imza atarak AB'nin karar organı Bakanlar Konseyi'ne ilişkin son derece radikal bir karar aldı. Komisyon, AB'nin 15 üyesini birden Avrupa Adalet Divanı'na göndereceğini açıkladı. 
   Komisyon ile maliye ve ekonomi bakanlarından oluşan ECOFIN adı verilen konsey arasındaki mücadelenin temelinde euro bölgesinde uyulması gereken ekonomik ve mali kuralları belirleyen İstikrar ve Büyüme Paktı yatıyor. Bu pakt, üye ülkelerin ulusal açıklarının Gayri Safi Yurtiçi Hasılaları'nın yüzde 3'ünü aşmasına olanak vermiyor. Ancak Almanya ve Fransa'nın bu sınırı 2004 itibarıyla üçüncü kez aşmış olmalarına karşın diğer ülkeler, ağır cezai işlemleri gündeme getirmek yerine bu iki ülkeye 2005'e kadar süre vermişlerdi. Uyarılarına olumlu cevap alamaması üzerine komisyon, dün yaptığı son derece tartışmalı geçen bir toplantıda bu durumu adalete sevk etmeyi ve ECOFIN'in kararının iptalini istemeyi tercih etti. Komisyon, Adalet Divanı'ndan hızlı karar alma sürecini devreye sokmasını istedi. Bu ise mahkemenin 3 ile 6 ay arasında konuyu karara bağlayacağı anlamını taşıyor. 
   
   Farklı yaklaşımlar 
   Pakta ilişkin olarak Avusturya ve Hollanda kuralların uygulanmasını isterken Almanya, Fransa, İtalya ve Portekiz gibi ülkeler daha esnek olunmasından yanalar. Farklı görüşlerin bulunması komisyonun girişiminin beraberinde politik çekişmeleri de getirme riskini yükseltiyor. Komisyon ile üye ülkeler arasındaki tartışmanın sıkıntılar yaşayan AB ekonomisini olumsuz etkileyeceğine kesin gözüyle bakılıyor. Karar üzerine Alman Maliye Bakanı Hans Eichel, yargı sürecinin, bazı yapısal reformları geciktirebileceğini söyledi. 
   
   Almanya istemişti 
   Pakt kurallarının büyük bölümü euro'ya geçiş sürecinde Almanya'nın talebi üzerine hayata geçirilmişti. Almanya, o dönemde küçük ülkelerin mali disiplinlerini korumakta zorlanacaklarını düşündüğünden bu kuralların şart olduğunu düşünmüştü. Şimdi ise kendisi bu kurallara uymakta zorlanıyor. 
   
   OECD Doların euro karşısındaki hızlı düşüşü kaygı uyandırıcı    Ekonomik İşbirliği ve Kalkınma Teşkilatı OECD Genel Sekreteri Donald J. Johnston, dolardaki hızlı düşüşün kaygı uyandırıcı olduğunu söyledi. Johnston, Maliye Bakanı Kemal Unakıtan'ı ziyaret ettikten sonra gazetecilerin dolardaki değer kaybına ilişkin sorusu üzerine, "Doların özellikle euro karşısında değer kaybetmesi herkesi şaşırtıyor. Bu durum tüm dünya ekonomisini yönlendiren bir faktör. Dolayısıyla etkileri sadece euro bölgesinde değil tüm dünyada hissedilmekte." 
   
   Trichet uyardı, euro düştü 
   Avrupa Merkez Bankası ECB Başkanı Jean Claude Trichet'nin euro'nun değer kazanmasını hoş karşılanmadıklarını açıklaması, euro'nun hızlı yükselişini frenledi. 
   Dolar karşısında 1.29 seviyelerine kadar dayanan euro, bu açıklamanın ardından euro değer kaybetmeye başladı. Euro, dolar karşısında dün 1.2766'ya indi. 
   
   
</TEXT>
</DOC>
