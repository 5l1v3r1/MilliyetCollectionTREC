<DOC>
<DOCNO> 223469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko40.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Yerel seçimlerde kendimize güveniyoruz 
</HEADLINE>
<TEXT>

     Devlet Bakanı Ali Babacan, yerel seçimlere ilişkin olarak, ''Türkiye genelinde kendimize güveniyoruz, iyi olacak'' dedi. 
     Babacan, memleketi olan Ankara'nın Şereflikoçhisar İlçesi'nde esnaf ziyaretinde bulundu. Belediye başkan adaylarını ve kadın kolları ile partilileri dinledi. 
     Daha sonra Ekmekçioğlu Tuz Fabrikası'nı ziyaret ederek, bilgi alan Babacan, burada bir gazetecinin yerel seçimlere ilişkin sorusu üzerine, ''Türkiye genelinde kendimize güveniyoruz iyi olacak'' yanıtını verdi. 
     Yatırımcılar ve esnaf için yaptıkları en iyi önemli işin, engelleri kaldırmak olduğunu belirten Babacan, eskiden ÇED Raporu'nun 18 ayda alınabildiğini, şimdi ise 3 ayda alınabildiğini söyledi. 
     Türkiye'nin istihdamı artırmak için yatırıma ihtiyacı bulunduğunu anlatan Babacan, yatırımcının işini kolaylaştırmak için her şeyi yaptıklarını kaydetti. 
     Şereflikoçhisar'da esnafı da dolaşan Babacan, esnafın sorunlarını dinledi ve destek istedi. 
     Babacan bir eczacının, etiket bastırma makinasını göstererek ''Daha önce biz zam yapmak için bunu kullanıyorduk. Şimdi ilaç fiyatlarını ucuzlatmak için kullanıyoruz. Nisan ayında bir indirimden daha söz ediliyor'' demesi üzerine Babacan, ''Bizim prensibimiz hiç bir şey tamamlanmadan açıklama yapmıyoruz'' yanıtını verdi. 
     Esnafa fiyat artışları ile ilgili sorular soran Babacan'a, esnaf genelinden, fiyatların ya sabit kaldığı ya da çok artmadığı yanıtı geldi. 
     Şereflikoçhisar'a girişinde partililer tarafından uzun bir araç konvoyu ile karşılanan Babacan, ilçeye girişinde AK Parti adayının hazırladığı seçim minibüsü ile şehir turu attı ve çiçek dağıttı. 
     
</TEXT>
</DOC>
