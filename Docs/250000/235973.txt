<DOC>
<DOCNO> 235973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur06.html </URL>
<DATE> 2004/04/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye'nin görünümü bugün kuyruklara yansdı... 
</HEADLINE>
<TEXT>

     Kamu kurum ve kuruluşlarında çalışmak isteyen adayların girebileceği 2004-Kamu Personeli Seçme Sınavı'na KPSS başvurular, yarın sona erecek. 
     Memur olmanın ön koşulu olan sınavı kazananlar, sadece memur adayı oluyor. Bir sonraki engeli aşıp memur olmayı başaranlar ise DİE verilerine göre yoksulluk sınırında maaş alıyor. 
     Ve bugün Türkiye'nin tüm kentlerinde, yoksulluk sınırındaki maaşa ulaşabilmeyi umut olarak gören binlerce kişi, kilometrelerce uzunlukta kuyruklar oluşturdu. 
     Örneğin İzmir'de Alsancak Şehitler Caddesi'nde başlayan kuyruk, Talatpaşa Bulvarı'na kadar dayandı, fotoğraf makinelerinin objektiflerine sığmadı. 
     İstanbul ve Ankara'da da kuyruklar döne döne uzanırken, kalabalık nedeniyle başvurusunu yarına bırakmak zorunda kalanlar oldu. 
     Yarın son gün olması nedeniyle, KPSS başvuru merkezleri önünde insanlar günün ilk ışıkları ile birlikte kuyruğa girecek, yoksulluk sınırı maaşı izdiham yaşanacak. 
     
     NE İÇİN GİRİLİYOR 

     Kamu kurum ve kuruluşlarındaki A ve B grubu kadrolarda görev alabilmek için KPSS'ye girme koşulu aranıyor. 
     Buna göre, A Grubu kadrolar uzman yardımcılığı, müfettiş yardımcılığı, maiyet memurluğu kaymakam adaylığı ve meslek memurluğu Dışişleri Bakanlığı gibi özel yarışma sınavına tabi tutulmak suretiyle girilen mesleklerle ilgili kadroları içeriyor. 
     B Grubu kadrolar ise kamu kurum ve kuruluşlarındaki A grubu dışında kalan, ilk defa kamu hizmeti ve görevlerine atama yapılacak kadroları kapsıyor. 
     
     HANGİ OKUL MEZUNLARI BAŞVURABİLECEK 

     2004-KPSS'ye ortaöğretim lise ve dengi meslek liseleri kurumlarından, ön lisans iki yıllık meslek yüksekokulları veya iki yıllık açıköğretim programları programlarından ve lisans 4 veya daha fazla yıllık yükseköğretim programları programlarından mezun veya mezun olabilecek durumdakiler başvurabilecekler. Sınava ilköğretim ortaokul mezunları giremeyecek. 
     
     BAŞVURULAR 

     Adaylar, 2004-KPSS kılavuzunda belirtilen kurallara göre doldurdukları başvurma belgesi ile sınav ücretini yatırdıklarını belgeleyen banka dekontunu yarın mesai saati bitimine kadar aldıkları yerlere teslim edecekler. 
     Sınav ücreti, kılavuzda yer alan bankalardan birine sınavın adı ve T.C kimlik numarası verilerek yatırılacak. Sadece cumartesi sabah oturumuna girmek isteyen adaylar 35 milyon lira, cumartesi sabah oturumuna ek olarak diğer oturumlardan en az birine de girmek isteyen adaylar ise cumartesi sabah oturumu dahil 45 milyon lira ödeyecekler. 
     Başvuru işlemlerini sadece ÖSYM sınav merkezi yöneticiliklerinden yürütülecek. Adaylar, başvuru bürolarının adreslerini ÖSYM'nin http www.osym.gov.tr sitesinden öğrenebilecekler. 
     
     SINAV 

     2004-KPSS, 10-11 Temmuz'da sabah ve öğleden sonra olmak üzere toplam dört oturumda gerçekleştirilecek. Sınav, ÖSYM sınav merkezi yöneticiliklerinin bulunduğu 81 il ve 63 ilçe merkezi ile Lefkoşa'da yapılacak. 
     Tüm adaylar, 2004-KPSS'nin öğrenim düzeylerine göre düzenlenmiş Genel Yetenek ve Genel Kültür testlerinin uygulanacağı cumartesi sabah oturumuna girecekler. Cumartesi sabah oturumunda isteyen adaylara ayrıca Yabancı Dil testi de verilecek. 
     Öğretmen adaylarının ise cumartesi günü öğleden sonra oturumuna da girme zorunluluğu bulunuyor. 
     Pazar sabah ve öğleden sonra oturumları, A Grubu kadrolara atanmak isteyen lisans mezunu adaylara uygulanacak testleri kapsıyor. 
     
     ADAYLAR NASIL YERLEŞTİRİLECEK 

     A Grubu kadrolar için KPSS, genellikle eleme sınavı niteliği taşıyor. Kamu kurum ve kuruluşları, A Grubu Kadrolar için yapacakları giriş sınavına adayları KPSS sonuçlarına göre çağırıyor. A Grubu kadrolara sadece KPSS puanlarını kullanmak suretiyle de atama yapılabiliyor. 
     B Grubu Kadrolara ise yerleştirme, adayların tercihleri alınmak suretiyle, ÖSYM tarafından yapılıyor ve yerleştirilen adayların atamaları, kamu kurum ve kuruluşlarınca ayrıca bir sınav ve mülakat yapılmaksızın doğrudan gerçekleştiriliyor. 
     A Grubu kadrolara eleman almayı planlayan kamu kurum ve kuruluşlarının adları, kadro unvanları ve ağırlıklı puanları ile ilgili ayrıntılı bilgiler 2004-KPSS Kılavuzu'nda yer alıyor. 
     2004-KPSS kılavuzunda ayrıca öğretmenlik kadroları ile B Grubu kadrolar için personel alacak kamu kurum ve kuruluşlarının adları, kadro sayıları ve bu kadroların koşulları da bulunuyor. 
     A Grubu Kadrolar için kamu kurum ve kuruluşları, 2004-KPSS sonuçlarını nasıl kullanacaklarını ve yapacaklarsa giriş sınavlarını nasıl gerçekleştireceklerini basın yoluyla verecekleri ilanlarla adaylara duyuracaklar. 
     Adaylar tercih formlarını, 1-10 Eylül 2004 tarihleri arasında ÖSYM sınav merkezi yöneticiliklerinden alarak doldurup yine aynı yere teslim edecekler. 
     ÖSYM, 2004-KPSS ile ilgili olarak atama yapılamaması nedeniyle boş kalan kadrolara ek yerleştirme yapacak. Ek yerleştirme başvuruları da 8-12 Kasım 2004 tarihleri arasında alınacak. 
     2004-KPSS sonuçları, sınav tarihinden itibaren 2 yıl geçerli olacak. 
     
</TEXT>
</DOC>
