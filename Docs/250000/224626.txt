<DOC>
<DOCNO> 224626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/dunya/dun01.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyonu Şaron yönetti 
</HEADLINE>
<TEXT>

   İsrail Güvenlik Kabinesi'nden çıkan 'vur' kararının ardından Başbakan Şaron, ölüm emrini önceki gece çiftliğinden verdi 
      DIŞ HABERLER SERVİSİ 

   
   Şeyh Ahmed Yasin'e suikast kararı geçen hafta yapılan İsrail Güvenlik Kabinesi toplantısında alındı. Toplantıda İçişleri Bakanı Avraham Poraz ve Adalet Bakanı Yosef Lapid karşı oy kullandı. Güvenlik Kabinesi'nde alınan kararın sonucu olarak İsrail, Gazze'deki hedeflere bir haftadır füze saldırıları düzenliyordu. Yasin'in öldürüldüğü saldırıyı, İsrail Başbakanı Ariel Şaron organize ederek yönetti. Şaron, saldırı emrini önceki gece Negev'deki çiftliğinden verdi. 
   "İsrailNN.com" adlı internet sitesine göre ise operasyonu destekleyen İsrailli bakanlardan bazıları, Yasin'in öldürülmesinden sonra Şaron'u telefonla arayarak şimdi sıranın Arafat'ı öldürmek için hazırlanan planın uygulanmasına geldiğini söylediler. 
   
   Filistinli Bin Ladin 
   İsrail Ordu Radyosu'na göre İsrail Savunma Bakanı Şaul Mofaz, Şeyh Yasin'e yönelik suikasttan sonra, "Filistinli Bin Ladin'i öldürdük" dedi. İsrail Ordu Sözcüsü Tuğgeneral Ruth Yaron ise, "İsrail Hava Kuvvetleri bu dün sabah tüm kötülüklerin beyni, 'terör vaizi' Ahmed Yasin'i öldürdü" dedi. 
   
   HAMAS Şaron'un kafasını koparacağız    Filistinli terör örgütü HAMAS'ın yönetimi Gazze'deki cami hoparlörlerinden yaptığı açıklamada, "Şaron cehennemin kapılarını açtı. Artık hiçbir şey bizi onun kellesini koparmaktan alıkoyamaz. İsrail'e ölüm getireceğiz" dedi. El Fetih'e bağlı El Aksa Şehitleri Tugayı'nın açıklamasındaysa, "Dişe diş, göze göz intikam alınacaktır. İsrail birkaç saat içinde bu saldırının bedelini ödeyecek" denildi. HAMAS, Associated Press'e AP gönderilen açıklamada da, İslamcı örgütlerin, Yasin'in intikamının alınması için kendilerine katılacağını ve Yahudilere yardım eden ve suç işlenmesinde payı olduğu ileri sürülen ABD'nin de hedef alınabileceğini bildirdi. HAMAS'ın liderlerinden ve siyası kanadının sözcülerinden olan ve İsrail helikopterlerinin Haziran 2003'te düzenlediği füze saldırısından yaralı kurtulan Abdülaziz Rantissi de, "Bu ulus, saldırıya Yasin kadar büyük bir karşılık verecek. Yakında sözleri değil eylemleri göreceksiniz" dedi. 
   
   
   
</TEXT>
</DOC>
