<DOC>
<DOCNO> 208648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo29.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Hahveci Son 2 maçı ağrılar içinde oynadım 
</HEADLINE>
<TEXT>

     İspanya 1. Futbol Ligi'nde mücadele eden Real Sociedad takımının yıldız futbolcusu Nihat Kahveci, son 2 maçı ağrılar içinde oynadığını söyledi. 
     Aşırı yüklenmeden dolayı bacak kaslarında sakatlığı bulunan Türk futbolcu, bugün düzenlenen basın toplantısında, ''Malaga ve Real Madrid maçlarında iğne ile oynadım. Çünkü uzun zamandır kaslarımda ağrılar olmasına karşın önemli maçlarda oynamak istedim'' dedi. 
     Real Madrid karşısında alınan 1-0'lık galibiyetin çok önemli olduğunu vurgulayan Nihat, düşme hattından çıkmalarına karşın üst sıralara tırmanmak için çok daha iyi olmak zorunda olduklarını kaydetti. 
     Real Sociedad'ın yıldız futbolcusu, bu pazar oynayacakları Espanyol maçının Real Madrid maçından daha zorlu geçeceğini ifade ederek, ''Onlarda, son 2 maçlarını kazandılar ve ligde kalma mücadelesi veriyorlar. Real Madrid, atak oynayan bir takım o yüzden bize daha müsait bir oyunu vardı. Espanyol ise savunmaya yönelik oynuyor. Biz kazanmak için oynayıp, onlardan biraz daha uzaklaşmak istiyoruz'' dedi. 
     Nihat, geçen sezon Real Sociedad'ta birlikte oynadığı, ancak pazar günü rakip olarak karşısına çıkacak olan diğer Türk futbolcu Tayfun Korkut ile ilgili bir soru üzerine de ''Tayfun benim arkadaşım. Ama ikimiz de profesyoneliz ve herkes kendi takımı için oynayacak. Onun için daha önemli bir maç olacağını sanıyorum'' şeklinde konuştu. 
     Öte yandan, ligde 14 puanla sonuncu sırada bulunan Espanyol, ara transfer döneminde forvet oyuncusu arayışlarını sürdürürken, Bolton'un Brezilyalı futbolcusu Jardel ile görüşmelerin devam ettiği ve büyük olasılıkla olumlu sonuçlanacağı bildirildi. 
     
</TEXT>
</DOC>
