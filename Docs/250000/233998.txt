<DOC>
<DOCNO> 233998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/ekonomi/eko02.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstikrarsızlık geride kaldı' 
</HEADLINE>
<TEXT>

   Enflasyonun yüzde 12 olacak hedeflendiğini ancak piyasa beklentisinin yüzde 11.4 olduğunu belirten Devlet Bakanı Ali Babacan, 'Bu, güven ortamının oluştuğunun göstergesi' dedi 
      
   Devlet Bakanı Ali Babacan, güven olmadan ekonomilerin istikrara kavuşmasının mümkün olamayacağını belirterek, "Seçimlerden önce ne söz verdiysek, geçtiğimiz bir buçuk yıl içinde onu yaptık. Bu da bize duyulan güveni perçinledi. İlan edilen her politikamızı tavizsiz ve istikrarlı bir şekilde uyguluyoruz. Bize duyulan bu güven her geçen gün çok daha kuvvetleniyor" dedi. 
   IMF'nin bahar toplantıları ve Birleşmiş Milletler Ekonomik ve Sosyal Konsey toplantıları için ABD'de bulunan Babacan önceki gün gazetecilerin sorularını yanıtlarken kriz ve istikrarsızlık ortamının geride kaldığını söyledi. 2001'de milli gelirin yüzde 91'ine denk gelen kamu borç stoğunun, şu anda yüzde 71'ine gerilediğini kaydeden Babacan, şöyle konuştu 
   
   'Borç oranı tehdit olmasın' 
   "ABD'de bu oran GSMH'nin gayri safi milli hasıla yüzde 60'ı, Japonya'da ise yüzde 130'u. Gelişmiş ülkelerde yüksek kamu borç stoğu makul karşılansa da Türkiye için yüzde 71'lik oran çok fazla. Kamu borç stoğunun ülkemizin istikrarı üzerinde bir tehdit oluşturmasını istemiyoruz." 
   2003 yılı için hedeflenen enflasyon oranının yüzde 20 olduğunu ancak, bu oranın yüzde 14 olarak gerçekleştiğini hatırlatan Bakan Babacan, 2004 yılı için hedeflenen enflasyon oranının yüzde 12 olmakla birlikte Merkez Bankası anketlerinde ortaya çıkan piyasa beklentilerinin yüzde 11.4 şeklinde gözüktüğünü kaydetti. 
   Babacan, "Önceki hükümetler döneminde piyasa beklentileri hükümetlerin koyduğu hedeflerin hep üzerinde olmuştu. Ancak herkes bizim hedeflerimize inanıyor. Bu da artık güven ortamının oluştuğunun bir göstergesini teşkil ediyor" dedi. 
   
   
</TEXT>
</DOC>
