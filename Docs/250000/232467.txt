<DOC>
<DOCNO> 232467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/yasam/yas03.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüpten' küçük bir ressam çıktı 
</HEADLINE>
<TEXT>

   Dört yaşındaki Tuana, ilk kişisel sergisini açtı. 100'den fazla resmi olan Tuana'nın, bir özelliği daha var O bir tüp bebek 
      Bayram Kaygusuz 
   
   Küçük ressam Tuana Yazıcı, 'Cennete Düşen İlk Yağmur Damlası' isimli ilk kişisel resim sergisini, bugünden itibaren Fulya Galeri Artist'te meraklıların beğenisine sundu. Tuana 4. yaşını da, ilk resim sergisinde kutladı. 
   Anne Şehrazat Yazıcı, anaokulu öğrencisi kızının 1.5 yaşından beri resim yaptığını söyledi. Avusturya Liseliler Vakfı Okulu'ndan bursa hak kazanan kızının şimdiye kadar 100'den fazla resim yaptığını, bunlardan 30'unun sergilendiğini vurgulayan anne Yazıcı, şöyle konuştu 
   "Satışlardan elde edilen gelirin yüzde 10'u Küçükyalı Yetiştirme Yurdu'na bağışlanacak. Sergiyi açmamızda dostlarımızın çok büyük etkisi oldu. Tuana'nın resimlerini görünce sergi açmamız gerektiğini söylediler. Tuana ileride resime yönelmek isterse biyografisine bu sergi de eklenecek. Bu çok güzel bir şey." 
   'Tüpbebek' yöntemi ile 38 yaşında çocuk sahibi olduğunu belirten anne Yazıcı, hem onun hem kızının yaşadığı müthiş dramı da şöyle anlattı 
   
   İkizlerini deprem aldı 
   "Üçüz bebek bekliyordum. Dört aylık hamileyken 17 Ağustos depreminde üçüzlerden ikisini kaybettim. Tuana üçüzlerden biri. O doğduktan sonra, 1.5 yaşında el kasları gelişsin diye oyun hamurları veriyordum. Ancak hamurlarla oynamak yerine bir şeyler yapmaya başladı. Ortaya çıkanlar, bizi şaşırttı." Sergiyi açmadan önce davranış bilimcilere danışıp görüş aldıklarını da belirten Yazıcı, "Uzmanlar sergiyi doğum gününde açmamızı istediler. Tuana'nın yaptığı işten çok etkilenmemesi gerektiğini söylediler. Biz de yuvaya gönderdik. Tuana ne yapmak istiyorsa onu yapmasına izin veriyoruz" dedi. 
   
   
   
</TEXT>
</DOC>
