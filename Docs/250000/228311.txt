<DOC>
<DOCNO> 228311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonyas12.html </URL>
<DATE> 2004/04/03/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Kelly Osbourne, ilaç bağımlılığından kurtulmak için tedavi görüyor... 
</HEADLINE>
<TEXT>

     Heavy metal yıldızı Ozzy Osbourne'un 19 yaşındaki kızı Kelly Osbourne'un, ağrı kesici haplara olan bağımlılığından dolayı bir uyuşturucu rehabilitasyon merkezinde tedavi gördüğü bildirildi. 
     Kelly Osbourne'un ebeveynlerinin bir televizyon röportajında verdiği bilgilere göre, Kelly uzun süre ilaç kullandığını gizlemiş. Ancak hizmetçilerinin Kelly Osbourne'un yatağının altında bir kutu dolusu ilaç bulmasından sonra, Osbournelar kızlarının ilaç bağımlısı olduğundan emin olmuş. 
     Yıllarca madde bağımlılığının üstesinden gelmeye çalışan Ozzy Osbourne'un 18 yaşındaki oğlu Jack de geçen yıl kendi isteğiyle bir rehabilitasyon kliniğinde uyuşturucu ve alkol tedavisi görmüştü. Osbourne ailesinin tüm fertleri, müzik kanalı MTV'de yayımlanan ''The Osbournes'' adlı ''reality show''dan sonra herkes tarafından tanınır hale gelmişti. MTV'de 6 Nisan'da üçüncü sezonuna girecek şovda, sadece Ozbourne ailesinin büyük kızı Aimee yer almıyor. Ozzy 55 ve Sharon 51 Ozbourne, bir televizyon kanalına verdikleri röportajda, hizmetçinin bulduğu ilaç kutusunda 500 hap olduğunu ifade etti. 
     Çocuklarına uyuşturucudan nasıl uzak kalınacağına dair bir tavsiyede bulunup bulunmadığına dair bir soru üzerine Sharon Osbourne, ''Bu konuda ben de başarısızım. Başkasına nasıl tavsiyede bulunabilirim ki'' dedi. 
     
</TEXT>
</DOC>
