<DOC>
<DOCNO> 226064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/yazar/sazak.html </URL>
<DATE> 2004/03/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Başkent seçimi 
</HEADLINE>
<TEXT>

   
   28 Mart için artık geriye sayım başladı. Pazar günü sandık başında olacağız. Seçmen tercihleri de büyük ölçüde netleşmiş gözüküyor. 
   Başkentte solun umudu, Karayalçın ile Yılmaz Ateş arasındaki bölünmüşlüğe CHP ve SHP yönetimlerinin akılcı bir kararla son vereceği şeklindeydi. Bu haftaki 'Sohbet Odası' için gittiğimiz Ankara'da kimi görsek Melih Gökçek karşısında solun kazanma şansını yükseltecek bir 'son dakika' sürprizinden söz ediyordu. Ancak siyasetin dar çıkarcılığı, adayları halkın onlardan beklediği özveri çizgisine getiremedi. 
   Başkentte seçim, 1994 - 1999'da görülen filmin tekrarı olacak. Melih Gökçek büyükşehir belediye başkanlığını üçüncü kez kazanacak. 
   Karayalçın ve Ateş'in kaybedilmiş bir yarıştaki 'ikincilik' mücadelesini anlamak zor. Seçimden sonra bile 'anket' tartışması süreceğe benziyor. 
   Şampiyonlar liginden elenen takımların UEFA mücadelesi gibi, Ankara'yı kaybetmeye aday sol şimdi Çankaya'yı korumaya çalışıyor. 
   AKP'nin hedefi bu son kaleyi de düşürmek Neyse ki seçmen bilinçli, CHP - SHP bölünmesi Çankaya'da yaşanmayacak. Hacettepe Üniversitesi öğretim üyesi olan Prof. Muzaffer Eryılmaz saygın bir isim. Seçimi kazanacak iddiada. CHP, Yenimahalle'yi de Ufuk Ataç ile kazanır. Ancak seçim sonrası solda ciddi bir özeleştiri ve yeniden yapılanma sürecine girilmesi gerekiyor. 
   Tarhan Erdem'in hayli gürültü koparan 6 - 7 Mart tarihli araştırmasından sonra 20 - 21 Mart tarihli ikinci çalışması, CHP'nin 3 Kasım 2002 sonuçlarını koruyacağı gibi bir sonuç verse de, muhalefetteki çözülme solda gelecek açısından uyarıcı olmalıdır. 
   CHP oyları il genel meclisinde 28 Mart'ta yüzde 19.1 çıkıyor. AKP ise yüzde 49.1'e yükseliyor. 
   Bu tablo AKP'nin bir buçuk yılda oylarını yüzde 15 artırarak güçlendiğini gösteriyor. DYP dışında merkez sağ partiler eriyor. 3 Kasım'daki Genç Parti dağılmış durumda. Uzanlar gücünü koruyor olsaydı, CHP'nin yerinde bugün muhtemelen GP olacaktı. Böyle bir ortamda bile Meclis'teki muhalefetin erimesi nasıl savunulur 
   Aslında CHP yönetimi Tarhan Erdem'in anketine ve Tayyip Erdoğan'ın doğrudan CHP'yi hedef alan seçim kampanyasına dua etmeli. Aksi halde Baykal'ın meydanlarda söyleyecek sözü olmayacaktı. 
   İzmir'de Piriştina bir yana CHP bir yana. İstanbul ve Ankara'nın kazanılması halinde muhalefetin başarısından söz edilebilir. Gaziantep'te, Eskişehir'de, Bursa'da solun AKP karşısında belediye başkanlıklarını koruması gerekiyor. 
   28 Mart'ta liderlerin yapamadığını halk yapmalı ve sevilen başkanlara sahip çıkmalı. 
   Artık son söz seçmenin. 
   Tek parti düzenine gidişi muhalefet oyları önleyecek. 
   
      
   
   
</TEXT>
</DOC>
