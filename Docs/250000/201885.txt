<DOC>
<DOCNO> 201885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur27.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cevat Ayhan "AKP seçimlerde Erbakan'ın ismini kullandı" 
</HEADLINE>
<TEXT>

     Saadet Partisi SP Genel Başkan Yardımcısı Cevat Ayhan, AK Parti'nin, genel seçimlerde, Genel Başkan Necmettin Erbakan'ın ismini kullanarak oy topladığını öne sürdü. 
     Ayhan, 28 Mart tarihinde yapılacak yerel seçimler öncesinde, parti teşkilatını ziyaret etmek amacıyla geldiği Uşak'ta, basın toplantısı düzenledi. 
     AK Parti'nin, 3 Kasım'da, bütün seçim bölgelerinde Erbakan'ın ismini kullandığını ve böylece bütün oyları topladığını savunan Ayhan, ''AK Parti'ye genel seçimlerde verilen oyların tamamı SP'nin oylarıdır ama yerel seçimlerde bu olay olmayacak. Biz, kendi parti tabanımızla seçimlere girerek asıl gücümüzü göstereceğiz'' dedi. 
     Ayhan, AB konusunda da hükümetin, Türkiye lehine alacağı bütün kararlara destek vereceklerini kaydetti. 
     
</TEXT>
</DOC>
