<DOC>
<DOCNO> 224884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo22.html </URL>
<DATE> 2004/03/23/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Trabzonspor Gökdeniz ve Fatih ile yeniden bir görüşme yapacağız 
</HEADLINE>
<TEXT>

     Trabzonspor Kulübü Basın Sözcüsü Şener Yavuz, gelecek sezon 4-5 oyuncu transferi gerçekleştireceklerini söyledi. 
     Şener Yavuz, Mehmet Ali Yılmaz Tesisleri'nde düzenlediği basın toplantısında, gelecek sezonla ilgili transfer çalışmalarını sürdürdüklerini belirterek, ''Hocamız ile görüşüyoruz. Şu an Avrupa ve yurtiçinde görüştüğümüz oyuncular var. Gelecek sezon hocamız PAF takımından da oyuncu katmayı düşünüyor. 4-5 oyuncu transferi gerçekleştireceğiz'' dedi. 
     İç transfer konusunda Gökdeniz ve Fatih ile bugün veya yarın yeniden görüşeceklerini de dile getiren Yavuz, ''Galatasaray Kulübü yöneticisi Ergun Gürsoy'a söz verildiği biçiminde haberler doğru değildir. Biz bu konuya hiç konuşmayalım dedik. Yanındaki oğlu ısrarcı olmuştur, ancak böyle bir görüşme başlamadan bitmiştir'' diye konuştu. 
     Yaklaşan seçimler öncesi Trabzonspor'un seçime bulaştırılmaya çalışıldığını da ifade eden Şener, ''Daha önce birçok siyasi bu kulübe hizmet etmiştir. Ancak bazı siyasi partilerin Trabzonspor'u malzeme yapmak istediklerini görmekteyiz. Trabzonspor'a siyaset bulaşmamış ve bulaşılmayacaktır'' dedi. 
     
     GÜNEŞ'İN GÖREVDEN AYRILIŞI 
     Yavuz, Şenol Güneş'in milli takımlar teknik direktörlüğü görevinden ayrılışı ile ilgili de ''Yönetim kurulunda da bu konu dile getirilecektir. Ancak ben şahsen çok üzüldüm. Trabzonlu bir antrenörün milli takımdan ayrılışından rahatsızlık duydum'' diye konuştu 
     
     FLY AİR'DEN ALACAKLAR 
     Şener Yavuz, göğüs reklamı verdikleri FLY Air'den alacaklarının tahsil edilmediğini de söyledi. Yaklaşık 50 bin dolar söz konusu firmadan alacaklarının bulunduğunu kaydeden Yavuz, firma ile göğüs reklamı anlaşmasının iptal edilebileceğini kaydetti. 
     Yavuz, Maliye'ye olan borçlarının ödenmemesi halinde haziran ayında borçlarının 7 trilyona çıkarılacağını, bunun için Finans Bank veya Vakıflar Bankası'ndan kendi mal varlıklarını ipotek ettirerek kredi alacaklarını söyledi. 
     
</TEXT>
</DOC>
