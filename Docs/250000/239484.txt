<DOC>
<DOCNO> 239484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur37.html </URL>
<DATE> 2004/05/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
120 kişiyi dolandıran 'umut taciri'ne suçüstü... 
</HEADLINE>
<TEXT>

     Bursa'da, gazete ilanıyla bir yem fabrikasına eleman alacağını belirterek, iş başvurunda bulunan 120 kişiyi dolandırdığı iddia edilen kişi, suçüstü yakalandı. 
     Bursa Emniyet Müdürlüğü'nden yapılan açıklamaya göre, Erhan Ş'nin, Balıkesir'deki yem fabrikasına eleman alınacağı yönünde gazeteye ilan vererek, iş başvurusunda bulunanlardan 5 milyon lira aldığı ihbarı üzerine harekete geçen güvenlik güçleri, bu kişiyle temas kurdu. 
     Kendisini iş arayan bir kişi olarak tanıtıp, Erhan Ş. ile görüşen polis memuru, zanlıyı 120 adet iş başvuru formuyla birlikte yakaladı. Polisin yaptığı araştırmada, zanlının, iş başvurusunda bulunan kişilerden form parası adı altında 5'er milyon lira aldığı belirlendi. 
     Erhan Ş'nin, sorgulamasının tamamlanmasının ardından ''Dolandırıcılık'' suçundan adliyeye sevk edileceği bildirildi. 
     
</TEXT>
</DOC>
