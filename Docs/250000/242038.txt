<DOC>
<DOCNO> 242038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/dunya/dun01.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye yaranmak için masumları katlettik 
</HEADLINE>
<TEXT>


NEVSAL ELEVLİ Londra 


Balkan ülkelerinden Makedonya, 2 yıl önce ABD'nin sempatisini kazanmak için sahte bir antiterör operasyonu düzenlediğini ve hiçbir suçu olmayan 6 Pakistanlı ile bir Hintliyi katlettiğini açıklayarak, ilgili ülkelerden özür diledi. 
Müthiş itiraf, Makedonya İçişleri Bakan Yardımcısı tarafından geçtiğimiz hafta içinde yapıldı. 
"Daily Telegraph"ın haberine göre, bakan yardımcısı bir önceki hükümetin, ABD'nin gözüne girmek istediğini ve bu nedenle Washington'un teröre karşı savaşına katkıda bulunduğunu göstermek amacıyla bir komplo düzenlediğini açıkladı. Bakanlık Sözcüsü Mirjana Konteska, önceki İçişleri Bakanı Ljube Boskovski'nin özel güvenlik güçleri içinden "Aslanlar" adlı illegal bir ekip kurduğunu ve ABD'nin teröre karşı savaşına yardımcı olacak ülkelere mali destek vereceğini umarak sahte bir terör operasyonu düzenlediğini bildirdi. Plan uyarınca güvenlik güçleri, Üsküp'teki ABD ve İngiltere elçiliklerine saldırıya hazırlanan fanatik İslamcılar olarak takdim ettiği, ülkeye Avrupa'da iş bulmak için kaçak giren 6 Pakistanlı ve bir Hintliyi kırsal bir bölgeye götürerek kurşuna dizdi. Terör mizanseni yaratmak için de cesetlerin yanına kamuflaj üniformaları ile silahlar konuldu. 


</TEXT>
</DOC>
