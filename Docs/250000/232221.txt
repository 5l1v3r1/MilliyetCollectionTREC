<DOC>
<DOCNO> 232221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/kohen.html </URL>
<DATE> 2004/04/17/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Tayvan gibi olmak.. 
</HEADLINE>
<TEXT>

   
   KIBRIS'taki referandumda Rumların "hayır", Türklerin ise "evet" diyeceği yönünde tahminler yapılırken, öne sürülen bir görüş - veya umut - da KKTC'yi tanıyacak ülkelerin çıkacağı ve ambargonun kalkacağıdır. Bunun gerçekleşmesi halinde, ada resmen taksim edilmiş olacak ve KKTC de bir bağımsız devlet olarak varlığını sürdürebilecektir. "Tayvan örneği"nde olduğu gibi... 
   Kuşkusuz, daha önce de defalarca belirttiğimiz gibi, en iyisi "çifte evet" ile, Birleşik Kıbrıs Cumhuriyeti'nin kurulmasıdır. Ancak bunun gerçekleşmemesi halinde KKTC'nin tanınması ve ambargonun kalkması gündeme gelecektir. 
   Önce, KKTC'nin tanınması" olasılığına daha yakından bakalım. Açıkçası, BM Güvenlik Konseyi'nin daha önceki kararları, buna imkan vermiyor. Velev ki, önemli üyelerden biri çıkıp bu kararı değiştirsin. Veya, ülkelerden biri tek yanlı bir kararla KKTC ile diplomatik ilişkiler kurma cesaretini göstersin... 
   Referandumdan sonraki ilk aşamada ikisi de zayıf olasılık. Belki daha ileride - o da uluslararası konjonktüre göre - olabilir... 
   
   AMBARGO konusunda, bir hareketlilik görülebilir. Ama gene kısa vadede, "ambargo kalkacak, KKTC'nin ekonomisi düzelecek" gibi bir iyimserliğe kapılmamak lazım. 
   AB'nin "ambargo" uygulamaya başladığı 1994'ten önce, KKTC'nin Avrupa'ya ihracatı topu topu 60 - 70 milyon dolardı. Şimdi diyelim ki, AB KKTC ile ticaret yapmakta üye ülkeleri serbest bırakacak. KKTC bir "ihracat patlaması" mı gerçekleştirecek İmkansız. Çünkü KKTC'nin ihraç edecek ürün ve mallarının sayısı narenciye, sebze, süt mamulleri, tekstil çok kısıtlı. Ayrıca KKTC'nin enerji sorunu, AB standartlarına uymayan koşulları, rekabet gücünü çok sınırlandırıyor. 
   Bir de tabii çok önemli olan ulaşım sorunu var. Yabancı uçaklar KKTC'ye direkt sefer yapamıyor. Bu yüzden yabancı turist de pek gelmiyor. Bu kısıtlama da KKTC'nin tanınmaması ve ICAO gibi uluslararası kuruluşların buna uyması yüzünden oluyor. 
   Bütün bunlara bir de KKTC'ye dışarıdan yatırım gelmemesini eklemeli. Avrupa'dan veya Amerika'dan gelmemesi, hep aynı nedene bağlanabilir ama Türkiye'den de yok denecek kadar az sermaye akmasına ne demeli .. 
   
   GELELİM "Tayvan örneği"ne. 
   KKTC gerçekten Tayvan gibi olabilir mi 
   Tayvan eskiden - "Milliyetçi Çin" olarak - tanınıyordu. Ama 1970'lerden sonra Türkiye dahil, herkes Tayvan ile ilişkilerini kesip kıta Çinini "tek Çin" olarak tanıdı. Buna rağmen Tayvan varlığını günümüze dek - daha çok ekonomik gücüne güvenerek - sürdürebildi. 
   Bugün 22 milyon nüfuslu Tayvan'ı birkaç marjinal devlet dışında tanıyan yok. Ama 100 küsur ülke ile ticareti - ve ekonomik temsilcilikleri - var. Toplam dış ticaret hacmi 230 milyar dolar ... Gayri safi milli geliri 362 milyar dolar KKTC'nin sadece bir milyar dolar ... Fert başına milli geliri 17 bin dolar KKTC'ninki 3 bin dolar civarında ... Tayvan modern teknolojide "Uzakdoğu Kaplanları" ile yarışan bir ülke... 
   Tayvan bunu nasıl başardı ABD'nin büyük desteği ile. Ayrıca "deniz aşırı Çinlilerin" yatırımları ile. Ve - en önemlisi - kendi yeteneği, bilgisi, gayreti ile... 
   KKTC ambargo kalktığı takdirde, böyle bir başarı gösterebilir mi 
   Tayvan gibi olmak kolay değil. Ama ondan örnek alınabilir... 
   
   
      
   
   
</TEXT>
</DOC>
