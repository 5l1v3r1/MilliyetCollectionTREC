<DOC>
<DOCNO> 227246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko57.html </URL>
<DATE> 2004/03/31/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Yapı Kredi Bankası'nda yönetim değişti... 
</HEADLINE>
<TEXT>

     Yapı ve Kredi Bankası'nın 8 Yönetim Kurulu Üyesi'nden, Naci Sığın dışındaki 7'si değiştirildi. 
     Sığın'ın Genel Kurul sonrası yaptığı açıklamaya göre, bankanın Genel Müdürü de olan Naci Sığın, Yönetim Kurulu'nun doğal üyesi olarak görevini sürdürecek. Yönetim Kurulu'nun diğer üyeleri şu isimlerden oluştu 
     ''Mehmet Çekinmez, Ömer Kemal Gürer, Prof. Dr. Havva Güzin Üçışık, Dr. Mustafa Ünal, Sedat Altunay, Semih Çağlar ve Mustafa Selçuk Tamer.'' Yönetim Kurulu'nun yanı sıra Denetim Kurulu Üyeleri de değiştirildi. Mehmet Ersoy ve Lokman Gündüz Denetim Kurulu'na getirildi. 
     Yönetim ve Denetim Kurulu Üyeleri birer yıl süreyle görev yapacaklar. 
     Yapı ve Kredi Bankası'nın geçen yıl 31 Mart'ta gerçekleştirilen Genel Kurulu'nda Yönetim Kurulu'na, Rona Yırcalı, Selçuk Altun, Halit Soydan, Levent Ersalman, Lütfi Hasan Ersel, Rahmi H. Sayder, Tanbey Veziroğlu ile Naci Sığın seçilmiş, Yırcalı Başkanlığı, Altun ve Soydan Başkanvekilliği görevlerini üstlenmişti. 
     Denetim Kurulu Üyeliklerine ise Rüştü Çelebioğlu ile İbrahim Toptepe getirilmişti. 
     
     NACİ SIĞIN YAPI KREDİ GERÇEK BANKACILIKTAN ÖDÜN VERMEDİ 

     Yapı ve Kredi Bankası Genel Müdürü Naci Sığın, Yapı Kredi'nin gerçek bankacılıktan hiçbir dönemde ödün vermediğini bildirdi. 
     Yapı Kredi Bankası'nın 60. Olağan Genel Kurulu, basına kapalı olarak yapıldı. Genel Kurul sonrası yapılan yazılı açıklamaya göre, Sığın yaptığı konuşmada, gerçek bankacılığın, yetişmiş insan gücü, çağdaş teknoloji, bilgi sistemleri ve sermaye gücü ile müşterilere ihtiyaç duydukları her türlü bankacılık hizmetini, tercih edecekleri herhangi bir dağıtım kanalından sunabilme becerisi olduğunu vurguladı. 
     Nacı Sığın, ''Yapı Kredi gerçek bankacılıktan hiçbir dönemde ödün vermemiştir'' dedi. 
     Yapı Kredi'nin 2003 yılı faaliyetleri hakkında açıklamalarda bulunan Sığın, bankanın 2003 yılında mevduat pazar payının yüzde 10, krediler pazar payının ise yüzde 12 oranında gerçekleştiğini, kredi kartı cirolarının geçen yıl yüzde 28, ticari döviz işlem hacminin yüzde 14 olduğunu bildirdi. 
     Sığın, gerçek banka olmanın önemli göstergelerinden birinin, o bankanın hizmet ve komisyon gelirlerinin büyüklüğü olduğunun altını çizerek, ''2002 yılı ve 2003 yıllarında hizmet ve komisyon gelirleri en yüksek düzeye ulaşan banka Yapı Kredi olmuştur. Yapı Kredi, 2003 yılı sonu itibariyle ürettiği hizmet ve komisyon gelirleri ile tüm operasyonel giderlerini karşılayabilen Türkiye'deki tek bankadır'' diye konuştu. 
     
     SERMAYE YETERLİLİK RASYOSU YÜZDE 18,5 

     Naci Sığın, Yapı Kredi'nin 2003 bilançosunun dolar bazında yüzde 29 oranında büyüdüğünü, kredilerinin 7,8 katrilyon lira seviyesine yükseldiğini belirterek, bankanın müşteri mevduatının 13,2 katrilyon liraya ulaştığını kaydetti. 
     Sığın, ''2003 sonu itibariyle öz kaynaklarımız 3,5 katrilyon lira seviyesine gelmiştir. Bankamızın sermaye yeterlilik rasyosu ise yasal sınırın iki katının da üzerinde yüzde 18,5 olarak gerçekleşmiştir. Bankamızın 2003 yılı net karı 162 trilyon lira olmuştur'' dedi. 
     Yapı Kredi'nin bu işin gereklerini en iyi şekilde yerine getirebilmek amacıyla, nesiller boyunca gerek insan gücüne gerek teknolojik altyapısına önemli yatırımlar yaptığını aktaran Sığın, ''Bireysel alanda ve kredi kartlarında büyümeye devam edeceğiz. Bu alanlardaki lider konumumuzu sürdüreceğiz. Ticari alanda müşterilerimize daha yaygın hizmet sunacağız. Verimliliği artırıcı projeler geliştireceğiz. Hizmet kalitesi en yüksek banka olacağız'' şeklinde konuştu. 
     
</TEXT>
</DOC>
