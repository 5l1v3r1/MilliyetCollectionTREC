<DOC>
<DOCNO> 210116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun29.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzak filmini Fransa'da ilk haftada 33 bin kişi izledi 
</HEADLINE>
<TEXT>

     Yönetmen Nuri Bilge Ceylan'ın son filmi ''Uzak'', Fransa'da vizyona girdiği ilk haftanın ardından büyük bir başarıya imza attı. 
     ''Uzak''ın Fransa'daki genel dağıtımını üstlenen Pyramide şirketinden alınan bilgiye göre, filmi ilk hafta 33 bin 700 kişi izledi. 
     Fransa genelinde filmin 49 sinemada vizyona girdiğini hatırlatan yetkili, önümüzdeki hafta bu sayının 52'ye çıkartılacağını söyledi. 
     Dağıtım şirketi yetkilisi, filmin özellikle Paris bölgesinde büyük ilgi gördüğünü belirtti ve filmin ilk aşamada dört hafta sinemalarda oynatılmasının planladığını, ancak yoğun ilginin ardından bu sürenin uzatılmasının düşünüldüğünü söyledi. 
     Fransa'da yayımlanan Liberation gazetesinin sinema sayfasında çıkan haberde, ''Merakla beklenen Türk filminin, ilk hafta sonunda iyi sonuç elde ettiği' yorumu yapıldı. 
     Le Monde ve Le Figaro gazeteleri, geçen hafta yayımladıkları haberlerde, Cannes Film Festivali'nde ödül alan filmle ilgili övgü dolu yorumlarda bulunurken, yönetmen Nuri Bilge Ceylan ile ilgili röportajlara sayfalarında geniş yer vermişlerdi. 
     Uzak filmi, Türkiye'de gösterildiği toplam süre içinde 3 bin 738 kişi tarafından izlenmişti. 
     

     
</TEXT>
</DOC>
