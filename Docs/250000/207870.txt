<DOC>
<DOCNO> 207870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun01.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yolcu uçakta bomba olduğunu bildiren not iletince... 
</HEADLINE>
<TEXT>

     ABD'de American Eagle uçağının, Washington yakınlarındaki Ulusal Reagan Havaalanı'na inmesi gerekirken Uluslararası Dulles Havaalanı'na yönlendirilmesine bomba tehdidinin neden olduğu bildirildi. 
     Ulaştırma Güvenlik İdaresi sözcüsü Nico Melendez, bir yolcunun, görevliye uçakta bomba olduğunu bildiren bir notu iletmesi üzerine uçağın başka havaalanına yönlendirildiğini söyledi. 
     Washington Metropolitan Havaalanları İdaresi sözcüsü Tara Hamilton da Federal Soruşturma Bürosu FBI ajanlarının New York'tan havalanan American Eagle uçağındaki bir yolcuyu gözaltına aldığını söyledi. 
     37 yolcu kapasiteli uçakta 5 kişilik mürettebatla birlikte 24 kişinin bulunduğu, yolcuların Dulles'te sorgulandığı kaydedildi. 
     American Eagle, American Airlines'ın da dahil olduğu havayolu firması AMR Corp.'un yan kuruluşu. 
     
</TEXT>
</DOC>
