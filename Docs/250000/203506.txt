<DOC>
<DOCNO> 203506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun06.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana öldüğünde hamile miydi 
</HEADLINE>
<TEXT>

     Galler Prensesi Diana'nın, trafik kazasında öldüğünde hamile olduğu öne sürüldü. 
     Kazayla ilgili soruşturmayı yürüten Fransız polis yetkilisi, İngiltere'de yayımlanan The Independent on Sunday gazetesine yaptığı açıklamada, Prenses'in hamileliğinin hastane tarafından hazırlanan raporlarda açıkça belirtildiğini söyledi. 
     Gazete, adını vermediği Fransız polis yetkilisinin, ölüme ''suikast ya da komplonun'' yol açtığına dair delil bulunmadığını belirttiğini, bununla birlikte ''bazı şeylerin üstünün örtülmeye çalışıldığını'' kabul ettiğini yazdı. 
     Fransız polis yetkilisinin, ''hamileliğin Diana'nın ailesi ve Kraliyet'e utanç vermemek için'' gizlendiğini söylediğini kaydeden gazete, ''hamileliğin ölüm ve ölümü çevreleyen koşullarla doğrudan ilgisinin bulunmadığı düşünülerek bu durum iki yıllık soruşturmayı yürüten Fransız yargıç tarafından gizli tutuldu'' iddiasını ortaya attı. 
     Diana'nın ölümünden sonra kamuoyunda uzun süre tartışılan bu tür iddialar, başta Prenses'in yakın arkadaşları ve hakkında kitap yazan uşağı Paul Butler olmak üzere çevresi tarafından yalanlanmıştı. 
     
</TEXT>
</DOC>
