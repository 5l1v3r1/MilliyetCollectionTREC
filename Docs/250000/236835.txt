<DOC>
<DOCNO> 236835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun17.html </URL>
<DATE> 2004/05/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Fischer Türkiye, Batı ve İslam ülkeleri arasında köprü olsun 
</HEADLINE>
<TEXT>

     Almanya Dışişleri Bakanı Joschka Fischer, Türkiye'nin İslam toplumlarıyla Batılı demokrasiler arasında bir köprü görevi üstlenebileceğini söyledi. 
     Fischer, Der Spiegel dergisine yaptığı açıklamada, ''Türkiye'de şimdiki hükümet modern bir İslamiyet anlayışı geliştirmeye çalışıyor. Türkiye, İslam toplumlarıyla Batılı demokrasiler arasında bir köprü görevi üstlenebilir'' dedi. 
     Türkiye'nin AB üyeliğinin uzun vadeli bir perspektif olduğunu belirten Fischer, şunları kaydetti 
     ''Türkiye'ye 1963 yılında vaatlerde bulunmaya başlayan Alman hükümeti, bugünkü muhalefet parti üyelerinden oluşan bir hükümetti. Türkiye'ye şimdi 'Ne yaparsanız yapın, hiç bir şart altında AB'ye giremezsiniz' dersek büyük bir hata yapmış oluruz. Bu, Türkiye'yi, iç istikrarına da zarar verecek bir konuma itmektir. Bu açıkça bizim çıkarlarımıza karşı bir tutum olur.'' Almanya Dışişleri Bakanı Fischer, Irak konusunda da Alman hükümetinin tutumunu bir kez daha savunarak, ''Biz Irak'ın işgalinin İslamcı terörizmi güçlendirmesinden ve bölgeyi istikrarsızlığa sürüklemesinden endişe ediyorduk. Şimdi bu gerçekleşmek üzere. Bu nedenler yüzünden savaşa karşı uyarıda bulunduk, yoksa çoğu kişinin iddia ettiği gibi o zamanlar seçim arifesinde olduğumuz için değil'' diye konuştu. 
     
</TEXT>
</DOC>
