<DOC>
<DOCNO> 237157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun51.html </URL>
<DATE> 2004/05/04/ </DATE>
<TIME> 20.41 </TIME>
<AUTHOR>  </AUTHOR>
<HEADLINE>
Denktaş "AB'ye giren Kıbrıs'ın tümü değil Rumlardır" 
</HEADLINE>
<TEXT>

     KKTC Cumhurbaşkanı Rauf Denktaş, AB'ye Kıbrıs'ın tümünün değil, Rumların girdiğini belirterek Rumların Kıbrıs Türkünü temsil etme ve Kıbrıslı Türkler hakkında konuşma hakkı olmadığını söyledi. 
     Cumhurbaşkanı Denktaş, eşi Aydın Denktaş'la İstanbul'a gitti. 
     Denktaş, Geçitkale Havaalanı'nda yaptığı açıklamada, Rumların sahte bir ünvan arkasına saklanarak AB'ye girdiğini ve şimdi Türkiye'yi tehdit etmeye başladığını söyledi. 
     Rumların müzakereler sırasında pazarlık kozunu sonuna kadar kullandığını ifade eden Denktaş ''Rumlar eğer BM Güvenlik Konseyi'nden istediği neticeyi almış olsaydı, Annan Planı'nın o Türklere hak verir görülen kısımları da yerle bir edilmiş olacaktı'' diye konuştu. 
     İstediğini almış olsaydı, Rumların Annan Planı'na ''evet'' demiş olacağını belirten Denktaş ''Şimdi Rum, pazarlık kozunu elinde tutuyor'' dedi. 
     Kıbrıs Rum kesiminin AB'ye girme kararının 1 Mayıs'tan önce alındığını, bu nedenle Rumların rahat müzakere ettiğini, kendileriyle alay ettiğini ve zamana oynadığını dile getiren Denktaş, Rumların ''Kıbrıs Cumhuriyeti'' unvanının arkasına saklanarak AB'ye girdiğini söyledi. 
     Rumların ''AB'yi kullanarak Kıbrıs'ın tümüne sahip çıkma oyununu oynamaya başladığına'' işaret eden Denktaş, ''Bizi tanımazsa AB'ye giremez, birşey yapamaz diye Türkiye'yi tehdit etmeye de başlamıştır'' dedi. 
     Rumların, AB'de Kıbrıs Türklerini temsil etme hakkının olmadığını belirten Denktaş, ''Şimdi bunda ciddiyetle durmak lazımdır. Bunu sulandıran, sulandıracak olan önerilere kulak vermemek, yüz vermemek lazımdır. Ümit ederim ki hükümetimizle, Türkiye ile bu konular soğukkanlılıkla değerlendirilecek ve kazaen elde etmiş olduğumuz bu fırsat heba edilmeyecektir. Çünkü heba edilirse, aman lütfen Rumlar da evet desin de bu işi bitirelim gibi bir duruma girersek, o zaman sonumuz gelmiş olacaktır'' ifadesini kullandı. 
     Kıbrıs konusundaki son durumun Annan Planı'nın, haritalarıyla birlikte ortadan kalkması olduğunu belirten Denktaş ''Planın içinde, eğer taraflardan biri hayır derse bu ortadan kalkar, Genel Sekreter'in iyi niyet görevi düşer diye maddeler vardır. Bütün dünya bize bunu söylemiştir'' diye konuştu. 
     Denktaş, referandum öncesi vaatlerde ve tehditlerde bulunan yabancıların inanılırlığı ve güvenilirliğinin ne olduğunun önümüzdeki günlerde ortaya çıkacağını söyledi. 
     KKTC Başbakanı Mehmet Ali Talat'ın ABD'de temaslarda bulunduğuna işaret eden Denktaş ''Bize ne havalar getirecek, onların ışığında tabiatıyla bir değerlendirme yapılacaktır'' dedi. 
     Cumhurbaşkanı Denktaş, yarın sabah Gaziantep'e geçerek, Gaziantep Üniversitesi'nin kendisine verdiği ''fahri doktora'' unvanını alacak ve Kıbrıs konusunda bir konferans verecek. 
     Denktaş, temasları çerçevesinde bazı ziyaretlerde bulunacak ve öğrencilerle sohbet toplantısı yapacak. 
     Cumhurbaşkanı Denktaş Perşembe günü KKTC'ye dönecek. 
     
</TEXT>
</DOC>
