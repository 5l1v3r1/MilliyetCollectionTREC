<DOC>
<DOCNO> 203906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun25.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Eroğlu başkanlığında UBP-CTP'ye destek veririz" 
</HEADLINE>
<TEXT>

     Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş, Derviş Eroğlu başkanlığında kurulacak Ulusal Birlik Partisi UBP -Cumhuriyetçi Türk Partisi CTP koalisyon hükümetine dışarıdan koşulsuz destek vereceklerini bildirdi. 
     Serdar Denktaş, Cumhurbaşkanı Rauf Denktaş ile görüşmesinin ardından yaptığı açıklamada, DP olarak bir koalisyona girmeyi düşünmediklerini, ancak 4 partinin kuracağı geniş tabanlı bir koalisyona destek vereceklerini kaydetti. 
     Serdar Denktaş, 4 partinin bir uzlaşı hükümetinde anlaşamaması halinde, öncelikli olarak denenmesi gereken hükümet modelinin UBP-CTP koalisyonu olduğunu belirtti. Halkın bu iki partiye sorumluluk yüklediğini kaydeden Denktaş, Derviş Eroğlu başkanlığında kurulacak UBP-CTP hükümetine koşulsuz destek vereceklerini, Mehmet Ali Talat başkanlığında kurulacak CTP-UBP hükümetinde ise muhalefet olacaklarını açıkladı. 
     DP olarak görevlerinin, iki partiyi uzlaştırmak olduğunu ifade eden Denktaş, ülkenin bu süreçte hükümetsiz kalmasına ve Aralık-Mayıs sürecinin heba edilmesine neden olacak bir pozisyonda olmayacaklarını bildirdi. 
     Hükümet kurma konusundaki görüşlerini CTP Genel Başkanı Mehmet Ali Talat'a da ilettiklerini ifade eden Serdar Denktaş, Talat'ın, CTP-DP-BDH üçlü koalisyonunu aklından çıkartarak, bir UBP-CTP hükümetine konsantre olması gerektiğini söyledi. 
     CTP Genel Başkanı Talat'ın, ''Denktaş ve Türkiye arasındaki görüş ayrılıkları sürerse UBP ve DP'de çatlaklar olur'' sözlerinin anımsatılması üzerine Serdar Denktaş, bunları duyduğuna üzüldüğünü belirterek, ''DP milletvekilleri arasında bir çatlak olmasını bekliyorsa hayal gücü biraz yüksek'' ifadesini kullandı. 
     Milletvekillerinin DP disiplinine bağlı olduğunu ve bir uzlaşı için çalıştıklarının dile getiren Serdar Denktaş, Talat'ın, milletvekillerini zan altında bırakacak açıklama yapmaması gerektiğini belirtti. 
     
</TEXT>
</DOC>
