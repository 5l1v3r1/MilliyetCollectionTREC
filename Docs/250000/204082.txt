<DOC>
<DOCNO> 204082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/spor/spo04.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da çek krizi 
</HEADLINE>
<TEXT>

   Erol Tuna yönetiminin, kongre öncesinde futbolculara ve alacaklılara 20 gün vadeli çek dağıttığı ortaya çıktı. Bu sayede bilançodaki borcun azaltıldığı iddia edildi 
   
   Yeni yönetim şaşkın 
   TRABZONSPOR'DA yeni yönetim göreve başlar başlamaz çek kriziyle burun buruna geldi. Erol Tuna asbaşkanlığındaki eski yönetimin, ayrılmadan önce futbolcular, Samet Aybaba ve alacaklılara 20 gün vadeli çek dağıttığı iddia edildi. Tuna yönetiminin, hem yeni yönetimi güç durumda bıraktığı, hem de bilançoda da borçları 1.5 milyon dolar az gösterdiği tespit edildi. 
   
   Mazbatayı aldılar 
   FUTBOLCULARA bugüne kadar 750 milyar liralık ödeme yapan eski yönetimin, kongreden önce oyuncularına 1 milyon 200 bin dolarlık çek vermesi, büyük şaşkınlık yarattı. Yönetimin Samet Aybaba ile öteki borçlar için de 300 bin dolarlık çek verdiği ortaya çıktı. Görev mazbatasını dün alan yeni yönetim, "Para ödenmemiş olmasına rağmen bilançodan düşülmüş. Yani ödemesi bize kaldı" dedi. 
   
      'Hedefimiz şampiyonluk'    Aktuğ rotayı çizdi 
   BORDO - Mavili kulübün yeni Başkanı Atay Aktuğ, ligdeki yerlerinden memnun olmadığını söyledi. Aktuğ, "Lider Beşiktaş ile aramızda puan farkı var. Bu herşeyin sonu değil. Bizim için hedef her zaman şampiyonluk olacaktır. Turgay Semercioğlu bizim çocuğumuz ve görevine devam edecek. Kaliteli oyuncu yoksa transfer yapmayız" dedi. Aktuğ, ilk icraat olarak Mehmet Ali Yılmaz Tesisleri'nin kapanan yolunu açtırdı. 
   
   1 milyar ceza    PROFESYONEL Futbol Disiplin Kurulu, Galatasaray maçında çıkan olaylar nedeniyle Trabzonspor'u 1 milyar lira para cezasına çarptırdı. Kurul ayrıca Çaykur Rizesporlu Ali Eren'e 2 maç, Adanaspor Teknik Direktörü Yılmaz Vural'a da 20 gün hak mahrumiyeti cezası verdi. PFDK, A. Sebatspor'u da 750 milyon lira para cezası ile cezalandırdı. 
   
   Menajer Çıkrıkçı    TRABZONSPOR'DA yardımcı antrenör olarak görev yapan Orhan Çıkrıkçı'nın, menajerlik görevine getirileceği açıklandı. Bordo - Mavililer'in Beşiktaş'taki Sinan Engin modelini uygulayıp, Çıkrıkçı'ya yetki vermeyi planladığı öğrenildi. Başkan Atay Aktuğ, "Orhan, futbolcular tarafından sevilen bir isim. Menajer olarak görevini sürdürecek. Teknik işlere ise karışmayacak" diye konuştu. 
   
   
</TEXT>
</DOC>
