<DOC>
<DOCNO> 202768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo09.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Sociedad'a Kral Kupası şoku 
</HEADLINE>
<TEXT>

     İspanya'daki Kral Kupası'nın 2. turunda 2. lig takımlarından Alaves'e 2-1 yenilerek elenen Real Sociedad, bu sezon tüm umutlarını Şampiyonlar Ligi'ne bağladı. 
     Lig, Şampiyonlar Ligi ve Kral Kupası maçlarının yoğunluğundan dolayı Alaves karşısına yedeklerden ve gençlerden oluşan bir takımla çıkan Real Sociedad, 16. dakikada Mikel Alonso ile öne geçse de 81. dakikada Navarro ve 82. dakikada Kiko'nun gollerine engel olamayarak kupaya veda etti. 
     Nihat Kahveci, Kovaçeviç, Karpin, Xabier Alonso, Schürrer gibi yıldız futbolcularının kadroda yer almadığı maç sonrasında açıklama yapan Teknik Direktör Raynald Denoueix, bu rotasyonun elenme için bir gerekçe olmaması gerektiğini söyledi. 
     Geçen sezon son haftada şampiyonluğu Real Madrid'e kaptıran Real Sociedad'ın bu sezonki düşüşü genel olarak oyuncuların sık maç oynama temposunu kaldırmadığına bağlanıyor. 29 Ekim'den bu yana 8 haftadır galip gelemeyen Real Sociedad, ligin 16. haftası sonrasında 15 puanla 18. sırada düşme hattında bulunuyor. Bask takımının bu sezonki kötü gidişine rağmen Şampiyonlar Ligi'nde Galatasaray ile 1-1 berabere kalarak bir üst tura çıkması Teknik Direktör Denoueix'in takımda kalmasının tek nedeni olarak gösteriliyor. 
     Şampiyonlar Ligi'nde Fransa'nın Olympique Lyon takımıyla eşleşen Real Sociedad, ilk maçını 25 Şubat'ta Anoeta Stadı'nda oynayacak. 
     
</TEXT>
</DOC>
