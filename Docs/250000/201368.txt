<DOC>
<DOCNO> 201368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko18.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Dış ticaret hacmimizle ilk 20 ülke arasına giriyoruz 
</HEADLINE>
<TEXT>

     Devlet Bakanı Kürşad Tüzmen, Türkiye'nin, dış ticaret hacmiyle dünyada ilk 20 ülke arasına girdiğini belirtti. 
     Bakan Tüzmen, Trabzon Belediye Başkanı Niyazi Sürmen'i makamında ziyaret ettikten sonra AK Parti İl Teşkilatı'na geçerek partililerle görüştü. 
     Daha sonra Trabzon Limanı'nda incelemelerde bulunan Bakan Tüzmen, Gümrük Müdürlüğü'nde çalışmalarla ilgili bilgi aldı. 
     Burada gazetecilerin sorularını yanıtlayan Bakan Tüzmen, Türkiye'nin ihracat rakamlarının çok olumlu olduğunu, bu rakamları hiç kimsenin karalamaya çalışmaya hakkının olmadığını söyledi. 
     Bakan Tüzmen, Avrupa'da satılan her 3 televizyondan, her 3 çamaşır makinesinden birinin Türk markası olduğunu ifade ederek, ''Avrupa'da satılan 4 otomobilden 1 tanesi bizim. Bunlar çok önemli rakamlar. Şu an yapmış olduğumuz dış ticaret hacmiyle dünyada ilk 20 ülke arasına giriyoruz. Bu, bizim sanayicimizin, ihracatçımızın özverili çalışmalarıyla oluştu. Önemli olan bu başarıyı ileriye taşımak'' dedi. 
     Bakan Tüzmen, 17 Kasım 2002'de, 3 yıl içersinde 50 milyar dolarlık ihracat gerçekleştireceklerini söylediklerini anımsatarak, şöyle devam etti 
     ''2010'a kadar bu ülke 100 milyar dolar ihracat rakamını geçecek. Bu, şu anda yüksek gibi görünebilir ama biz bürokratlık dönemimizde de 30 milyar dolar dediğimiz zaman bize endişeli bakıyorlardı. Daha sonra 50 milyar dolar dedik, bu rakama ulaştık. Allah izin verirse 2010'a kadar 100 milyar doları geçeceğiz. Bu rakam, Türkiye'deki Gayrısafi Milli Hasıla'nın 7 bin dolar seviyesine çıkması demek. Türkiye'de, demokratikleşmede hiçbir problemin kalmaması demek. Bizi bütünleştiren bütün unsurların çimentoyla birleşmesi demek.'' 
     
     IRAK İLE EKONOMİK İLİŞKİLER 
     Bakan Tüzmen, bir gazetecinin, savaş öncesi Irak gezisinde yapılan anlaşmaların ne olduğu yönündeki bir sorusunu, şöyle yanıtladı 
     ''Bizim çok eleştirilen ziyaretimizde, 700 milyon dolarlık kontrat imzalamıştık. Bunun 675 milyon doları gerçekleşti. Bunu niye hiçkimse söylemiyor, yazmıyor Biz çalışmalarımıza aynı şekilde devam edeceğiz. Savaş öncesi Irak halkına hizmet ettik, savaş sırasında hizmet ettik, savaş sonrasında da hizmet etmeye devam edeceğiz. Irak bizim kardeş halkımızdır, akrabamızdır. Şimdi burada bir kaos ortamı var. İhracatçılarımızın sıkıntıları bulunuyor. Savaş olmasaydı, Irak'a 2003'te 3 milyar, 2004'te de 4 milyar dolarlık ihracat yapacaktık.'' Irak'a bu yıl sadece 1 milyar dolarlık ihracat yapabileceklerini kaydeden Bakan Tüzmen, ''Ama Irak vazgeçebileceğimiz bir pazar değildir. Bizim öyle bir lüksümüz yok. Biz işimizi yapmaya devam edeceğiz. Irak'a müteahhitlik hizmetlerimizi getireceğiz, ihracatımızı artırmaya devam edeceğiz'' diye konuştu. 
     Bakan Tüzmen, Irak'ın anahtarının Türkiye olduğunu vurgulayarak, ''Biz savaş sırasında gıda hizmetleri açısından savaşın en yoğun olduğu dönemde bile Irak halkının yanında olmaya çalıştık. Bizim hiçkimseyle problemimiz yok'' dedi. 
     Amaçlarının Ortadoğu halkının gayrisafi milli hasılasını yükseltmek olduğunu dile getiren Bakan Tüzmen, şunları söyledi 
     ''Oradaki insanların eğitim ve sağlık hizmetlerinden yararlanmasını sağlamak için çalışacağız. Ortadoğu'da fakirliği önleyemediğiniz zaman buradaki sıkıntıları aşamazsınız. Bütün dünyanın rahat etmesi için bu bölgenin zenginleşmesi lazım. Kimileri bu bölgeyi paylaşmaya çalışırken bence elbirliğiyle bu bölgeyi ayağa kaldırmaya çalışmamız lazım.'' 
     
</TEXT>
</DOC>
