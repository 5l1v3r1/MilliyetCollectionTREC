<DOC>
<DOCNO> 227657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo03.html </URL>
<DATE> 2004/04/01/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Efes Pilsen, ''final four'' şansını Bologna karşısında zora soktu 76-75 
</HEADLINE>
<TEXT>

     Efes Pilsen Basketbol Takımı, Erkekler Avrupa Ligi 2. Tur E Grubu'nda, İtalya'nın Skipper Bologna takımına deplasmanda 76-75 yenilerek 4'lü Final şansını zora soktu. 
     Karışlaşmaya pota altından ve dışarıdan bulduğu sayılarla başlayan Efes Pilsen, 3. dakikada 7-3'lük üstünlük yakaladı. Lacivert-beyazlılar, daha sonra üst üste hücumlardan boş dönerken, Vujaniç'in basketine engel olamadı ve Skipper Bologna, 5. dakikada 7-7 beraberliği sağladı. İki takım da bu periyotta hücumda zorlanırken, Efes Pilsen, bu çeyreği 14-13 önde geçti. 
     İkinci periyodun başlarında hücumda Langdon'u devreye sokan lacivert-beyazlılar, 17. dakikada farkı 33-22 ile 11 sayıya çıkardı. İtalya ekibi, Basile ve Delfino ile sayılar bularak farkı kapatırken, Efes Pilsen ilk yarıyı da 37-32 önde kapadı. 
     İkinci yarıya da hücumda iyi başlayan Efes Pilsen, 22. dakikada 35-44 ile farkı 9 sayıya çıkardı. Ancak bu dakikadan sonra hücumda hatalar yapan lacivert-beyazlılar, 4 dakikada sadece 3 sayı bulurken, Skipper Bologna yakaladığı 12-3'lük seriyle 26. dakikada 47-47 beraberliği sağladı. Ancak bu dakikadan sonra alan savunması yapmaya başlayan Türk temsilcisi, 3. periyodu 60-55 önde geçmesini bildi. 
     Efes Pilsen, son çeyreğe özellikle uzun oyuncularının faul problemiyle girdi. Büyük çekişmenin yaşandığı bu periyodun son 1.5 dakikasında Skipper Bologna 70-70 beraberliği yakaladı. Karşılaşmanın son 21 saniyesine de 73-73 beraberlikle girilirken, Efes Pilsen, bitime 10 saniye kala Graner'ın faul atışlarından bulduğu sayılarla 75-73 öne geçti. Skipper Bologna, yaptığı son hücumda Basile ile 3 sayılık bir basket bulurken, skoru da 76-75 ile kendi lehine çevirdi. Efes Pilsen, bitime 1 saniye kala Ermal ile kullandığı hücumdan boş dönünce İtalyan ekibi karşılaşmayı 76-75 kazandı. Bu sonuçla Skipper Bologna, grupta liderliğe yükselirken, Efes Pilsen, 4'lü Final için gelecek hafta Union Olimpia'yı yenip, Skipper Bologna'nın PAU Orthez maçını kaybetmesini bekleyecek. 
     Bu arada karşılaşmayı bugün İtalya'ya gelen Efes Pilsen Kulübü Başkanı Tuncay Özilhan da eşiyle birlikte izledi. 
     Öte yandan Avrupa Ligi 4'lü final maçlarının İsrail'de yapılmasını protesto eden Skipper Bologna taraftarları, ''Tel Aviv'de 4'lü final istemiyoruz'' yazılı bir pankart astılar. 
     
     KÜNYE 

     Salon Paladozza Hakemler Petr Sudek Slovakya xx, Stavros Tsanidis Yunanistan xx, Juan Carlos Arteaga İspanya xx Skipper Bologna Vujaniç xx 12, Basile xxxx 21, Prato x, Smodis xx 11, Mottola xx 12, Delfino xxx 15, Lorbek x 2, Guyton x, Pozzecco xx 3 Efes Pilsen Kerem x 2, Langdon xxx 24, Granger xxx 18, Prkacin x 2, Nikolic x 2, Ermal xx 7, Ender xx 12, Kaya xx 8, Alper x 1. Periyot 13-14 Devre 37-32 Efes Pilsen lehine 
     3. Periyot 55-60 
     
     MAHMUDİ ŞANS BİZDEN YANA DEĞİLDİ 

     Basketbolda Avrupa Erkekler Ligi 2. tur E Grubu 5. maçında İtalya'nın Skipper Bologna takımına 76-75 yenilen Efes Pilsen'de büyük üzüntü yaşanıyor. 
     Lacivert-beyazlı takımın teknik heyet ve oyuncularında, 4'lü Final şansının büyük ölçüde azalmasıyla birlikte umutlar önemli ölçüde yitirilirken, soyunma odasında da sessizlik hakimdi. 
     Maç sonrası düzenlenen basın toplantısında, Efes Pilsen Antrenörü Oktay Mahmudi, İtalyan ekibi karşısında iyi oynadıklarını, ancak şansın kendilerinden yana olmadığını söyledi. 
     Mahmudi, Skipper Bologna'nın kendi sahasında sert oynadığını belirterek, ''Dışarıdan Granger ve Langdon ile sayılar bulduk. İyi mücadele ettik. Ancak bazı olgular kazanmamız için yeterli değildi. Skipper Bologna, bu galibiyetle 4'lü Final için önemli bir avantaj yakaladı'' diye konuştu. 
     
</TEXT>
</DOC>
