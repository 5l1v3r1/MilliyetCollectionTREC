<DOC>
<DOCNO> 236206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy04.html </URL>
<DATE> 2004/04/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
DYP töre cinayetlerine daha da ağır ceza istedi... 
</HEADLINE>
<TEXT>

     DYP Genel Başkan Yardımcısı Mahmut Nedim Bilgiç, töre cinayetlerinde verilecek cezaların "daha da ağırlaştırılmasını" önerdi. 
     En son Nuran Halitoğulları'nın aile meclisi kararı ile öldürülmesi ile gündeme oturan töre cinayetleri konusunda Bilgiç, töre cinayetlerine "çağın dışında kalmış şeyler" diye tepki gösterdi. 
     Bu tür olayların artık Türkiye'de yaşanmaması gerektiğini belirten Bilgiç, töre cinayetlerinin ülke ve işlendiği bölgeye kötü tohumlar ektiğini söyledi. 
     "Bu işi mutlaka ülke gündeminden çıkarmak lazım" diyen Bilgiç, töre cinayetlerinde indirimi kaldıracak olan yeni Türk Ceza Yasası konusunda TBMM Adalet Komisyonu üyelerine çağrıda bulundu. 
     Bilgiç, "Buna ilişkin verilen cezaları daha da ağırlaştırmak lazım. Komisyon üyeleri hepsi aklı başında arkadaşlar. Umut ediyoruz ki töre ile ilgili düzenlemeyi caydırıcı hale getirirler" diye konuştu. 
     
</TEXT>
</DOC>
