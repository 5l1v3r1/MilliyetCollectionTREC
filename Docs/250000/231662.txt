<DOC>
<DOCNO> 231662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko25.html </URL>
<DATE> 2004/04/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Nestle, Türkiye'deki 100. yılında 500 milyon dolar ciro hedefliyor... 
</HEADLINE>
<TEXT>

     Nestle Türkiye Kurumsal İlişkiler Direktörü Ahter Kutadgu, yeni vizyonları ve ürünleriyle gelecekte de gıda sektörüne model olmak istediklerini belirterek, ''Türkiye'de Nestle'nin 100. yılını kutlayacağımız 2009 yılında 500 milyon doları aşan ciro hedefimizi de gerçekleştireceğiz'' dedi. 
     Türkiye'de 95. yılını kutlayan NESTLE, Türkiye'de ''lider beslenme ve iyi yaşam wellness şirketi olma'' vizyonunu paylaşmak üzere bir basın toplantısı düzenledi. Toplantıda, NESFIT ailesinin yeni ürünü NESFIT FRUITS de tanıtıldı. 
     Basın toplantısında konuşan Nestle Türkiye Kurumsal İlişkiler Direktörü Ahter Kutadgu, Nestle'nin,''dünyanın lider gıda firmasından'', ''lider beslenme ve iyi yaşam firması''na dönüştüğünü belirtti. 
     Nestle Türkiye'nin bu yıl iki basamaklı büyüme hedefine ulaşmayı hedeflediğini vurgulayan Kutadgu, yeni vizyonun, Nestle'nin, geleceğin ürünlerini güçlü bir bilimsel altyapı ve rakipsiz AR-GE gücü ile ürettiğini ve üreteceğini ifade ettiğini söyledi. 
     Nestle'nin 138 yıldır dünya gıda sektörünün geleceğini belirleyen bir firma olduğu görüşünü ifade eden Kutadgu, şöyle devam etti 
     ''Nestle, halen, dünyadaki liderliğini, sektörün geleceğini görme yeteneği ile korumaktadır. Yeni vizyonumuzla ve ürünlerimizle, dünyada ve Türkiye'de, geçmişte olduğumuz gibi gelecekte de gıda sektörüne model olmak istiyoruz. Türkiye'de Nestle'nin 100. yılını kutlayacağımız 2009 yılında 500 milyon doları aşan ciro hedefimizi de gerçekleştireceğiz.'' 
     
     KAHVALTILIK GEVREK PAZARI BÜYÜYOR 
     Nestle Kahvaltılık Gevrekler Ülke Müdürü İsmail Bütün de, tanıtımı yapılan NESFIT Fruits adlı yeni ürünün, NESFIT'in, egzotik meyvelerle mükemmel bir karışımı olduğunu, kahvaltılık gevrekleri meyve ile karıştırıp yemeği seven Türk tüketicisine kulak vererek, damak tadına en uygun ürünü sunduklarını belirtti. 
     Nestle'nin Türkiye'deki hedeflerine uygun olarak, kahvaltılık gevrekler alanında hem kategoriyi hem de kendi pazar payını sürekli büyüten bir çizgi izlediğini kaydeden Bütün, kahvaltılık gevrekler kategorisinin Türkiye'de en hızlı büyüyen ilk beş gıda kategorisinden biri olduğunu ve son üç yılda iki kat büyüdüğünü bildirdi. 
     İsmail Bütün, Nestle kahvaltılık gevreklerin pazar payının 2003 yılında yüzde 66 olarak gerçekleştiğini söyledi. 
     Türkiye'de kişi başı tüketimin 60 gram seviyesinde olduğunu belirten Bütün, bu rakamın İrlanda'da 8 kilogram, Yunanistan'da 800 gram olduğuna işaret ederek, bunun Türkiye'deki potansiyelin ne kadar yüksek olduğunun bir göstergesi olduğunu vurguladı. 
     
</TEXT>
</DOC>
