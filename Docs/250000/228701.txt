<DOC>
<DOCNO> 228701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo05.html </URL>
<DATE> 2004/04/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Canaydın "Ali Aydın adını duymak istemiyoruz" 
</HEADLINE>
<TEXT>

     Galatasaray Kulübü Başkanı Özhan Canaydın, penaltılarla 2-1 yenildikleri Beşiktaş derbisi sonrası maçın hakemi Ali Aydın'a büyük tepki gösterdi. 
     Maç sonrası basın mensuplarına açıklama yapan Canaydın, hakem Ali Aydın ile ilgili olarak, ''Bu hakem daha önce kural hatası yaptı, yine maç verildi. Bugün ise vicdan hatası yapmıştır'' dedi. 
     Ali Aydın'ı bundan sonra Galatasaray'ın hiçbir maçında görmek istemediklerini ifade eden başkan Özhan Canaydın, ''Artık düdüğünü asma vakti gelmiştir. Biz Galatasaray olarak takipçisi olacağız'' diye konuştu. 
     
     GÜRSOY AYDIN, FENERBAHÇE VE TRABZON'A HESAP VERSİN 
     Galatasaray Kulübü İkinci Başkanı ve Futbol Şube Sorumlusu Ergün Gürsoy da Ali Aydın'a tepki gösterdi. 
     Ali Aydın'ın daha önce bir Fenerbahçe maçında sarı-kırmızılı takımdan 4 oyuncuya kırmızı kart gösterdiğini hatırlatan Gürsoy, ''Kendisini kınıyoruz. Bizim durumumuz itibariyle 3 puana da ihtiyacımız yok. Maçın sonucuyla Ali Aydın, şampiyonluk yarışındaki diğer 2 takımı da etkilemiştir. Fenerbahçe ve Trabzonspor'a da hesap vermelidir. Biz hesap istemiyoruz, Allah'a havale ediyoruz'' dedi. 
     
</TEXT>
</DOC>
