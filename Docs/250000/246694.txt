<DOC>
<DOCNO> 246694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/guncel/gun03.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK atamasına yargıdan iptal kararı 
</HEADLINE>
<TEXT>


TÜBİTAK Başkanlığı'na yeniden seçilmesine karşın ataması yapılmayan Prof. Pak, yargı tarafından yeniden haklı bulundu 

YILDIZ YAZICIOĞLU Ankara 

Başbakan Recep Tayyip Erdoğan'ın, TÜBİTAK Başkanlığı'na yeniden seçilmesine karşın atamasını yapmadığı Prof. Dr. Namık Kemal Pak'ı yargı yeniden haklı buldu. Ankara Bölge İdare Mahkemesi, Başbakanlık'ın, "TÜBİTAK Başkanlığı'na Prof. Nükhet Hotar'ı ataması hakkındaki yürütmeyi durdurma" kararına yaptığı itirazı reddetti. 
TÜBİTAK'taki süreç, Bilim Kurulu'nun, 1 Şubat 2003'te yeni kurum başkanını seçmek üzere toplanmasıyla başladı. Pak'ı yeniden başkan seçen kurul, yasa uyarınca seçilmiş ismi kurum başkanlığına ataması için Başbakanlık'a bildirdi. Erdoğan ise, TÜBİTAK Kanunu gereğince Pak'ın atanması için kurulun kararını imzalayıp Cumhurbaşkanı'na gönderme işlemini yapmadı. Pak, Nisan 2003'te süresi sona erince başkanlık makamını boşaltmak zorunda kaldı. 
Cumhurbaşkanlığı'na Pak'ın ismini bildirmeme ısrarından vazgeçmeyen Erdoğan, TÜBİTAK Kanunu'nu değiştirmek için harekete geçti. Kurum başkanını seçme yetkisini Bilim Kurulu'ndan alarak Başbakan'a veren yasa değişikliği, 10 Aralık 2003'te yürürlüğe girdi. Erdoğan, yasa değişikliği ile birlikte aylardır boş duran başkanlık koltuğuna Hotar'ı atadı. Ancak Anayasa Mahkemesi, Erdoğan'ın, Hotar'ı atamasını sağlayan yasa değişikliği hakkında 29 Ocak 2004'te yürürlüğü durdurma kararı verdi. 
Bu gelişmeler üzerine Başbakanlık aleyhine dava açan Pak, haklı bulundu. Bu karara rağmen TÜBİTAK'taki ısrarından vazgeçmeyen Erdoğan'ın talimatı üzerine Başbakanlık, Ankara Bölge İdare Mahkemesi'ne itirazda bulundu ama bu itirazı oybirliğiyle reddedildi. 


</TEXT>
</DOC>
