<DOC>
<DOCNO> 213922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur05.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar yarın açılıyor... 
</HEADLINE>
<TEXT>

     İlköğretim ve ortaöğretim okullarında öğrenim gören yaklaşık 13 milyon öğrenci, iki hafta süren yarıyıl tatilinin ardından yarın dersbaşı yapacak. 
     2003-2004 eğitim-öğretim yılının ikinci yarısı yarın başlayacak. 23 Ocak 2004 Cuma günü karne alan ve iki hafta tatil yapan öğrenciler, yaklaşık 4 ay sürecek yoğun bir eğitim-öğretim dönemine girecek. 
     Özellikle ilköğretim ve ortaöğretimin son sınıflarındaki öğrencileri zor sınavlar bekliyor. 
     İlköğretimin son sınıflarındaki öğrenciler, Fen ve Anadolu liselerine giriş amacıyla gerçekleştirilecek Ortaöğretim Kurumları Öğrenci Seçme ve Yerleştirme Sınavı'na hazırlanacak. Bu sınav, 13 Haziran 2004 Pazar günü yapılacak. 
     Lise son sınıf öğrencileri de üniversiteye girebilmek için ter dökecek. Öğrenci Seçme ve Yerleştirme Merkezi'nce düzenlenen Öğrenci Seçme Sınavı ÖSS , 20 Haziran 2004 Pazar günü gerçekleştirilecek. 
     Yoksul öğrencilere yönelik düzenlenen Devlet Parasız Yatılılık ve Bursluluk Sınavı 8 Mayıs 2004, Özel Okullar Sınavı da 30 Mayıs 2004 tarihinde yapılacak. 
     2003-2004 eğitim-öğretim yılı 15 Haziran 2004 tarihinde sona erecek. 
     
</TEXT>
</DOC>
