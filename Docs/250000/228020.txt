<DOC>
<DOCNO> 228020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo33.html </URL>
<DATE> 2004/04/02/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Trabzon'da Tolga düşündürüyor 
</HEADLINE>
<TEXT>

     Trabzonspor, yarın sahasında İstanbulspor ile yapacağı maçın hazırlıklarını basına kapalı olarak yaptığı çalışmayla tamamlayarak, maç saatini beklemeye başladı. 
     Kulüp doktoru Mesut Çelebi, Tolga'nın milli takım kampından sakat olarak döndüğünü belirterek, ''Tolga'nın sağ bacak arka adalesinde gerilme var. Tedavisini yapıyoruz. Maç günü durumuna bir bakacağız. Oynayıp oynamayacağı maç günü belli olacak'' dedi. 
     Bordo-mavili takımda, Tolga'nın dışında sakat futbolcunun bulunmadığı kaydedilirken, cezalı futbolcu Romaschenko yarınki maçta forma giyemeyecek. 
     
     HEDEF 5'TE 5 
     Ligde şampiyonluk ve Avrupa Şampiyonlar Ligi yarışı yapan Trabzonspor'da hedef, İstanbulspor'u yenerek iddiayı sürdürmek. 
     Teknik direktör Ziya Doğan yönetiminde Hüseyin Avni Aker Stadı'nda Adanaspor'u 2-1, Çaykur Rizespor'u 1-0, Beşiktaş'ı 3-0, Denizlispor'u da 1-0 yenen bordo-mavililer, sahasındaki 5. maçtan da galibiyetle ayrılmak istiyor. 
     Trabzonspor'un yarınki karşılaşmaya Petkoviç, Emrah, Tolga D'Haene , Erdinç, Hasan, Hüseyin, Volkan, Gökdeniz, İbrahim Ege, Fatih ve Mehmet Yılmaz muhtemel 11'iyle çıkması bekleniyor. 
     
</TEXT>
</DOC>
