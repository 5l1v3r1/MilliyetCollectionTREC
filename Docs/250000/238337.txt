<DOC>
<DOCNO> 238337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun16.html </URL>
<DATE> 2004/05/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bush 2005'e kadar Filistin devleti kurulması, gerçekçi bir hedef değil 
</HEADLINE>
<TEXT>

     ABD Başkanı George Bush, Filistin yönetimindeki değişiklik ve bölgedeki şiddet olayları yüzünden, İsrail-Filistin sorununun çözümü için hazırlanan yol haritasında öngörüldüğü gibi, 2005'e kadar bağımsız Filistin devleti kurulması hedefinin ''gerçekçi'' olmadığını söyledi. 
     Bush, Mısır'ın yarı resmi El Ahram gazetesine verdiği, bugün yayımlanan demecinde, ABD'nin yol haritasına bağlı olduğunu belirtti, ancak ''2005 takvimi Filistin devletinin kurulması için 2 yıl önce olduğu kadar gerçekçi değil'' dedi. 
     ABD Başkanı Bush, yine de, Filistin devletinin kurulması için mümkün olan en hızlı şekilde çaba göstermeleri gerektiğini kaydetti. 
     Filistin Devlet Başkanı Yaser Arafat ise Filistin devletinin bu tarihe kadar kurulmasının hala mümkün olduğunu söyledi. 
     Arafat, Bush'un demecine karşılık olarak Ramallah'ta gazetecilere yaptığı açıklamada, ''2005'e kadar Filistin devletinin kurulması gerçekçilikten de öte. Çünkü imzalanan anlaşmalar çerçevesinde devletimiz 1998 ya da 1999'da ilan edilmiş olmalıydı'' diye konuştu. 
     
</TEXT>
</DOC>
