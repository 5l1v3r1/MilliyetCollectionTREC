<DOC>
<DOCNO> 244396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun18.html </URL>
<DATE> 2004/06/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bağdat'ta Talabani'nin bürosuna bomba 25 ölü 
</HEADLINE>
<TEXT>

     Irak'ın başkenti Bağdat'ta meydana gelen patlamanın Irak Kürdistan Yurtseverler Birliği IKYB binasında olduğu ve ölü sayısının 25'e yükseldiği bildirildi. 
     Reuters ajansının haberine göre, olay yerinde bulunan polis görevlisi Settar Cabbar, en az 25 kişinin öldüğünü, 20'den fazla yaralı olduğunu söyledi. 
     ABD liderliğindeki koalisyon yönetiminin merkezi ''yeşil bölge'' ile Dışişleri Bakanlığı'na yakın olan IKYB bürosunun girişinde patlamanın şiddetiyle büyük bir çukur oluştuğu belirtiliyor. 
     
     PATLAMA İNTİHAR SALDIRISI 

     Irak'ın başkenti Bağdat'ta Irak Kürdistan Yurtseverler Birliği IKYB binası önünde meydana gelen patlamanın intihar saldırısı olduğu bildirildi. 
     IKYB'den bir güvenlik görevlisi, bina önünde patlayıcı yüklü bir aracın infilak etmesi sonucu en az 3 korumanın öldüğünü belirtti. 
     Görevli, binada partinin 30. kuruluş yıldönümü törenlerinin düzenlendiğini, patlamanın bu törene katılanların dışarı çıkışı sırasında meydana geldiğini açıkladı. 
     Hüseyin Maik adlı parti sözcüsü de, binada yabancı uyruklu kimse bulunmadığını kaydetti. 
     Bu arada patlama olduğu sırada olay yerinden geçen Saad Adnan adlı bir görgü tanığı, IKYB binasındaki korumaların patlamanın ardından ateş açtıklarını, yoldan geçen bazı kişilerin öldüğünü söyledi. 
     IKYB binası önündeki patlama, ABD önderliğindeki koalisyon yönetiminin karargahının bulunduğu ''yeşil bölge'' ile Dışişleri Bakanlığı'nın yakınlarında meydana geldi. 
     Reuters ajansının olay yerinde bulunan polis görevlisi Settar Cabbar'a dayandırdığı haberinde, en az 25 kişinin öldüğü, 20'den fazla yaralı olduğu bildirildi. 
     Patlama olduğu zaman, Irak'ta 30 Haziran'da görevi devralacak yeni Irak kabinesi ve devlet başkanı ile ilgili görüşmeler ve açıklamalar yapılıyordu. 
     
     ABD'li YARBAY SADECE 3 KİŞİ ÖLDÜ 

     Irak'ın başkenti Bağdat'taki Irak Kürdistan Yurtseverler Birliği IKYB bürosu önünde meydana gelen patlamada sadece 3 kişinin öldüğü, 20 kişinin yaralandığı belirtildi. 
     Olay yerindeki Amerikalı Yarbay Robert Campbell, ''sadece 3 kişinin öldüğünün, 20 kişinin yaralandığının doğrulandığını'' söyledi. 
     Daha önce Iraklı polis Settar Cabbar'ın patlamada en az 25 kişinin öldüğünü, 20'den fazla yaralı olduğunu söylediği belirtilmişti. 
     Bomba yüklü BMW otomobille üsse saldırı 11 ölü 
     Öte yandan, Irak'ın başkenti Bağdat'ın 200 kilometre kuzeyindeki Baici'deki Amerikan askeri üssü girişindeki patlamaya, ''sakallı bir kişinin BMW marka aracı havaya uçurmasının yol açtığı'' bildirildi. 
     Iraklı güvenlik yetkilisi Hamid Mesud, ''Sakallı bir adam, yerel saatle 09.30 sularında siyah renkli bir BMW'yi Amerikan askeri üssü girişinde havaya uçurdu. Patlama 11 Iraklı sivilin ölümüne yol açtı, 26 Iraklı sivil yaralandı'' dedi. 
     
</TEXT>
</DOC>
