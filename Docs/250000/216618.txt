<DOC>
<DOCNO> 216618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/dunya/adun.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar 'hayır'cı 
</HEADLINE>
<TEXT>

   Güney Kıbrıs'ta yapılan bir ankete göre, Rumların yüzde 61'i referandumda Annan Planı'na 'hayır' diyecek. 'Hayır' ihtimali yüzünden AB'de endişe büyük 
      YORGO KIRBAKİ Atina GÜVEN ÖZALP Brüksel 

   
   Kıbrıs Rum Kesimi'nde yapılan bir kamuoyu araştırmasına göre, bugün bir referandum düzenlense, Rumların yüzde 61'i, Annan Planı'nın mevcut haline "hayır" diyecek. Rum tarafının Annan Planı'nı reddetme olasılığının, KKTC'ye oranla çok daha yüksek olduğunu düşünen Avrupa Birliği AB de, referandum konusunda sıkıntılı. 
   Rum Kesimi'nde, kamuoyu araştırma şirketi Communication Services Bureau CSB tarafından 16 - 18 Şubat tarihleri arasında yapılan anketin sonuçları, Simerini gazetesinde yayımlandı. Ankete katılan Rumların yüzde 61'i ciddi değişiklikler yapılmadığı takdirde referandumda Annan Planı'na "hayır" diyeceklerini söylerken, yüzde 27'si "evet" oyu kullanacaklarını belirtti, yüzde 12'si kararsız kaldı. Annan Planı'nın kalıcı ve işlevsel bir çözüm getirmediğine inananların oranı da, ankette yüzde 67 olarak belirlendi. 
   
   AB sıkıntılı 
   Buna karşılık, Rumların yüzde 78'i liderleri Tasos Papadopulos'un izlediği politikadan memnun ve yüzde 60'ı da liderlerinin New York görüşmelerinden başarıyla döndüğüne inanıyor. 
   Atina ve Rum Yönetimi, referandum günü geldiğinde Rumların çoğunlukla "evet" diyeceği yönünde iyimser olduklarını belirtirken, AB yetkilileri ise, Rumlardan "hayır" sonucu çıkmasından endişeli. Kamuoyu önünde, "Her iki taraftan da evet çıkacağına eminiz" diyen AB Komisyonu yetkilileri, hafta ortasında Brüksel'de gerçekleştirilen uzmanlar toplantısında, referandumda Rum Kesimi'nin Annan Planı'nı reddetme olasılığını, KKTC'ye oranla çok daha yüksek gördüklerini ifade ettiler. 
   Türklerdeki "evet" eğiliminin nedeni olarak ise, anlaşmanın kabul edilmesinin Kıbrıs'taki Türk toplumunu otomatik olarak AB üyesi yapacak olması gösteriliyor. 
   
   Çantada keklik değil 
   Güney Kıbrıs'taki halkın ise, AB motivasyonu gibi bir itici unsuru bulunmadığını göz önünde bulunduran Komisyon yetkilileri, Rum Yönetimi lideri Tasos Papadopulos'un, başkan seçilmeden önce propagandasının büyük bölümünü Annan Planı karşıtlığı üzerine kurmuş olmasını da referandumdan "hayır" çıkması olasılığının bir belirtisi olarak görüyor. AB kaynakları, referanduma ilişkin olarak, "Evet cevabını çantada keklik olarak gördüğümüzü söylemek pek mümkün değil" yorumunu yapıyorlar. 
   
   'Hayır'da görülen 5 hayır    UTKU ÇAKIRÖZER Lefkoşa 

   Dışişleri Bakanlığı kaynakları, Annan Planı'nın, referandumda Türkler tarafından kabul edilip Rumlar tarafından reddedilmesinin Türkiye ve KKTC'ye etkilerini şöyle sıraladı 
   1 - Annan Planı "yok" sayılır, birleşme gündemden düşer. 
   2 - KKTC'nin meşruiyeti konusundaki tartışmalar sona erer. KKTC, uluslararası alanda hemen resmen tanınmasa bile birçok ülkede temsilcilik açarak varlığını kuvvetlendirir. Kısa süre sonra tanınma da gündeme gelir. 
   3 - KKTC'ye uygulanan ambargoların hemen kaldırılması gerekir ve bu yönde girişim başlatılır. 
   4 - AB sürecinde Türkiye'nin önüne çıkarılan Kıbrıs engeli de ortadan kalkar. 
   5 - KKTC'nin de bağımsız ya da Türkiye ile eşzamanlı olarak AB'ye üyeliği için gerekli girişimler başlatılır. 
   
   
</TEXT>
</DOC>
