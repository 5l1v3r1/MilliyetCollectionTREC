<DOC>
<DOCNO> 235960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo44.html </URL>
<DATE> 2004/04/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
"Çaykur Rizespor, savaşa mı geliyor, maça mı geliyor anlamadık" 
</HEADLINE>
<TEXT>

     Bursaspor Kulübü Başkanı Fikret Üstenci, Çaykur Rizesporlu yöneticilerin hafta sonunda yapılacak maçla ilgili İçişleri Bakanlığı'ndan ''can güvenliği'' istemesine tepki göstererek, ''Çaykur Rizesporlular'ın korkmasına gerek yok, bizim seyircimiz medenidir'' dedi. 
     Fikret Üstenci, A.A muhabirine yaptığı açıklamada, geçen haftaki Çaykur Rizespor-Akçaabat Sebatspor maçıyla ilgili olarak, yalnızca 1 gün sonra açıklama yaptıklarını ve federasyonu göreve çağırdıklarını, bunun dışında demeç vermediklerini, ancak Çaykur Rizesporlu yöneticilerin hergün bu konuyu gündeme getirdiğini söyledi. 
     Hafta sonunda zorlu bir maç yapacaklarını ve galibiyetten başka sonuç düşünmediklerini vurgulayan Üstenci, ''Biz sahada konuşuruz. Rakibimizi yenmek istiyoruz. Çaykur Rizesporlular'ın korkmasına gerek yok, bizim seyircimiz medenidir. Kaldı ki Bursaspor bu sezon seyircisinden dolayı bu sezon hiç ceza almadı. Ancak koruma isteyebilirler, bu kendi takdirleri'' diye konuştu. 
     
     ''YARASI OLAN GOCUNUR'' 
     Bursaspor Kulübü Teknik Asbaşkanı Erkan Körüstan da, Çaykur Rizespor'un Bursa'da ilk kez maç yapmadığını, 2 takımın daha önce de karşı karşıya geldiğini, böylesine önemli bir maç öncesi ortamın bu denli gerilmesine anlam vermediklerini söyledi. 
     Rakip takım yöneticilerinin Elazığspor maçı öncesi kendileri açıklama yapmadan, Bursaspor'u içine alan demeçler verdiklerine dikkati çeken Körüstan, şunları söyledi 
     ''Biz bir kez açıklama yaptık ve sonra konuyu kapattık. Oysa Çaykur Rizesporlu yöneticiler hergün bu konuyu işliyor. Sürekli bu konuyu gündeme getirmeleri bana yarası olan gocunur atazösünü hatırlatıyor. Çaykur Rizespor savaşa mı, maça mı geliyor anlayamadık. Ben Bursalılar'ın Çaykur Rizesporlu yöneticileri arayıp tehdit ettiğine inanmıyorum. Bursa'yı başka şehirlerle karıştırmasınlar.'' Körüstan, iddia edildiği gibi Bursaspor'un geçen sezon son 5 maçını kazanmadığını, yalnızca 7 puan topladığını, ligde kalma yarışı yaptığı rakipleri Altay'ın 5, Elazığspor'un da 12 puan aldığını sözlerine ekledi. 
     
</TEXT>
</DOC>
