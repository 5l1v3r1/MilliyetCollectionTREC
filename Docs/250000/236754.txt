<DOC>
<DOCNO> 236754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonyas09.html </URL>
<DATE> 2004/05/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bir zamanlar dizilerin kralıydı Don Johnson, meteliğe kurşun atıyor 
</HEADLINE>
<TEXT>

     Bir zamanlar Türk ekranlarına da konuk olan ''Miami Vice'' dizisiyle milyonlarca seyirciyi fetheden ünlü aktör Don Johnson, şimdi meteliğe kurşun atıyor. 
     Internetteki ''askmen'' sitesinin haberine göre, uzun süredir ortalarda görünmeyen bir dönemin ünlü dizi oyuncusu Johnson'ın akıbeti belli oldu. 
     Eşi aktris Melanie Griffith'in kendisini ünlü aktör Antonio Banderas için terk etmesinden sonra bunalıma düşen Johnson, bu sıkıntılı günleri Jodi Lyn O'Keefe gibi ''yarı yaşındaki'' genç kadınlarla atlatmaya çalıştı. Ancak yaşam tarzını değiştirmesi Johnson'a mutluluk değil sıkıntı getirdi. 
     ''Har vurup harman savuran'' 55 yaşındaki aktör, CBS'te 1996'dan 2001'e kadar yayınlanan başarılı dizi ''Nash Bridges''ten kazandığı paralarla bir süre idare etti. Ama, ''hazıra dağ dayanmayınca'' olan oldu ve Don Johnson da ''iflas bayrağını'' çekti. 
     Dizi ve sinema filmlerinde rol alması için de teklif gelmeyen aktörün kapısını kelimenin tam anlamıyla borçlulardan başka çalan da yok. Ünlü aktör, Nisan 2004 sonu itibariyle iflas ettiğini açıklarken, şimdi elinde son kalan malı olan ''Pitkin County'' adlı çiftliğin açık artırma yöntemiyle satılmaması için çaba sarf ediyor. 
     Don Johnson'ın 1984-89 yılları arasında yayınlanan ''Miami Vice'' dizisi dünya çapında büyük başarı kazanmıştı. Johnson'ın Dedektif Sonny Crockett karakterini canlandırdığı dizideki rol arkadaşı Dedektif Ricardo Tubbs'ı canlandıran siyah aktör Philip Michael Thomas idi. 
     Florida'da suçlulara aman vermeyen iki dedektifin maceraları anlatan dizideki saç modelleri ve kolları dirseklere kadar kıvrılan ceketleriyle Johnson ve Thomas, dönemin gençliğine ilham kaynağı olmuştu. 
     
</TEXT>
</DOC>
