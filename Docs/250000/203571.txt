<DOC>
<DOCNO> 203571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur29.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim ve Sanayi Bakanlıkları ile YÖK'ün bütçesi kabul edildi 
</HEADLINE>
<TEXT>

     Milli Eğitim Bakanı Hüseyin Çelik, 9 aylık bakanlık döneminde bir tek öğretmen atamasında partizanlık yapılmadığını söyledi. 
     TBMM Genel Kurulu'nda, Milli Eğitim Bakanlığı, Sanayi Bakanlığı ve YÖK'ün 2004 yılı bütçeleri kabul edildi. 
     Milli Eğitim Bakanı Çelik, bakanlık bütçesi üzerinde getirilen eleştirileri yanıtlarken, eğitim yılı başında 3,5 ay gibi kısa bir sürede, 81,5 milyon kitabın basılarak Türkiye'in en ücra mezrasına kadar ulaştırıldığını belirtti. Çelik, muhalefetin bu konuda sadece kitaplardaki Başbakan Recep Tayyip Erdoğan ve kendi mesajlarını dile getirdiğini kaydetti. 
     Kitaplara Erdoğan'ın Başbakan, kendisinin de Bakan olarak imza attığını belirten Çelik, ''Bunların birer korsan bildiri olarak nitelenmesi bunu yapanların ayıbı olur. Bu eleştiriyi yapan Sayın Muharrem İnce'nin soyadına bunu yakıştıramadım'' dedi. 
     Bakanlığı ile ilgili TBMM'den çıkarılan yasalarla, 2004 yılının sonuna kadar 500 okul ve 10 bin dersliğin yapılacağını ve okulların satışı ile ilgili yasaya rağmen bugüne kadar bir tek okulun satılmadığını belirten Çelik, şöyle konuştu 
     ''Gerekli görülen yerlerde elbette bu satışlar yapılacak ve bir okulun yerine 5 okul yapılacak. Ama biz bu konuda bu kadar gayret ve iyi niyetli çalışırken, sanki bu okullar peşkeş çekilecekmiş gibi bir yaklaşım iyi bir muhalefet anlayışı değildir. Bu anlayış, Necdet Calp'in Köprüyü sattırmam anlayışıdır. Ancak tarih Özal'ı haklı çıkardı. Bu yapılanları anlamıyorsanız sizin probleminiz. Ama bu iddiaları teessüfle karşılıyorum.'' Öğretmen atamalarının internet ortamında gerçekleştirildiğini ve bu konuda kendisine gerek iktidar ve gerekse muhalefet partisi milletvekillerinden gelen talepleri kabul etmediğini belirten Hüseyin Çelik, ''Kadrolaşma yapacaksanız parti teşkilatları bir liste verir ve siz de bunu uygularsanız. Ama benim bakanlığım döneminde bir tek öğretmen atamasında partizanlık yapılmamıştır''dedi. 
     
     ''ÇAĞDIŞILIK OLARAK NİTELENİYORSA...'' 
     Milli Eğitim Bakanı Çelik, 43 bin okula 2005 yılı sonuna kadar internet bağlantısının gerçekleştirileceğini bildirerek, ''Bu yaptıklarımız çağdışılık olarak niteleniyorsa yaşasın çağdışılık'' diye konuştu. 
     Çelik, İran Milli Eğitim Bakanı'nın Türkiye ziyareti ile ilgili olarak yöneltilen eleştirileri yanıtlarken de şunları söyledi 
     ''Bu ziyaret dışişleri ve diğer ilgili birimlerin bilgisi ve izni dahilinde yapılır ve bir devlet politikası sonucudur. Bu toplantının tutanakları tutulmuştur. Buna rağmen Sayın Mustafa Gazalcı demeç veriyor, İran'la anlaşma yapılıyor diye. Bu anlaşma, 57. Hükümet döneminde Dışişleri Bakanı İsmail Cem tarafından imzalanmış bir değişim programıdır. Dönemin Milli Eğitim Bakanı Metin Bostancıoğlu da Böyle bir anlaşma yok diyor. Sayın Bostancıoğlu'nun kendi hükümetinin yaptığı anlaşmadan haberi yok. Kendinden haberi yok. 
     Lütfen şapla şekeri birbirine karıştırmayın. Biz ipekböceği kozası politikası izleyemeyiz. Dünyaya açılmak zorundayız. İran'ın rejimi onları ilgilendirir. Biz İslam Örgütü'ne de UNESCO'ya da üyeyiz. Birini birine tercih edemeyiz. Zaten bu anlayış yıldır CHP'ye iktidar yüzü göstermedi.'' 
     
     ''5 YIL ÖVÜNÜRLERDİ'' 
     Hüseyin Çelik, Türkiye'de ilk defa bir eğitim yılı başlangıcında, ders zili çaldığında ilköğretim öğrencilerinin elinde kitap olduğunu belirterek, ''CHP'liler bunu yapsaydı 5 yıl övünürlerdi''dedi. 
     Bakanlığı döneminde 50 projenin hayata geçirildiğini kaydeden Bakan Çelik, özel okullarla ilgili eleştirileri de ''1970'li yılların devletçi ve mantığı olmayan zihniyeti'' olarak değerlendirdiğini söyledi. ''2003 yılı Türkiye'sinde özel sektör düşmanlığını anlayabilmiş değilim. Biz devlet okullarına da gözümüz gibi bakıyoruz'' diyen Hüseyin Çelik, devlet okullarının derslik sorununun 2,5 yılda çözüleceğini söyledi. 
     Milli Eğitim Bakanı Çelik, sözlerini, ''Bunlar 80 yılda biriken problemler. Bir yılda hepsinin çözümünü bizden beklemek haksızlık. 2004 ve 2005 Türk milli eğitiminin altın yılı olacaktır. Bunu taahhüt ediyorum'' diye tamamladı. 
     
     OKULLARIN KURAN KURSLARINA TAHSİSİ 
     Milli Eğitim Bakanı Çelik, soruları yanıtlarken de okulların Kuran kurslarına tahsis edilmesi gerektiği yönünde hiçbir açıklaması olmadığını, Diyanet İşleri Başkanlığı'nın da bu yönde bir talebi bulunmadığını söyledi. 
     Çelik, Sosyal Yardımlaşma ve Dayanışma Fonu kaynaklarından yararlanılarak bazı illerde ilköğretim öğrencilerine verilen süt yardımının ise eşitlik ilkesine aykırı olduğu için kaldırıldığını bildirdi. 
     
</TEXT>
</DOC>
