<DOC>
<DOCNO> 212082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy13.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'El Kaide'ci Yiğit yakalandı 
</HEADLINE>
<TEXT>

   İstanbul'daki intihar saldırılarıyla ilgili olarak aranan El Kaide'nin Türkiye'deki önemli isimlerinden Baki Yiğit, iki arkadaşıyla beraber gözaltına alındı... 
   SERHAT ÜNAL İstanbul 

   
   İstanbul'da meydana gelen 4 ayrı bombalı intihar saldırısıyla ilgili aranan El Kaide örgütünün Türkiye oluşumunun önemli isimlerinden Baki Yiğit yakalandı. İstanbul Terörle Mücadele Şube Müdürlüğü ekipleri, örgütün teorisyeni ve Türk yöneticilerinin yurtdışı irtibatını sağlayan Adnan Ersöz'ün verdiği ifadeler doğrultusunda, Yiğit'i yakalamak için çalışma başlattı. Bir süre İstanbul dışında yaşayan Yiğit'in, kente tekrar geri dönerek yaşamaya başladığı bir fırına baskın düzenlendi. Yiğit, 2 arkadaşıyla birlikte gözaltına alındı. 
   
   'Somut birşey yok' 
   Bu arada İstanbul Emniyet Müdürü Celalettin Cerrah da, "Azad Ekinci'nin Irak'ta bir karakola intihar saldırısı düzenleyerek hayatını kaybettiği"ne ilişkin haberleri, "Somut birşey yok" diye değerlendirdi. 
   Öte yandan, İstanbul Emniyet Müdürlüğü'nde görevli üst düzey bir yetkili, Ekinci'nin 15 gün önce Suriye'den Irak'a geçen bir grupla birlikte hareket ettiğine dair kendilerine bilgi ulaştığını söyledi. Ekinci'nin, intihar saldırısında öldüğüne ilişkin haberlerin örgütün rahat hareket edebilmesi için yayılmış olabileceğini bildirdi. 
   
   
   
   
</TEXT>
</DOC>
