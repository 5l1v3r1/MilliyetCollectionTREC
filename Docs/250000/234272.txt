<DOC>
<DOCNO> 234272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/ekonomi/eko05.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'in uluslararası dolaşım paraları Ürdün'e 
</HEADLINE>
<TEXT>

   Uzanlar'ın, Telsim'in uluslararası dolaşım bedellerinin Ürdün'de açılan bir banka hesabına aktarılması için talimat verdiği belirlendi 
   TOLGA ŞARDAN Ankara 
   
   İstanbul Şişli Cumhuriyet Başsavcılığı'nın başlattığı Uzan soruşturmasında, Telsim'in "uluslararası dolaşım bedellerinin" Ürdün'de açılan banka hesabına aktarıldığı ortaya çıktı. Emniyet Genel Müdürlüğü, Uzanlar'la ilgili Adalet Bakanlığı'na gönderdiği yazıda bu konudaki gelişmeyi bildirdi. 
   Uzan şirketlerinin yönetimine el konulmasının ardından Telsim'de göreve başlayan yeni yönetim, şirketin gelirleri üzerinde inceleme başlattı. İlk incelemelerde, Telsim'in "roaming" yabancı servis şirketleri üzerinden yapılan uluslararası görüşmelerin ücretlendirilmesi gelirlerinin Ürdün'de açılan bir banka hesabına aktarılması yönünde uluslararası bankalara talimat verdikleri belirlendi. Yurtdışından Ürdün'de bulunan özel banka hesabına ne kadar para aktarıldığı henüz tam olarak saptanamadı. Emniyet, bu durumu Uzan ailesinin Ürdün'de bulunduğu yolundaki iddialara, "ipucu" olarak değerlendirdi. 
   
   Avcı Amman'a gidiyor 
   Bu arada, Emniyet, Uzanlar'ın Amman'da kullandıklarından şüphe duyulan bir adresi de belirleyerek yine Adalet Bakanlığı'na bildirdi. Milliyet'e bilgi veren üst düzey bir Emniyet yetkilisi, "Hakan Uzan'ın değişik yöntemlerle Ürdün'e giriş çıkış yaptığını biliyoruz" dedi. Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı, pazartesi Amman'a gidecek. Ürdün'deki teknoloji fuarı için Amman'a gidecek olan Avcı, Ürdün resmi makamlarıyla görüşmeler yapacak. 
   
   
</TEXT>
</DOC>
