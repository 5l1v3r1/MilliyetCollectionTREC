<DOC>
<DOCNO> 237181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko19.html </URL>
<DATE> 2004/05/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Efes, Moskova'da en çok tercih edilen bira... 
</HEADLINE>
<TEXT>

     Efes'in bira markası Stary Melnik'in İhtiyar Değirmenci , Moskova'nın bira markaları arasında ciro üzerinden elde ettiği yüzde 11.3'lük pazar payı ile ilk sıraya yerleştiği bildirildi. 
     Anadolu Grubu'ndan yapılan açıklamaya göre, Efes İçecek Grubu'nda yurtdışı bira faaliyetlerini yürüten Efes Breweries International'ın Rusya'daki iştiraki olan Moskova Efes Biracılık tarafından üretilip pazarlanan Stary Melnik, 600 farklı markanın yer aldığı Rus bira pazarının da beşinci büyük markası olma özelliğini taşıyor. 
     Global bira pazarında bu yıl Amerika, Çin ve Almanya'nın ardından dördüncü sıraya yükselmesi beklenen Rusya'da, dünyanın en büyük beş bira üreticisi faaliyet gösteriyor. 
     Açıklamada, Stary Melnik'in ortalama bira fiyatına oranla yüzde 30 daha yüksek fiyatla satılıyor olması göz önüne alındığında, başarının daha da değer kazandığı vurgulandı. 
     Efes İçecek Grubu CEO'su Muhtar Kent, yaptığı değerlendirmede, 1999 yılının Haziran ayında pazara sunulan Stary Melnik'in, Rusya'nın en değerli ve istikrarlı markalarından biri olacağının ilk yılın sonunda görüldüğünü, elde edilen pazar payının şaşırtıcı değil sevindirici olduğunu belirtti. 
     Muhtar Kent, ''Stary Melnik markasıyla Rusya genelinde önümüzdeki 3 rakibimizle çok küçük farklarla sıralanıyoruz. Sahip olduğumuz bu ivmeyle çok yakın bir gelecekte ikinci sıraya yerleşeceğimize olan inancım tam'' dedi. 
     
</TEXT>
</DOC>
