<DOC>
<DOCNO> 249155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/guncel/agun.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma yerine döner makinesi 
</HEADLINE>
<TEXT>


Dışişleri ve Kültür bakanlıkları, NATO zirvesine katılacak heyetlere Zeugma mozaikleri yerine İslam alimlerinin icatlarını sergileyecek 

Önay Yılmaz İstanbul 

İstanbul'da geçen çarşamba sona eren İslam Konferansı Örgütü toplantılarıyla 28 Haziran'da başlayacak olan NATO Zirvesi'ne katılacak heyetlere tepkiler üzerine Zeugma mozaiklerini sergilemekten vazgeçen Dışişleri ve Kültür bakanlıkları, çareyi İslam alimlerinin icatlarında buldu. 
Gaziantep'ten Roma dönemine ait Zeugma mozaiklerini getiremeyen iki bakanlık, Almanya'da Goethe Üniversitesi'ne bağlı Arap - İslam Bilimleri Tarihi Enstitüsü'nü kuran Prof. Dr. Fuat Sezgin'e başvurarak İslam alimlerinin icatlarını İstanbul'da sergilemek istediklerini bildirdi. Sezgin, aslına sadık kalarak yaptığı İslam alimlerinin icatlarının sergilenmesini halkın da görmesi şartıyla kabul etti. Sezgin, "Dışişleri Bakanlığı, sergiyi sadece zirveye katılacak yabancı heyete göstermek istiyordu. Serginin 2 ay açık kalmasını, halkın da görmesini şart koştum, kabul ettiler" dedi. 
Türkiye'de İslam uygarlığı hakkında büyük bir bilgisizlik olduğunu belirten Sezgin, "İslamın doğa bilimleri, matematik, astronomi, fizik, kimya, coğrafya, jeolojide yaptıklarını neredeyse kimse bilmiyor. Biliyorum sananların bilgisi de yüzeysel. Bu bir uygarlık sorunudur" diye konuştu. 
Almanya'da kurduğu enstitüde uzun yıllar İslam bilimiyle uğraşan Sezgin, İslam bilginlerinin kimi kaybolmuş, kimi kitaplarda kalmış 800 icadını aletleştirdi. 
Sezgin'in Topkapı Sarayı'nda sergilenen 50 eseri arasında Osmanlı bilgini ve astronomu Takiyettin'in yaptığı su buharıyla bir rüzg r gülü gibi çalışan döner kebap makinesi, Halife El-Me'mun'un yaptırdığı ünlü dünya küresi, İslam alimlerine ait gökküre, su pompası, ölçüm aletleri, kan alma makinesi ve çeşitli saatler yer alıyor. 


</TEXT>
</DOC>
