<DOC>
<DOCNO> 204413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo18.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Fiyat uygun olursa Yusuf'u alabiliriz 
</HEADLINE>
<TEXT>

     Denizlispor Futbol Şubesi Başkanı Turgut Dalaman, Fenerbahçeli Yusuf'un transferinin ancak uygun bir rakam olursa gerçekleşebileceğini söyledi. 
     Son günlerde birçok futbolcunun Denizlispor'a geleceğinin konuşulduğuna ve yazıldığına işaret eden Dalaman, ''İstikrarlı ve ilk yarı itibariyle başarılı olmuş bir kadromuz var. Bunu bozmak istemiyoruz'' dedi. 
     Fenerbahçe'de kadro dışı kalan Yusuf ile görüştüğünü doğrulayan Dalaman, ''Kendisi eski bir futbolcumuz. Kiralık olarak gelmek istediğini söyledi. Kendisine kapımız açık. Ancak, Fenerbahçe ile sözleşmesi devam ediyor. Bu nedenle uygun bir rakam olursa kadromuza dahil edebiliriz'' diye konuştu. 
     Aynı takımdan Alper ile ilgilenmediklerini kaydeden Dalaman, Bursasporlu Ender'in transferiniyse yüksek bonservis bedeli nedeniyle beklemeye aldıklarını bildirdi. 
     Dalaman, takımdan ayrılmak istediğini söyleyen İlyas dışında hiçbir oyuncuyu satmak istemediklerini, ancak futbolcular gitmek isterse de engel olmayacaklarını sözlerine ekledi. 
     
</TEXT>
</DOC>
