<DOC>
<DOCNO> 207913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko15.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 yılı yatırım programı yayımlandı... 
</HEADLINE>
<TEXT>

     Yatırım Programı kapsamında bu yıl kamunun yapacağı yatırım tutarı 11 katrilyon 977 trilyon lira olarak belirlenirken, mahalli idare yatırımları ile birlikte bu rakam 18 katrilyon 852 trilyon lirayı bulacak. 
     Resmi Gazete'nin bugünkü mükerrer sayısında yayımlanan 2004 yılı Yatırım Programı'na göre, bütçeden 7 katrilyon 471 trilyon lira yatırım yapılacak. 
     KİT'lerin yapacağı yatırım 2 katrilyon 908 trilyon lira, döner sermayeli kuruluşların yatırımları ise 622 trilyon lira olarak belirlendi. 
     
     ÖDENEKLERDE MECLİS TARAFINDAN YAPILAN DEĞİŞİKLİKLER 
     2004 Mali Yılı Bütçe Kanunu Tasarısında yer alan yatırım ödeneklerinde, tasarının yasalaşması sürecinde TBMM tarafından bazı değişiklikler yapılarak, tasarıda yer alan ve 2004 yılı yatırım programıyla ilişkilendirilmesi gereken analitik bütçe sınıflamasına göre 7 katrilyon 342 trilyon liralık bütçe yatırım ödeneğine 129 trilyon 543 milyar lira ilave edildi. Böylece bütçeden yapılacak yatırım tutarı 7 katrilyon 471 trilyon liraya çıktı. 
     605 trilyon liralık döner sermaye yatırım ödeneği ise 17 trilyon lira ilave edilerek 622 trilyon liraya çıkarıldı. 
     Ayrıca bazı kuruluşların yatırım ödenek tavanlarını değiştirmeyecek şekilde bütçe tertipleri arasında aktarmalar yapıldı. 
     Söz konusu değişiklikler, 2004 yılı Yatırım Programı ile ilişkilendirilirken, yatırım programında yer alan projelerin parametreleri söz konusu değişikleri kapsadı. 
     Ancak 2004 Mali Yılı Bütçe Kanunu'nun ilgili maddesi ile konsodile bütçe yatırım ödeneklerinde yapılan yüzde 2'lik iptalin, yatırım programında kapsanmadığına dikkat çekildi. 
     Programda dolar kuru, 1 milyon 604 bin lira olarak alındı. 
     
     YATIRIM ÖDENEKLERİNİN SEKTÖR BAZINDA DAĞILIMI 
     Sektör bazında, tarıma 1 katrilyon 167 trilyon, ulaştırmaya 3 katrilyon 86 trilyon, enerjiye 2 katrilyon 32 trilyon, eğitime 1 katrilyon 944 trilyon, sağlığa ise 978 trilyon lira kaynak aktarıldı. 
     Kamu bu yıl ayrıca madencilikte 382 trilyon, imalatta 380 trilyon, haberleşmede 47 trilyonturizmde 85 trilyon, konutta ise 19 trilyon liralık yatırım gerçekleştirecek. 
     
     BÜTÇE TÜRLERİNE GÖRE YATIRIMLAR 
     2004 yılı yatırımların kaynaklara göre dağılımı incelendiğinde ise Genel-Katma Bütçe kapsamında 7.4 katrilyon, döner sermayeli kuruluşlar 622 trilyon lira, KİT'ler 2.9 katrilyon lira, İller Bankası 545 trilyon lira, fonlar 21 trilyon ve özelleştirme kapsamındaki kuruluşlar da 410 trilyon lira yatırım yapacak. 
     Yatırımlar toplamda 11.9 katrilyon lira olarak belirlenirken, mahalli idarelerin yapacağı 5.8 katrilyon liralık yatırımla kamunun toplam yatırımları 17.8 katrilyon lirayı bulacak. 
     
     YATIRIM TAMAMLAMA SÜRESİ 9.1 YIL 
     Öte yandan, kamunun elindeki yatırım adedi 3 bin 555'e gerilerken, proje tutarı 196.1 katrilyon liraya dayandı. 2003 yılı sonuna kadar bu projelere 86.7 katrilyon lira aktarılabildi. 
     Bu yıl 11.9 katrilyon liralık ödenek ayrıldığı gözönüne alınırsa, mevcut yatırımlar hiç bir yeni yatırım alınmaması ve ödeneğin sabit kalacağı varsayımı ile 9.1 olarak belirlendi. 
     
</TEXT>
</DOC>
