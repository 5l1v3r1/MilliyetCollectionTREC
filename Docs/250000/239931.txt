<DOC>
<DOCNO> 239931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun18.html </URL>
<DATE> 2004/05/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İsrail, yüzlerce Filistinlinin evlerini yıkmayı planlıyor 
</HEADLINE>
<TEXT>

     İsrail'in, Gazze'nin güneyinde, Mısır sınırı boyunca uzanan güvenlik koridorunu genişleteceği ve yüzlerce Filistinlinin evinin yıkılmasının planlandığı bildirildi. 
     İsrailli bir hükümet kaynağı, 9 kilometre uzunluğundaki ''Philadelphi'' tampon bölgesini genişletmek için, ordunun, 2 gün önce öldürülen İsrail askerlerinin cesetlerini arama çalışmaları tamamlanır tamamlanmaz ''düzinelerce ya da yüzlerce'' evi yıkmayı tasarladığını belirtti. 
     İsrailli yetkililer, bunun askeri araçlar ve askerlerin güvenliğini artırmak ve savaşta Filistinlilere karşı avantaj kazanmak için alınmış bir önlem olduğunu söyledi. 
     Yetkililer, bölgenin silah kaçakçılığının kaynağı olduğunu ve militanların bu bölgeden ''sızdığını'' belirterek, bu duruma bir son vereceklerini ifade etti. Refah mülteci kampıyla yan yana olan ve silah kaçakçılığı için kullanılan tünelleri aramak için yüzlerce evin daha önce İsrail askerlerince yıkıldığı bölgede, Filistinli militanlar sıkça İsrail askerlerine yönelik saldırı düzenliyor. 
     
     GAZZE'DEN ÇEKİLMEYE HALK DESTEĞİ ARTIYOR 
     Öte yandan, Gazze Şeridi'nde bu hafta 11 İsrail askerinin öldürülmesinden sonra İsrail Başbakanı Ariel Şaron'un bölgedeki yerleşkelerden tek taraflı olarak çekilme planına halkın desteğinin arttığı bildirildi. 
     İsrail'in önde gelen gazetelerinden Yediot Ahronot'un yayımladığı ankette, Gazze'den çekilmeyi destekleyenlerin oranının yüzde 71 olduğu kaydedildi. 
     Muhalefetteki İşçi Partisi'nin lideri Şimon Peres, ordu radyosuna yaptığı açıklamada, gazetedeki oranlara atıfta bulunarak, ''Gazze'yi terk etmeliyiz. Bu, ulusun görüşüdür'' dedi. 
     Şaron'un, Gazze Şeridi'ndeki Yahudi yerleşim yerlerinden çekilme planı lideri olduğu Likud partisi üyelerinden destek görmemişti. 
     
</TEXT>
</DOC>
