<DOC>
<DOCNO> 208668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/ekonomi/eko11.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar MTV için hazırlanıyor 
</HEADLINE>
<TEXT>

   
   Motorlu Taşıtlar Vergisi'nde MTV bu yıl yeni sisteme geçilirken, geçen yıl yatan ek vergilerin mahsup işlemi nedeniyle her banka yeni duruma uygun bilgisayar programını oluşturmaya çalışıyor. 
   Bu ay başından itibaren yatırılması gereken MTV'nin ilk taksiti bankaların program çalışmaları nedeniyle tahsil edilemiyor. İçinde mahsup işlemini barındırması nedeniyle bunun daha önceki MTV tahsilatından farklı olduğu vurgulanarak, eski sistemle uyuşmadığı ifade ediliyor. 
   Öte yandan, Ziraat Bankası Maliye Bakanlığı'dan plaka numaralarına göre kişilerin fazladan ödedikleri vergilere ilişkin tutarları alırken, bilgisayar programı çalışmalarını sürdürüyor. En geç pazartesi gününe kadar sistemin hazır hale geleceği vurgulanıyor. 
   
   
</TEXT>
</DOC>
