<DOC>
<DOCNO> 248131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo03.html </URL>
<DATE> 2004/06/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Van Buyten Hamburg'a gitti, Cimbom B planını uygulayacak 
</HEADLINE>
<TEXT>

     Galatasaray’ın transfer çalışmalarında her geçen an yeni bir gelişme yaşanıyor. Listedeki isimler için geçtiğimiz hafta içerisinde Avrupa’ya çıkarma yapan Sarı - Kırmızılılar, olumlu adımlar atarken, alternatif planları da zaman geçirmeden devreye sokuyor. Milan’ın Brezilyalı savunmacısı Roque Junior ve Real Madridli Flavio Conceiçao için son noktayı koymaya hazırlanan Cim Bom, Van Buyten’de yaşanan gelişme nedeniyle yeni bir strateji belirledi. 
     
     Cim Bom panik yapmadı 

     Türkiye’ye gelmek istemeyen Belçikalı futbolcunun, Alman Ligi’nin köklü kulüplerinden Hamburg ile anlaştığı bildirildi. Van Buyten’in, geçtiğimiz sezon forma giydiği Manchester City’de olduğu gibi Hamburg’da da kiralık olarak kadroda yer alacağı kaydedildi. Ancak yaşanan bu olumsuz gelişmeye rağmen panik yapmayan Cim Bom heyeti, daha önce alternatif isim olarak belirledikleri Fransız ekibinin Kamerunlu oyuncusu Rigobert Song’la temasa geçti. 
     
     Milli maçlar düşündürüyor 

     Daha önce de bilgi edinmek amacıyla temasa geçilen deneyimli futbolcuya yeni bir teklif götürmeye hazırlanan Sarı - Kırmızılılar, Fransız ekibi Lens’le de masaya oturmaya hazırlanıyor. Bu transfer için de Başkan Özhan Canaydın’ın ortağı Haim Fresco’nun aktif rol oynaması bekleniyor. Ancak Cim Bom’u tedirgin eden bir durum sözkonusu. O da transfer resmileştiği takdirde, ligler devam ederken Song’un Kamerun Milli Takımı’na gidecek olması. 
     
     Song kimdir 

     Mevkii Defans . 
     Doğum Tarihi 7 1 1976 . 
     Doğum Yeri Nkanglikock . 
     Boy 177 Kilo 75 . 
     Oynadığı takımlar Metz, Salernitana, Liverpool, West Ham United, Köln, Lens. 

     
</TEXT>
</DOC>
