<DOC>
<DOCNO> 218398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/dunya/dun01.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston'un endişesi 
</HEADLINE>
<TEXT>

   Referandumdan olumsuz sonuç çıkmasından korkan ABD'nin Kıbrıs Özel Temsilcisi, liderlerden köstek olmamalarını istedi 
      LEFKOŞA Milliyet 

   
   Kıbrıs'a gitmeye hazırlanan ABD'nin Kıbrıs Özel Temsilcisi Thomas Weston, Washington'da düzenlenen bir panelde, Kıbrıs'ta çözüm için ana meselenin, sonuçlandırılmış anlaşmanın her iki tarafta yapılacak referandumlarda kabulü olduğunu söyledi. "Türk tarafının olumlu yaklaşımı takdir edilmeli" diyen Weston, referandumun, siyasi liderlerin desteklemesi halinde başarısız olmasının söz konusu olmadığını vurguladı. Pazar günü Kıbrıs'a gidecek olan Weston, Rum ve Türk yetkililerle görüşecek. 
   Bu arada Rum Filelefteros gazetesi, ABD'nin, Türk tarafının, sınırların daha düz çizilmesi, kurucu devletlerin özerkliğinin artırılması taleplerini desteklediğini yazdı. KKTC Cumhurbaşkanı Rauf Denktaş ise, düzenlediği basın toplantısında, Weston'un ziyaretinin sürece bir etkisinin olup olmayacağının sorulması üzerine, "Onun görevi, taraflara cesaret vermek, bilgi almaktır. Koordinatör diye onu da tayin etmişler. O da ortada görünmeyi tabiatıyla görev biliyor" dedi. 
   
   
   
</TEXT>
</DOC>
