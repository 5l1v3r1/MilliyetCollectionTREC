<DOC>
<DOCNO> 224459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun57.html </URL>
<DATE> 2004/03/22/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Annan da İsrail'i kınadı... İşte dünyadan tepkiler 
</HEADLINE>
<TEXT>

     BM Genel Sekreteri Kofi Annan, Hamas örgütünün ruhani lideri Şeyh Ahmed Yasin'in İsrail tarafından öldürülmesini kınadı. Annan, New York'taki BM merkezinde yaptığı açıklamada, Şeyh Yasin ve yanındakilerin öldürülmesini kınadığını belirterek, uluslararası yasalara aykırı bu suikastların Ortadoğu'daki barış çabalarına yardım etmeyeceğini söyledi. 
     Bu arada Belçika'nın başkenti Brüksel'de bulunan Almanya Dışişleri Bakanı Joschka Fischer, ''İsrail ile Filistin arasındaki anlaşmazlıkta şiddet ve terörizm sadece daha çok masum insanın ölümüne yol açar'' ifadesini kullandı. 
     Hamas'ın ruhani lideri Şeyh Yasin'in öldürülmesiyle ilgili görüşü sorulan Fischer, müzakere edilmiş bir çözümün sonuçta her iki tarafın da meşru çıkarlarını hesaba katması gerektiğini belirterek, ''Şu anda olan bitenlerin olayları kolaylaştırmadığı açık'' dedi. 
     Çek Cumhuriyeti Dışişleri Bakanı Cyril Svoboda da, Brüksel'de Şeyh Yasin'in öldürülmesinin üzücü bir olay olduğunu ifade etti ve ''Bu tür saldırılar hiçbir şeyi çözmez. Söz konusu olan bir saldırıya bir başkasıyla karşılık verilmesi zinciridir'' diye konuştu. 
     Portekiz Başbakanı Durao Barroso da, suikastı ''şiddet döngüsü'' olarak niteledi ve ''Söz konusu olan, bizi endişelendiren ve İsrail-Filistin anlaşmazlığına çözüm getirmeyen korkunç bir şiddet döngüsüdür'' ifadesini kullandı. 
     Arap Birliği Genel Sekreteri Amr Musa da, Tunus'ta yaptığı açıklamada, ''İsrail Şeyh Yasin'i öldürerek uluslararası yasaları ihlal etmiştir'' dedi. 
     Musa, benzer bir olayda hemen kınama kararı çıkaran BM Güvenlik Konseyi'nin İsrail söz konusu olduğunda başka türlü davrandığını ileri sürdü. 
     
</TEXT>
</DOC>
