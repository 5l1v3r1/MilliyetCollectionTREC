<DOC>
<DOCNO> 244030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur17.html </URL>
<DATE> 2004/05/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Antalya Cezaevi'nde isyan bitti 
</HEADLINE>
<TEXT>

     Antalya E Tipi Kapalı ve Yarıaçık Cezaevi'nde başlayan olayların tamamen sona erdiği bildirildi. 
     Antalya Cumhuriyet Başsavcısı Osman Vuraloğlu, cezaevinde gazetecilere açıklamalarda bulunarak, olaylarla ilgili bilgi verdi. 
     Olayların gasp ve adam öldürme suçlarından 16 hükümlü ve tutuklunun bulunduğu B-8 koğuşunda yaşandığını bildiren Vuraloğlu, ''Adam öldürme, gasp gibi suçlardan mahkumların olduğu koğuşta meydana gelen isyan, zor kullanılmadan, tamamen ikna yolu ile bastırıldı. Ne yazık ki olaylar bir kişinin öldürülmesi ile son buldu'' diye konuştu. 
     Öldürülen kişinin, isyana karşı çıktığını, bu nedenle hayatını kaybettiğini dile getiren Vuraloğlu, şunları kaydetti 
     ''Ahmet Savaş adlı mahkum, dün gece rahatsızlandığını söyleyerek hastaneye sevkini istemiş. Cezaevi doktoru durumuna baktıktan sonra ilaç verip sevkini sabah yapacağını söylemiş. Diğer mahkumlar bunu isyan sebebi olarak görüp isyan çıkarmışlar. Eylemi, dolapları ve ranzaları koğuşun kapısına dayayarak başlatmışlar. Aynı koğuşta kalan Ahmet Çaktı 41 adlı mahkum isyana karşı çıkarak, böyle bir şeye gerek olmadığını söylemiş. Bunun üzerine, diğer mahkumlar Ahmet Çaktı'yı öldürmüşler. Cinayetin jiletle işlendiği tahmin ediliyor, ancak kesin sonuç yapılacak otopsiden sonra belli olacak.'' Vuraloğlu, cezaevindeki isyanın saat 03.30'da başladığını ve 11.00 sıralarında sona erdirildiğini de ifade ederek, ''Mahkumlar, isyan nedeniyle kendilerine dayak atılacağını düşündüklerini ve bundan korktuklarını söylediler. Biz kendilerine böyle bir şey olmayacağını ve kimsenin zarar görmeyeceğini taahhüt edince, herhangi bir müdahale olmadan isyan sona erdirildi'' dedi. 
     Bu arada, eyleme katılan mahkumların koğuşun bahçesinde bazı eşyaları ateşe verdiklerine değinen Vuraloğlu, yangının büyümeden söndürüldüğünü bildirdi. 
     Olaya, 15 hükümlü ve tutuklunun katıldığını vurgulayan Vuraloğlu, ''Bunlar, adam öldürme, gasp gibi suçlardan yatan tutuklu ve hükümlüler. Bunlar gözü kara adamlar. Olay, organize değil gibi görülüyor. Bize göre aniden ve o anlık öfkeyle gelişen bir olay'' diye konuştu. 
     Öldürülen mahkumla ilgili olarak olay yeri incelemesinin yapıldığını bildiren Başsavcı, isyancı mahkumların durumlarıyla ilgili olarak da ''Olaylara karışan 15 mahkum, değişik koğuşlara ve cezaevlerine sevk edilecek'' dedi. 
     Başsavcı Vuraloğlu, diğer koğuşlarda yatan mahkumların, olaylardan etkilenmediğini ve hiç bir sorun yaşamadığını da kaydetti. 
     
     BOĞULARAK ÖLDÜRÜLMÜŞ 

     Antalya E Tipi Kapalı ve Yarıaçık Cezaevi'nde çıkan olaylarda ölen tutuklu Ahmet Çaktı'nın boğularak öldürüldüğü açıklandı. 
     Antalya E Tipi Kapalı ve Yarıaçık Cezaevi'nde, yaşanan olaylarda öldürülen ve Antalya Devlet Hastanesi Morgu'na kaldırılan Ahmet Çaktı'nın 41 cesedine otopsi yapıldı. 
     Cumhuriyet Savcısı Cevdet Met gözetiminde yapılan otopside tutuklu Ahmet Çaktı'nın ip ya da telle boğularak öldürüldüğü saptandı. Otopside ayrıca Vücudunda darp izlerine rastlanan Çaktı'nın burnunun kırıldığı da anlaşıldı. 
     ''Kasten adam öldürmek'' suçlamasıyla Antalya E Tipi Yarıaçık Cezaevi'nde tutuklu bulunan Çaktı'nın cenazesinin akşam saatlerinde yakınları tarafından Antalya Devlet Hastanesi morgundan alınarak Adana'ya götürüleceği bildirildi. 
     Antalya E Tipi Kapalı ve Yarıaçık Cezaevi'nde bini aşkın mahkumun kaldığı bildirilirken, öldürülen Ahmet Çaktı'nın adam öldürme suçundan tutuklu olarak, hastaneye sevkini isteyen ve olayların başlamasına neden olan Ahmet Savaş'ın da gasp ve adam öldürme suçlarından tutuklu ve hükümlü olduğu bildirildi. 
     Bu arada, çıkan olaylar nedeniyle gelen jandarma, itfaiye ve sağlık ekipleri cezaevinden ayrıldı. 
     Mahkum yakınları cezaevi önündeki bekleyişini sürdürürken, yarıaçık bölümde, mahkum yakınlarıyla mahkumların görüşmesine izin verilmeye başlandı. 

     
</TEXT>
</DOC>
