<DOC>
<DOCNO> 243305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy21.html </URL>
<DATE> 2004/05/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Türk Dil Kurumu, CHP'ye 327 milyar liralık bir dava açtı 
</HEADLINE>
<TEXT>

     Türk Tarih Kurumu'nun TTK Atatürk'ün CHP'ye bıraktığı İş Bankası hisselerinin temettü gelirinin ödenmesi istemiyle CHP aleyhine açtığı alacak davasında, CHP'nin, TTK'nın Anayasa'ya aykırı olduğu yönündeki itirazı reddedildi. 
     Ankara 2. Asliye Hukuk Mahkemesi'nde görülen davanın bugünkü duruşmasına TTK'nın avukatı Eser Güngör ve CHP'nin avukatı Şahin Mengü katıldı. 
     Yargıç Yılmaz İğrek, avukat Mengü'nün talebi üzerine Ankara 1. Asliye Hukuk Mahkemesi'nin 1993 yılında aynı konulu davada verdiği kararı okudu. İğrek, kararda, Türk Dil Kurumu ile Türk Tarih Kurumu'na Atatürk'ün vasiyeti doğrultusunda İş Bankası hisselerinin neması olan 6 milyar 777 milyon liranın ödenmesine karar verildiğini, böylece davacı kurumların Atatürk'ün kurduğu kurumlarla aynı olduklarının kabul edildiğini söyledi. 
     İğrek, CHP'nin kurulmasının ardından iş Bankası hisselerinin iadesine ilişkin davada, Atatürk'ün hisse mirasının CHP'ye iadesine ilişkin Ticaret Mahkemesi kararı bulunduğunu belirtti. 
     TTK avukatı Güngör, delillerin toplandığını ifade ederek, talepleri yönünde karar verilmesini istedi. 
     CHP'nin avukatı Mengü de Anayasa'ya aykırılık iddialarını hatırlatarak, davanın reddini istedi. 
     Anayasa'ya aykırılık itirazının reddine karar veren İğrek, TTK'nın harç yatırması halinde alacağı para miktarının tespiti için bilirkişi incelemesi yaptırılmasına karar vererek, duruşmayı erteledi. 
     Dava dilekçesinde, Atatürk'ün, İş Bankası'ndaki hisselerinin çıplak mülkiyetini CHP'ye bıraktığı, bu hisselerin nemasının ise TDK ve TTK'ya eşit oranda ödenmesini vasiyet ettiği belirtiliyor. 
     Banka hisselerinin 2000 yılına ait temettü geliri ödemesinin yapılmadığı anlatılan dilekçede, hisse gelirleri olan 655 milyar 417 milyon 346 bin liranın yarısının Türk Tarih Kurumu'na ödenmesine karar verilmesi talep ediliyor. 
     
     TÜRK DİL KURUMU DA DAVA AÇTI 
     Bu arada, AA muhabirinin aldığı bilgiye göre, avukat Güngör tarafından hem TTK hem TDK adına CHP aleyhine açılan davayı, Güngör'e vekalet vermeyip takip etmediği için kendisi yönünden işlemden kaldırılan Türk Dil Kurumu TDK , CHP aleyhine başka bir mahkemede alacak davası açtı. 
     Dava dilekçesinde, CHP'ye ait İş Bankası hisselerinin 655 milyar 417 milyon 346 bin lira tutarındaki 2000 yılı temettü gelirinin kurumun hakkı olan kısmının, Atatürk'ün vasiyeti doğrultusunda ödenmediği belirtildi. Dilekçede, temettü gelirinin yarı oranı olan 327 milyar 708 milyon 673 bin liranın, yasal faiziyle birlikte CHP'nin talimatı olmadan TDK'ya aktarılmasına karar verilmesi talep edildi. Dilekçede, Atatürk'ün İş Bankası'ndaki hissesinin yüzde 28'lik payının korunduğuna da işaret edilerek, bu hisselerin karşılığı olarak bankanın 2 yönetim kurulu üyeliğinin Türk Dil Kurumu'nun hakkı olduğunun tespitine karar verilmesi istendi. 
     CHP'nin dava dilekçesine verdiği yanıtta, TTK ile birlikte TDK adına 2. Asliye Hukuk Mahkemesi'ne açılan davada, dosyanın TDK yönünden işlemden kaldırılmasına karar verildiği anımsatılarak, dosyanın kapanması için gereken 3 aylık sürenin dolmadığı ve bu nedenle aynı davalı aleyhine başka bir mahkemede ikinci bir dava açılamayacağı ifade edildi. 
     Dilekçede, TDK'nın Ankara 11. Asliye Hukuk Mahkemesi'ne açtığı davanın diğer davayla birleştirilmesi talep edildi. 
     Cevap dilekçesinde, ayrıca TDK ve TTK'nın, Atatürk tarafından özel hukuk tüzel kişisi olarak kurulduğu, ancak 1982 yılından sonra kamu tüzel kişisi haline getirildiği yönünde Yargıtay tarafından verilen karar anımsatılarak, bu durumda bu kurumların Atatürk tarafından kurulan kurumlar olmadıkları ve dava açma ehliyetlerinin bulunmadığı ileri sürüldü. 
     
</TEXT>
</DOC>
