<DOC>
<DOCNO> 223105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko20.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil için Türkiye'ye geldi, Türk ortakla şarap fabrikası kurdu... 
</HEADLINE>
<TEXT>

     Tatil için İzmir'in Selçuk İlçesi'ne gelen ve Şirince Köyü'nde Türk ortakla birlikte şarap fabrikası kuran şarap uzmanı Helmut Krauss, Türkiye'deki yatırımlarını genişletme kararı aldı. 
     Krauss, Türk ortağı Kemal Akgün ile Türk şarabını Avrupa ülkelerinde tanıtmaya başladıklarını söyledi. Şaraplık üzüm üretimiyle tanınan Şirince Köyü'nde yıllık 3 milyon şişe kapasiteli bir fabrika kurduklarını belirten Krauss, kısa sürede ürün yetiştiremez hale geldiklerini kaydetti. 
     İç piyasanın yanında Almanya'ya da Türk markalarıyla ihracat yaptıklarını ifade eden Krauss, ''Almanya'ya üstün kaliteli Türk şarapları ihraç ediyoruz. Buradan gönderdiğimiz şarapları oradaki dağıtım zinciriyle dağıtıyoruz. Türkiye'de son yıllarda şarap kültüründe önemli bir çıkış var. Bu sektörün geleceği de çok parlak. Dünyanın ilk şarap bağlarının bu bölgede olduğu biliniyor. Dolayısıyla şarap üreticileri için Türkiye'de yatırım yapmak 'köke geri dönmek' anlamını taşıyor. Son dönemde burada yatırım için ilgi artıyor. Biz de Şirince ismini ön plana çıkarıyoruz. Şirince'yi Almanya'da, Türkiye'nin en önemli Şarap Köyü olarak tanıtıyoruz.'' Türkiye'de yatırım yapmaya devam edeceklerini kaydeden Krauss, sadece ekonomik değil şarapçılık eğitimi konusunda da yatırım yapmayı planladığını dile getirdi. Türkiye'nin üretim potansiyeline rağmen yeteri kadar şarap ustası olmadığı için bunu kullanamadığını dile getiren Krauss, ''Türkiye'de şarap ustalığıyla ilgili bir okul açılırsa buna en çok ben sevinirim'' dedi. 
     Krauss, Almanya'da 13 milyon şişe kapasiteli tesise sahip olduğunu belirterek, yakın bir zamanda Türkiye'ye yerleşerek işlerini buradan yönetmek istediğini de açıkladı. 
     
     MEYVE ŞARABI 
     Şirketin Türk ortağı Kemal Akgün ise Şirince'de kurulu bulan fabrikanın kapasitesinin talebe yetişemediğini dile getirerek Torbalı İlçesi'nde daha büyük kapasiteli bir fabrika kuracaklarını söyledi. Halen izinli olarak meyve şarabı üreten tek kuruluşun kendileri olduğunu dile getiren Akgün, şunları söyledi 
     ''Yatırıma geçtiğimiz dönemde Türk gıda kodeksinde meyveli şarap yoktu. Önce yasal mücadele başlattık. Kodeksin tamamlanması sonrası izinlerimizi aldık. Bizim ardımızdan bir kaç kurum daha izin için başvurdu, ancak henüz izin alan olmadı. Biz gerçek anlamda meyve şarabını üretiyoruz. Türkiye'de üretilen bir çok şarap, meyve suyuyla karıştırılarak elde ediliyor. Biz meyveleri fermente ederek şarap üretiyoruz. Torbalı'da kuracağımız tesiste şampanya ve organik şarap da üreteceğiz.'' 
     
</TEXT>
</DOC>
