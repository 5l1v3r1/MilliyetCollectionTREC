<DOC>
<DOCNO> 204603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko22.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Maaşların iyileştirilmesi için kaynak, bütçeden gelecek 
</HEADLINE>
<TEXT>

     Maliye Bakanı Kemal Unakıtan, emekli ve memur maaşları ile asgari ücretin iyileştirilmesi için gereken kaynağın, yine bütçenin içerisinden geleceğini söyledi. 
     Unakıtan, CNN Türk televizyonunda Taha Akyol'un ''Eğrisi Doğrusu'' programında soruları yanıtladı. 
     Ekonomi açısından 2004 yılında ''biz çok güzel idare ediyoruz'' diyerek, rehavete kapılmanın en büyük tehlike olduğunu belirten Unakıtan, ''Türk milletinin hükümeti başta olmak üzere rehavete kapılma, yanlış yapma lüksü de yok'' diye konuştu. 
     Unakıtan, uzun vadededi hedeflerinin Türk milletinin üzerindeki vergi yükünü azaltmak olduğunu kaydetti. 
     
     EMEKLİ VE MEMUR MAAŞLARI İLE ASGARİ ÜCRET 

     Unakıtan, Başbakanın ''emekli ve memur maaşları ile asgari ücretin iyileştirileceği'' sözlerinin hatırlatılması ve bu iyileştirmenin kaynağının sorulması üzerine, şunları kaydetti 
     ''Biz hükümet olarak, sosyal politikalara da önem veren bir hükümetiz. İnsanımızı makine gibi görmek istemiyoruz ve insanımıza hizmet bizim birinci vazifemiz. Bunların içerisinde dar ve düşük gelirlileri belli seviyeye yükseltmek bizim birinci önceliğimizdir. Onun için başbakanımız ben milletin sevdalısıyım diyor. Hakikaten milletin sevdalısı. 
     Kaynağı yine bütçenin içerisinden gelecek. Biz bunun kaynağını temin ederken, gelir artıcı veya gider azaltıcı tedbirlere başvuruyoruz. Bunun üzerine, Başkanımızın bize vermiş olduğu talimatlara göre çalışmalarımızı sürdürüyoruz. Çalışma devam ediyor, sonuçlanmadı.'' 
Bu arada ''ekonomideki iyi gidişte Kemal Derviş'in payı yok mu '' sorusu üzerine Unakıtan, ''muhakkak var, olmamasının mümkünatı yok. Neden Biz merdivenleri çıkıyoruz, bu basamakları yapanlar var. Derviş veya daha başkaları var. Biz onların üzerine çıkmaya başladık. Şunu da bilmek lazım ister kamuda, ister özel sektörde olsun iyi şeyler, bu başarılar diğerinin başarısına eklenerek gelir'' dedi. 
     Derviş'in, ''kriz döneminde bile bütçede yatırımlara daha çok pay ayrıldığına'' ilişkin sözlerinin hatırlatılması üzerine de Unakıtan, bunun sebeplerini araştırmak gerektiğini belirterek, ''2003 yılında mali disipline riayet etmeseydik, ne düşük bir enflasyonu görülebilirdik ne de bütçede tasarruf edecek bir kalem bulabilirdik. Derviş Bey muhalefete gelince, biraz daha gerçekleri görmeye başladığını farkediyorum. Derviş'in dünkü konuşması, kendi idaresi döneminden daha gerçekçi'' şeklinde konuştu. 
     
</TEXT>
</DOC>
