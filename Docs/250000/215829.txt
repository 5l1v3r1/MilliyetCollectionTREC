<DOC>
<DOCNO> 215829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur43.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'nin İstanbul adayı Ahmet Vefik Alp... 
</HEADLINE>
<TEXT>

     DYP'nin İstanbul büyükşehir ve 7 ilçe belediye başkan adayı, Genel Başkan Mehmet Ağar'ın da katıldığı toplantıyla tanıtıldı. 
     Grand Cevahir Oteli Kongre Salonu'nda düzenlenen toplantıda, İstanbul'un 23 ilçe ve 25 beldesinin DYP adaylarının daha önce açıklandığı hatırlatılarak, bugün de büyükşehir belediyesi ile 7 ilçenin adaylarının açıklanacağı belirtildi. 
     Toplantıda yapılan barkovizyon gösterisiyle, DYP'nin İstanbul Büyükşehir Belediye Başkan adayının yüksek mimar Ahmet Vefik Alp olduğu açıklandı. İlçelerde ise Avcılar'da Yalçın Erkan, Beşiktaş'ta Nursan Ünal, Çatalca'da Kemal İlaldı, Kadıköy'de Osman Hızlan, Sultanbeyli'de Kamuran Dikbaş, Şişli'de Adnan Yüksel, Küçükçekmece'de Ramazan Yazgan'ın belediye başkan adayı gösterildiği bildirildi. 
     DYP Genel Başkanı Mehmet Ağar, daha sonra eşi Emel Ağar ile sahneye gelerek Ahmet Vefik Alp'in yanı sıra ilçe ve belde belediye başkan adaylarına parti rozeti taktı, birlikte fotoğraf çektirdi. 
     Ağar, burada yaptığı konuşmada, Ahmet Vefik Alp'in, İstanbul'un kendisine olan ihtiyacını bilerek DYP saflarında İstanbul'un hizmetinde olduğunu söyledi. 
     ''İstanbul'un ehline teslimi sürecinin 45 gün içinde gerçekleşeceğini'' ifade eden Ağar, ''İstanbul'da yaşayan herkes vicdani bir değerlendirme içinde olacak ve kendisi, ailesi, milletinin geleceğini düşünerek, akıl ve bilimle hazır olan bir yapıyı hiç şüphe yok ki İstanbul'un başına taşıyacaktır'' dedi. 
     Televizyonda dün Başbakan Recep Tayyip Erdoğan'ın konuşmasını dinlediğini anlatan Ağar, '' Artık şehirlerde yeni bir fiziki değişimi gerçekleştirmek lazım diyor. 'El insaf' derler adama... 10 senedir belediyelerdesiniz. Demek ki, yapamadığınızı kendi ağzınızla itiraf ediyorsunuz. 'Yapabilmek lazım, vizyon sahibi adamlar lazım' diyor. Burada hazırda duruyor işte...'' diye konuştu. 
     Mehmet Ağar, DYP'nin temel prensiplerinin açıklık, şeffaflık, verimlilik, sosyal hizmetlerin sağlanması ve modern şehircilik olduğunu belirterek, ''Bütün bunları yapabilecek vizyon sahibi başkan adayı buradadır'' dedi. 
     Ağar, herkesin kadın hakları hakkında konuştuğunu, ancak bu konuda lafa bakılmaması gerektiğini ifade ederek, İstanbul'un 5 ilçesinde kadınların DYP'den aday olduğunu kaydetti. 
     
     KAR ELEŞTİRİSİ... 

     Çekmeköy belde belediye başkan adayı Hakkı Demir'in ''kar nedeniyle toplantıya yeni gelebildiğinin'' anons edilmesi üzerine de Ağar, şunları söyledi 
     ''Başkanın işi zor... Dünyada görülmemiş şeyler. O zaman Moskova, Oslo, Stockholm'de her gün hayatın bitmesi lazım. Senenin 9 ayı kar var. Bir karda şehri tabiat şartlarına teslim etmek... Böyle bir anlayışı reddediyoruz. Dinamik belediyecilik anlayışı hepsinin üstesinden gelecek.'' Ahmet Vefik Alp de, üçüncü kez İstanbul büyükşehir belediye başkan adayı olduğunu hatırlatarak, ''Bu zor bir görev. Bir güven, inanç, sevda ve donanım gerektiriyor. Ama şehir gibi bir şehir için üçüncü kez karşınızdayım. Bu kez Doğruyol'u seçtim Doğruyol'dayım.'' diye konuştu. 
     Çalışmalarını deprem, insan güvenliği, ulaşım ve eğitim başlıklı 4 aşamada ele alacağını ifade eden Alp, kent için düşündüğü bazı projeleri de özetledi. 
     Bu projeleri yalnız değil ekibiyle yapacağını vurgulayan Alp, ekibi olarak eşi restoratör mimar Lale Alp ile oğlu Orçun ve kızı Ceylan Alp'i sahneye çağırarak partililere tanıttı. 
     
     UZAN GRUBU'NA EL KONULMASI... 

     Toplantının ardından gazetecilerin sorularını yanıtlayan DYP Genel Başkanı Mehmet Ağar, partinin diğer illerdeki adaylarına ilişkin bir soru üzerine, hafta sonuna kadar tüm adayların belirleneceğini söyledi. 
     Mehmet Ağar, Uzan grubu şirketlerinin yönetimine el konulmasıyla ilgili bir soruya da şu karşılığı verdi 
     ''Türkiye'de her şeyin hukuk içinde yapılması taraftarıyız. Yetim hakkı sorulacaksa ülkede, hukuk içinde sorulması lazım. Mağdur olduğunu iddia edenlere, her türlü hukuk yolunun açık olması lazım. Ancak Türkiye'de hükümete 'hortum, millet kaynaklarının yağmalandığı' iddiası varsa, bu iddianın karşılığında olan değerlerin hazineye kazandırılması lazım. Burada hukuk içerisinde her türlü tedbir alınmalıdır. Mağdur olduğunu iddia eden varsa, her türlü hukuk yolu açık olmalıdır. Hukuk içerisinde mutlaka milletin alınan, çalınan paralarının hesabı sorulmalıdır. Yoksa biz soracağız zaten. Millet istiyor bunu.'' 

     
</TEXT>
</DOC>
