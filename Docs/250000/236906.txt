<DOC>
<DOCNO> 236906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy01.html </URL>
<DATE> 2004/05/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Talat ''Taleplerimiz, tecritin, ekonomik ambargoların kalkmasıdır'' 
</HEADLINE>
<TEXT>

     KKTC Başbakanı Mehmet Ali Talat, bir dizi temasta bulunmak amacıyla ABD'ye gitmek üzere İstanbul'a geldi. 
     Atatürk Havalimanı VİP Konferans Salonu'nda bir basın toplantısı düzenleyen Talat, başta ABD Dışişleri Bakanı Colin Powell ve BM Genel Sekreteri Annan olmak üzere çeşitli temaslarda bulunacağını kaydetti. 
     Talat, görüşmelerinde Kıbrıs Türkü'nün içinde bulunduğu zorlu ve çelişkili durumu anlatacağını ifade ederek, şöyle dedi 
     ''ABD'ye bir dizi temasta bulunmak için gidiyorum. Bizim taleplerimiz en başta tecritin, ekonomik ambargoların ve uçuşla ilgili kısıtlamaların kalkmasıdır'' Talat, ''40 yılın sıkıntılarını, yıkıntılarını ve hatalı politikalarını bir anda değiştirmek, çağdaş dünyasal bir politikayla başarıya ulaşmak kolay değil'' dedi. 
     Talat, bir dizi temasta bulunmak üzere ABD'ye gidişinden önce Atatürk Havalimanı'nda düzenlediği basın toplantısında, görüşmelerinde Kıbrıs Türkü'nün içinde bulunduğu izolasyonun ortadan kaldırılması yönündeki taleplerinin öne çıkacağını söyledi. 
     ''Çok garip ve haksız bir durumla karşı karşıyayız'' diyen Talat, adanın bütünleştirilmesini isteyenin kendileri olduğunu, buna karşılık Rum halkının ayrılıkçılığı tercih etmesi nedeniyle Kıbrıs Türk halkının izolasyon altında kalmaya devam ettiğini belirtti. 
     Talat, bunun kabul edilebilir bir durum olmadığını ifade ederek, ''Bu garipliği dile getireceğiz ve Kıbrıs Türkü'nün bunca yıldır yaşadığı sıkıntılardan kurtulabilmesi için gerekli adımları atmalarını isteyeceğiz, talep edeceğiz, ısrarlı olacağız'' diye konuştu. 
     Bunun kolay başarılamayacağını bildiklerini de dile getiren Talat, şöyle devam etti 
     ''40 yılın sıkıntılarını, yıkıntılarını, hatalı politikalarını değiştirmek, çağdaş dünyasal bir politikayla başarıya ulaşmak kolay değil. Bunu herkesin takdir etmesini diliyorum. Özellikle Kıbrıs Türk halkının umutsuzluğa kapılmamasını istiyorum. Bu mücadele uzun soluklu bir mücadeledir. Bu çaba çok zor bir çabadır ve uzun bir çabadır. Her şey adım adım olacaktır. Birden bire dünyanın anlayışını değiştirmek mümkün değil. Yaratılan imajı değiştirmek mümkün değil. Ama Kıbrıs Türk halkı son 3 yıldır verdiği büyük mücadele sonunda aslında çağdaş demokratik bir halk olduğunu kanıtlamıştır. Kendi kaderini kendi eline alabilmiştir.'' Talat, dünyanın bunu takdir etmesinin, bu mücadelenin yine aynı frekansla sürdürülmesine bağlı olduğunu vurgulayarak, bunun dışında başka yollara başvurmanın, çağdaş olmayan çizgiye dönüş yapmanın başarıya ulaşmayı mümkün kılmayacağını söyledi. 
     Talat, konuşmasını söyle sürdürdü 
     ''O bakımdan çizgimizi koruyarak bu çizgiyi Kıbrıs Türkü'nün geleceğe yönelik izolasyondan kurtulma mücadelesiyle birleştirerek yürütürsek, başarıya ulaşacağımız konusunda bir kuşkum yok. Ancak bu kısa sürede başarılı olacak bir iş değil. Hele, AB'nin çok hantal karar alma mekanizmasına sahip olduğunu düşünürsek, bunu özellikle AB nezdinde başarmak epey çaba gerektirecektir.'' Talat, ziyareti öncesi, ABD Temsilciler Meclisi'ne sunulan ve Kıbrıs Türk halkına yönelik izolasyonların kaldırılmasını içeren tasarının hatırlatılması üzerine de şunları söyledi 
     ''Bu bir tesadüf mü, yoksa eşzamanlı mı düşünülmüş onu bilmiyorum. Onu da görmüş olacağız. Tabii ki iyi bir şey. Çünkü Kıbrıs Türkü'ne bunca yıldır yapılan haksızlıkların bir nebze olsun kaldırılması için atılacak her adım bizi mutlu eder.'' KKTC Başbakanı Mehmet Ali Talat, KKTC Tarım ve Orman Bakanı Raşit Pertev ile beraber bugün New York'a hareket edecek. 
     
</TEXT>
</DOC>
