<DOC>
<DOCNO> 244936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun13.html </URL>
<DATE> 2004/06/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD Senatosu'nda Büyük Ortadoğu Projesi ve Türkiye tartışması... 
</HEADLINE>
<TEXT>

     ABD'de Demokrat Parti Delaware senatörü Joe Biden, Ürdün Dışişleri Bakanı Mervan Muaşer'in, Türkiye, Pakistan, Afganistan gibi ülkelerin, ABD'nin Büyük Ortadoğu Projesi'ne dahil edilmesine karşı olduğunu söyledi. 
     Senato Dış İlişkiler Komitesi'nde ''Genişletilmiş Ortadoğu ve Kuzey Afrika'da reform ve fırsatların desteklenmesi'' konusunda düzenlenen oturumda konuşan Biden, ''Hafta sonunda Ürdün Dışişleri Bakanı, Türkiye, Afganistan, Pakistan gibi ülkelerin bu girişime dahil edilmesine ilişkin çekincelerini ifade etti. Bakan, diyalogun, en iyi şekilde sadece G-8 ülkeleri ve Arap grubu arasında kurulabileceğini, daha geniş bir Ortadoğu tanımlamasıyla bunun sağlanamayacağını söyledi'' ifadesini kullandı. 
     Biden, Muaşer'in, genişletilmiş Ortadoğu bölgesindeki ülkelerin, her zaman ortak çıkarları taşımadığına işaret ettiğini de hatırlattı. 
     Oturumda bulunan ABD'nin ekonomik işlerden sorumlu Dışişleri Bakan Yardımcısı Alan Larson, Biden'ın bu sözlerine, ''Arap Birliği ve Arap kurumlarının, bu reform programını kucaklamaya doğru ilerlemesinin çok büyük önemi olduğunu düşünüyoruz. Tunus'taki Arap Birliği zirvesi açıklaması da çok önemli bir girişimdi. Biz aynı zamanda, Arap dünyasının karşılaştığı güçlüklerin, sadece onlara özgü olmadığını, Türkiye, Pakistan gibi bazı komşularının deneyimlerinden çok şey öğrenebileceklerini düşünüyoruz'' yanıtını verdi. 
     Larson, ''Biliyorsunuz ki Arap dünyası dışında başka ülkeleri de bu diyaloga getirme esnekliğine sahip olmamızın önemli olduğunu düşünüyoruz'' dedi. Alan Larson, Körfez ülkeleri ile Pakistan gibi ülkeler arasındaki bağlantının çok önemli olduğunu belirterek, ''Eğer bu bölgede ticaretin, yatırımların artırılmasından bahsedeceksek, bu komşu ülkelerin de girişime dahil edilmesi lazım. Bu durum, hiçbir şekilde Arap kimliğini veya Arap kurumlarının önemini azaltmıyor'' diye konuştu. 
     Bu arada Ürdün Dışişleri Bakanlığı'nın internet sitesinde, Ürdün Dışişleri Bakanı Mervan Muaşer'in düzenlediği son basın toplantısının metni yer aldı. Jordan Times gazetesi haberine göre Muaşer, Ürdün Kralı Abdullah'ın, G-8 zirvesinde Arapların diyaloga hazır olduğu, ancak bunu genişletilmiş büyük Ortadoğu tanımı çerçevesinde yapmayacağı mesajını vereceğini kaydetti. 
     Habere göre Muaşer, ''Biz diyalogun, bazen ortak çıkarları paylaşmadığımız ve hatta bu çıkarları spesifik programlara dönüştürme mekanizmasını bile paylaşmadığımız büyük Ortadoğu'nun geniş tanımı yoluyla değil, en iyi G-8 ve Arap dünyası arasında sağlanabileceğini hissediyoruz'' ifadesini kullandı. 
     
</TEXT>
</DOC>
