<DOC>
<DOCNO> 211644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/yazar/cemal.html </URL>
<DATE> 2004/01/28/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hükümet gemileri yaktı 
</HEADLINE>
<TEXT>

   
   Kıbrıs'ta yine oyun mu oynanıyor Yoksa bu kez Ankara'da, daha doğrusu hükümette çözümle ilgili kesin kararlılık mı söz konusu 
   Hangisi 
   Bence ikincisi. 
   Yani kesin kararlılık. 
   Hükümet bu sefer oyun oynamıyor, taktik yapmıyor, artık sonuca gitmek istiyor. Hem Davos öncesi, hem Davos'ta, hem Washington öncesi edindiğim izlenimler bu doğrultuda. Gerek Başbakan Erdoğan'la Dışişleri Bakanı Gül'ün yakın çevresinden, gerekse Dışişleri kulisinden kulağıma çarpan bütün haber ve değerlendirmeler şunu gösteriyor 
   Hükümet karaya çıktı. 
   Ve gemileri yaktı 
   Bundan sonrası artık malum 
   Olmak ya da olmamak 
   Yani ölüm kalım meselesi... 
   Kıbrıs'ta çözüme mahk m 
   Hükümet bunun bilincinde... 
   O yüzden, geçen haftaki Milli Güvenlik Kurulu toplantısı artık geride kaldı. Toplantı sonrası çıkan bildiride sözcük ve virgül tartışmaları yapmak, Annan planından niçin çerçeve değil de, referans olarak bahsedildiğini yorumlamak ya da MGK'da Cumhurbaşkanı Sezer'in bildiride Annan planının zikredilmesine karşı çıkıp çıkmadığını, bu açıdan Gül'ün müdahale edip etmediğini konuşmak artık pek o kadar anlamlı değil. 
   Zira hükümet gemileri yaktı. 
   Hatta MGK bir bakıma aşıldı. 
   Hükümet, "Siyasi iradeyi ben temsil ediyorum hükümet benim" dedi, topu ayağına aldı sürüyor. Başbakan Erdoğan'ın 'referandum'la ilgili açıklaması, gerektiğinde referandum konusunu Türkiye Büyük Millet Meclisi'ne götürebileceğini söylemesi, BM Genel Sekreteri Annan'ın kendi adını taşıyan planda boşlukları doldurabileceğini belirtmesi, Erdoğan'la Gül'ün "Rumların hep bir adım önünde olacağız" sözünü tekrarlamaları, "Gidin Rum tarafını ikna edin, biz çözüme hazırız" mesajları, bütün bunlar Kıbrıs'ta Türk tarafının artık oyun oynamadığını, çözüm istediğini gösteriyor. 
   Bir başka deyişle 
   İş olması gereken yolda 
   Ve bu 29 yıldır ilk kez oluyor. Bu durumun hala farkında olmayanlar var. Böyle bir şeyin olabileceğine ihtimal vermeyenler var. Böyle bir şeyin olmasını istemeyenler var. 
   Ama ezberler bozuluyor. 
   Çünkü yeni bir Kıbrıs filmi vizyona sokuluyor Türkiye tarafından... 
   Atina bunun farkında mı 
   Rum yönetimi farkında mı 
   İnşallah farkına varırlar. Ankara'da bir şeylerin değiştiğini dileriz görürler. 
   Göremezlerse, yazık olur. 
   Çünkü Kıbrıs'ta çözüme varılması, Türkiye'nin AB'den tarih alarak üyeliğe yaklaşması, hem Doğu Akdeniz'de hem Ege'de istikrar ve barışın sağlanması, Rumların da, Yunanlıların da, Türklerin de ortak menfaatidir. 
   1 Mayıs'tan önce çözüm, 1 Mayıs'tan önce nihai çözüme işaret eden bağlayıcı bir belgenin imzalanması ortak hedef olmalı. 
   1 Mayıs'tan sonrası tuzaktır çünkü... 
   
      
   
</TEXT>
</DOC>
