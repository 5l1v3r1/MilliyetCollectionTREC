<DOC>
<DOCNO> 234446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo13.html </URL>
<DATE> 2004/04/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Galatasaray'da 6 ay sonra maç kazanmanın sevinci yaşanıyor... 
</HEADLINE>
<TEXT>

     Malatyaspor'u yenerek deplasmanda 6 ay sonra galibiyetle tanışan Galatasaray, İstanbulspor maçının hazırlıklarına ara vermeden başladı. 
     Florya Metin Oktay Tesisleri'nde, Teknik Direktör Gheorghe Hagi yönetiminde yaklaşık 1,5 saat süren idmanda, futbolcuların neşeli oldukları görüldü. 
     Sarı-kırmızılı futbolcuların yanı sıra Hagi'nin neşeli hali dikkat çekerken, dünkü maçta 90 dakika forma giyen oyuncular koşu yapmakla yetindi. As takımdan Ergün ve Hasan ise saha etrafında yürüyüş yaptı. 
     Antrenmanda, diğer futbolcular ise şut çalışmasının ardından çift kale maç oynadılar. 
     Galatasaray'ın bugünkü antrenmanına sakatlıkları bulunan Hakan Şükür, Volkan, Batista ve Suat ile ülkesinin milli takım kampına giden Baliç katılmadı. 
     Bu arada sarı-kırmızılı futbolcular, yarın izin yapıp, İstanbulspor maçının hazırlıklarını 26 Nisan Pazartesi günü gerçekleştirecekleri antrenmanla sürdürecekler. 
     
     ÜMİT KARAN'DAN KALECİLİK DERSİ 

     Galatasaray'ın forvet oyuncusu Ümit Karan, antrenman sonunda kaleye geçerken, yaptığı kurtarışlarla adeta kalecilik dersi verdi. 
     Ümit, takım arkadaşlarının kaleye gönderdiği topları havada uçarak kurtarırken, kalecilere nazire yaptı. 
     
</TEXT>
</DOC>
