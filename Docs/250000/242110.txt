<DOC>
<DOCNO> 242110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun12.html </URL>
<DATE> 2004/05/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kokoeti Gürcistan, seçimleri engelleme girişiminde bulundu... 
</HEADLINE>
<TEXT>

     Gürcistan'dan tek yanlı bağımsızlığını ilan eden Güney Osetya'nın lideri Edward Kokoeti, Tiflis hükümetinin bugün yapılan parlamento seçimlerini engelleme girişiminde bulunduğunu öne sürdü. 
     Kokoeti, 5 numaralı sandıkta oyunu kullandıktan sonra yaptığı açıklamada, seçimleri gözlemlemek için Abhazya'dan gelenlerin kısa süre gözaltına alındıklarını, bazı milletvekillerinin de araçlarının saldırıya uğradığını belirterek, Gürcistan'dan bu tür hareketleri beklediklerini söyledi. 
     Güney Osetya'da istikrarın korunması için gerekli tüm önlemlerin alındığını ifade eden Kokoeti, ''Gürcistan eline silah alarak buraya gelirse bizi Rusya'ya daha da yakınlaştırmış olur'' diye konuştu. 
     Güney Osetya'nın Rusya Federasyonu'na katılabilmesi için ellerinden geleni yapacaklarını ifade eden Kokoeti, ''Bunu savaş yoluyla değil, barış yoluyla yapmak istediklerini'' belirtti. 
     Kokoeti ayrıca, kısa süre önce Acaristan'da meydana gelen gelişmelere ilişkin soru üzerine, ''Acaristan'da yasadışı olayların cereyan ettiğini'' belirterek, ''Halkın yönetime getirdiği liderin Tiflis hükümeti tarafından uzaklaştırıldığını'' söyledi. 
     Güney Osetya'da parlamento seçimleri dolayısıyla başkent Tskhhinvali'de olağanüstü güvenlik önlemlerinin alındığı gözleniyor. 
     
</TEXT>
</DOC>
