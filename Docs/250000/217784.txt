<DOC>
<DOCNO> 217784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo45.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Galatasaray maçı hazırlıklarını sürdürüyor... 
</HEADLINE>
<TEXT>

     Fenerbahçe, 29 Şubat Pazar günü Galatasaray ile yapacağı derbi maçın hazırlıklarını, 1 gün aradan sonra bugünkü antrenmanla sürdürdü. 
     Samandıra Tesisleri'nde, teknik direktör Christoph Daum yönetiminde yaklaşık 2 saat süren antrenmanda futbolcular, 3 ve 4'erli gruplar halinde mücadele ve kontrollü pas çalışmasının ardından yarım alanda çift kale maç yaptı. Futbolculara zaman zaman uyarılarda bulunan teknik direktör Daum, antrenman sonrasında Nobre ve Mehmet Yozgatlı'ya bir süre özel gol vuruşu çalıştırdı. 
     Antrenör Roland Koch da antrenmandan sonra Mahmut'a savunmaya yönelik özel çalışma yaptırdı. 
     Antrenmana, arka baldırında ağrı bulunan İsmail Güldüren katılmazken, tedavisi süren Servet salonda ağırlık çalıştı. Bir süre içeride çalışan Serhat ise daha sonra sahada Dr.Gunnar Gerisch gözetiminde idman yaptı. 
     Antrenman sonrasında Van Hooijdonk, Tuncay Şanlı ve Ümit Özat, TEMA Vakfı'nın 7 Mart'ta başlatacağı kampanya için televizyon çekimine katıldı. 
     Bu arada antrenman öncesinde tesislere gelen bir grup taraftar, futbolculara baklava ve çiçek verip derbi maç öncesinde takıma desteklerini iletti. 
     
     BASINA KAPILAR KAPANDI 
     Fenerbahçe, derbi maç öncesinde antrenmanlarını yarından itibaren basına kapalı sürdürecek. 
     Sarı-lacivertlilerin, 27 Şubat Cuma ve 28 Şubat Cumartesi günü Fenerbahçe Şükrü Saracoğlu'nda çalışabilecekleri bildirildi. 
     
     ÇAKAR'A GEÇMİŞ OLSUN MESAJI 
     Fenerbahçe Kulübü, bugün silahlı saldırıya uğrayan FIFA kokartlı eski hakem ve futbol yorumcusu Ahmet Çakar'a ''geçmiş olsun'' mesajı yayınladı. 
     Kulübün resmi internet sitesinde yapılan açıklamada, şöyle denildi 
     ''Spora ve basına hizmet veren kişilere yapılan bu tür çirkin saldırıları kınıyor ve buna benzer olayların tekerrür etmemesini temenni ediyoruz. 
     Sayın Çakar'a geçmiş olsun dileklerimizi sunar, acil şifalar dileriz.'' 
     
</TEXT>
</DOC>
