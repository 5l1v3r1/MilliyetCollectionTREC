<DOC>
<DOCNO> 217806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur22.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sekreteri büroda boğan katil, geride üç boş bira şişesi bırakmış 
</HEADLINE>
<TEXT>

     İzmir'in Manavkuyu Semti'nde sekreter Aslı Bozar'ın boğularak öldürüldüğü avukatlık bürosundaki çöp kutusunda bulunan ve katil zanlısı tarafından içildiği tahmin edilen bira şişelerindeki parmak izlerinin incelendiği bildirildi. 
     Alınan bilgiye göre, olayın ardından büroda araştırma yapan polis ekipleri, çöp kutusunda 3 boş bira şişesi buldu. 
     Polisin görüştüğü avukat Şenay Biçer, biralardan birini olaydan bir gün önce akşam saatlerinde kendisinin içtiğini, diğer 2'sinin ise kim tarafından içildiğini bilmediğini söyledi. Bunun üzerine, bira şişelerindeki parmak izlerinin alındığı ve sabıkalı dosyasındaki kişilerin izlerine uyup uymadığının araştırıldığı belirtildi. 
     Bu arada, avukat Biçer'in polise verdiği ifadede ilginç bir ayrıntıyı fark ettiğini söylediği öğrenildi. Biçer'in ifadesinde, ''Büroya ilk girdiğimde klimanın çalıştığını ve içerinin çok soğuk olduğunu gördüm. Arızalı olan klima sıcak konumunda çalışmıyordu ve sadece soğuk hava veriyordu. Aslı, klimanın arızalı olduğunu biliyordu. Klima, Aslı'dan önce büroya girdiğini tahmin ettiğim katil tarafından açılmış olabilir'' dediği kaydedildi. 
     Emniyet yetkilileri, olayla ilgili soruşturmanın çok yönlü sürdürüldüğünü bildirdi. 
     İzmir'in Manavkuyu Semti'nde avukat Şenay Biçer'e ait büroda sekreter olarak çalışan Aslı Bozar 22 elleri kabloyla bağlandıktan sonra boğularak öldürülmüştü. 
     
</TEXT>
</DOC>
