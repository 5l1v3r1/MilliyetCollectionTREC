<DOC>
<DOCNO> 232349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo19.html </URL>
<DATE> 2004/04/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Sağlam Erken yediğimiz gol, oyun düzenimizi olumsuz etkiledi... 
</HEADLINE>
<TEXT>

     Gaziantepspor Teknik Direktörü Nurullah Sağlam, mutlak galibiyet için hazırlandıkları Malatyaspor maçında, erken yedikleri golün oyun düzenlerini olumsuz yönde etkilediğini söyledi. 
     Malatyaspor maçında genç futbolculara şans tanıdıklarını ifade eden Nurullah Sağlam, şöyle konuştu 
     ''Şans verdiğimiz genç futbolcularımız verilen şansı iyi değerlendiremeyince, ikinci yarıya 2 değişiklik yaparak başlamak zorunda kaldık. UEFA Kupası için azalan şansımızı devam ettirmek için bu maçı kazanmak istiyorduk ama başarılı olamadık. Daha önce matematiksel olarak UEFA Kupası şansımız devam ediyordu. 
     Ama bu yenilgiyle birlikte UEFA Kupası şansımızı tamamen kaybettik. Rakibimiz Malatyaspor ise iyi mücadele edip hakettiği 3 puanı aldı, kendilerini kutluyorum.'' Malatyaspor Teknik Direktörü Mehmet Özdilek ise zorlu Gaziantep deplasmanından galibiyetle ayrıldıkları için mutlu olduklarını belirterek, şunları kaydetti 
     ''Gaziantepspor maçına galibiyet için hazırlandık. Futbolcularımız 90 dakika boyunca çok iyi mücadele ettiler. Maç boyunca üstün olan taraf Malatyaspor oldu. Oyuncularımız, futbolun tüm inceliklerini sahaya yansıtıp galip gelmeyi başardı. 
     Hem Gaziantepspor, hem de Malatyaspor, centilmence mücadele edip futbolu çirkinleştirmedi. Gaziantepspor galibiyetiyle deplasman korkumuzu da böylece yendik.'' Özdilek, Malatyaspor'un iyi futbol oynadığını, yollarına devam edeceklerini ve şimdiden Galatasaray maçını düşünmeye başladıklarını da sözlerine ekledi. 
     
</TEXT>
</DOC>
