<DOC>
<DOCNO> 203833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/siyaset/siy05.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev Sol davası 'düşemedi' 
</HEADLINE>
<TEXT>

   22 yıllık Dev - Sol davası, kayıp dosyalar nedeniyle düşmek üzereyken aniden klasörler bulundu 
   GÖKÇER TAHİNCİOĞLU Ankara 

   
   Dev - Sol yöneticileri, üyeleri ve örgüte yardım - yataklık edenler hakkında açılan 22 yıllık dava, "düştü" denirken yeniden başladı. Yargıtay 11. Ceza Dairesi, davaya ilişkin 100 klasörün kaybolduğu gerekçesiyle bozma kararı verdi. Daha önce dosyaları bulamayan Üsküdar Başsavcılığı da, kayıp klasörlerin sayımda ortaya çıktığını belirterek, Yargıtay Başsavcılığı'na karar düzeltme başvurusu yaptı. 
   Dev - Sol ana davası 1981'de 1243 sanık hakkında açıldı. İstanbul Sıkıyönetim Komutanlığı 2 No'lu Askeri Mahkemesi davayı 1991'de karara bağladı. Bu dönemde sıkıyönetim mahkemeleri kapatılınca, dosya Üsküdar 1. Ağır Ceza Mahkemesi'ne, 1999'da da Yargıtay 11. Daire'ye gönderildi. Bu arada başsavcılık 100 klasörün kayıp olduğunu bildirdi. 
   
   Sayımda bulundu 
   Üsküdar 1. Ağır Ceza Mahkemesi de ancak altı klasörü Yargıtay'a gönderebildi ve diğer dosyaların bulunamadığını belirtti. Daire de bu durumda karar verilemeyeceği gerekçesiyle kararı bozdu. Daire, dosyaların bulunduğu 31 çuvaldan 19. çuvalın kayıp olduğunu, yaklaşık 400 klasörden oluşan davanın 100 klasörünün bulunamadığını bildirdi. Mahkeme de Üsküdar Başsavcılığı'na başvurarak, kayıp dosyaları sayımda bulduğunu, bu nedenle karar düzeltme başvurusu gerektiğini belirtti. Başsavcılığın başvuruda bulunduğu Yargıtay Başsavcılığı istemi yerinde görürse dosya yeniden 11. Daire'ye gönderilecek. 
   
   
   
</TEXT>
</DOC>
