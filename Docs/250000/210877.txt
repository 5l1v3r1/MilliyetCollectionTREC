<DOC>
<DOCNO> 210877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo08.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kongresi başladı... Salon boş kaldı... 
</HEADLINE>
<TEXT>

     Beşiktaş Kulübü'nün Yıllık Olağan Mali ve İdari Genel Kurul Toplantısı başladı. 
     Lütfi Kırdar Uluslararası Kongre ve Sergi Sarayı Anadolu Salonu'nda gerçekleştirilen toplantıya Beşiktaş Kulübü Başkanı Serdar Bilgili, kulüp yönetim kurulu ve genel kurul üyeleri katıldı. İstanbul'daki kötü hava koşulları nedeniyle toplantıya katılım oldukça düşük olurken, 345 üyenin genel kurul toplantısına katıldığı bildirildi. 
     Kongre Divan Başkanlığı'na Ali Rıza Dizdar'ın seçilmesiyle başlayan toplantıda, daha sonra multivizyon gösterisi yapıldı. 
     
     TUNCER İLK KEZ KAYBETTİ 
     Beşiktaş'ta mali ve idari kongreler ile seçim kongrelerinde yıllardır kongre divan başkanlığına seçilen Erdoğan Tuncer, uzun bir aradan sonra ilk kez bu göreve seçilemedi. 
     Erdoğan Tuncer ve Ali Rıza Dizdar'ın aday olduğu kongre divan başkanlığına oy çokluğuyla Ali Rıza Dizdar getirildi. 
     
     BİLGİLİ YENİDEN GÖREV İSTEDİ 
     Beşiktaş Kulübü Başkanı Serdar Bilgili, kulübü daha büyük başarılara taşımak için, kongre üyelerinden yeniden görev talep etti. 
     Bilgili, 26 Mart 2000 günü başkanlık görevine ilk kez talip olduğunda, kongre üyelerine ''Tek dayanağım sizlersiniz'' dediğini hatırlatarak, şöyle konuştu 
     ''Bize destek verirseniz Beşiktaş'ı Avrupa kulübü yaparız, dedim. 2002 de göreve talip olduğumda ise '2 yılda Avrupa kulübü olmanın temellerini attık, şimdi bu temellerin üzerinde istikrarlı bir şekilde yürüyoruz. 2 yıl daha verin, bu başarıları taçlandıralım' dedim. Şimdi bir önceki seçim kurulunda vermiş olduğum sözleri yerine getirmenin huzuruyla yanınızdayım. Beşiktaş'ı Avrupa'nın ilk 15-20 kulübü arasına sokmak için sizden yeniden görev istiyorum.'' Beşiktaş'ın geçen 2 yılda modern bir kulüp konumuna geçtiğini vurgulayan Bilgili, şunları söyledi 
     ''100. yılımızda hiçbir fedakarlıktan kaçınılmadı. A , PAF ve genç takımlarımız şampiyon oldu. Mircea Lucescu, Feyyaz Uçar ve Sinan Engin'in idaresindeki takımımız UEFA Kupası'nda çeyrek finale çıkmıştır. 8 yıl aradan sonra geçen sezon şampiyon olan takımımız, şimdi de namağlup lider. Futbol takımlarımız 5 yıldızlı tatil köyü kalitesindeki BJK Nevzat Demir Tesisleri'nde çalışıyor. Buradan Nevzat Demir'e yeniden teşekkür ediyorum.'' 
     
     ''EN DÜRÜST KULÜBÜZ'' 
     Serdar Bilgili, BJK İnönü Stadı yeniden düzenlenerek, 10 milyon dolar gelir artırıldığını, basketbol, voleybol ve hentbolde kısıtlı imkanlara rağmen müessese takımlarıyla mücadele eder duruma geldiklerini kaydetti. 
     ''Beşiktaşlı olarak gururla söyleyebilirim ki, mali yapısı en sağlam, en güçlü kulübüz'' diyen Bilgili, ''Beşiktaş, vergilerini son kuruşuna kadar ödemiş Türkiye'nin en dürüst kulübü, Türk sporunun yükselen değeridir'' şeklinde konuştu. 
     Büyük kulüplerin önlerindeki hedeflerin hiçbir zaman bitmeyeceğini belirten Bilgili, sözlerini şöyle sürdürdü 
     ''Şimdi önümüzde daha büyük hedefler var. Mali kaynakları güçlendirerek, sportif alanda daha büyük başarılara imza atmak, futbolda Avrupa'da finale çıkmak ve kupa kaldırmak hedeflerimiz arasındadır. Ayrıca basketbolda müessese takımlarının hegemonyasına son vererek önce Türkiye, sonra da Avrupa'da başarılı olmayı hedefliyoruz. Yeni dönemde Fulya projesi hayata geçirilecek. 20 milyon dolarlık ek kira gelirine sahip olacağız. BJK İnönü Stadı'nın kapasitesini 8 bin kişi artırmayı düşünüyoruz. Stadın arkasındaki itfaiyenin bulunduğu bölümü de otopark yaparak, BJK İnönü Stadı'nın gelirini 4 milyon dolar daha artırmayı planlıyoruz. Yıllık bütçemiz 100 milyon dolar seviyesine ulaşacak ve Avrupa'nın en büyük kulüpleri içine gireceğiz.'' ''Genel kurul üyelerine bundan sonra da dürüst ve fedakarca çalışmaya söz veriyoruz'' diyen Bilgili, daha sonra yeni yönetim kurulu listesindeki isimleri tek tek kongre üyelerine tanıttı. Bu tanıtım sırasında en büyük alkışı ikinci başkan Hüsnü Güreli aldı. 
     
     TOPÇUOĞLU İÇİN SAYGI DURUŞU 
     Dün geçirdiği kalp krizi sonrası yaşamını yitiren Beşiktaş Hentbol Takımı Şube Sorumlusu Mehmet Topçuoğlu, toplantıda unutulmadı. 
     Kongre Divan Başkanı Ali Rıza Dizdar, Topçuoğlu'nun vefatından duydukları üzüntüyü belirttikten sonra, Mustafa Kemal Atatürk ve şehitlerin yanı sıra Mehmet Topçuoğlu için de saygı duruşunda bulunulmasını istedi. 
     
</TEXT>
</DOC>
