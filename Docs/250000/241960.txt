<DOC>
<DOCNO> 241960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy07.html </URL>
<DATE> 2004/05/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Başesgioğlu 2005'ten itibaren tekstilde uluslararası rekabet kızışacak 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ''2005 yılından itibaren özellikle tekstil sektöründe uluslararası rekabetin daha da sertleşeceğinin görüldüğünü'' söyledi. 
     Başesgioğlu, Uğur Tekstil Makinaları Sanayii ve Ticaret A.Ş'nin 35. kuruluş yıldönümü ile Halkalı'daki yeni merkezi ''Uğur Plaza'''nın açılış törenine katıldı. 
     Murat Başesgioğlu, törende yaptığı konuşmada, Uğur Makina'nın, teknoloji ve dünyadaki gelişmeleri yakından takip ederek Türk ekonomisinde ve ticaretinde önemli bir noktaya geldiğini söyledi. 
     Tekstil ve konfeksiyonun Türk ekonomisinin lokomotif sektörlerinden biri olduğunu anlatan Başesgioğlu, şunları kaydetti 
     ''Küresel rekabette, tekstil, Türkiye'yi güçlü kılan önemli sektörlerin başında gelmektedir. Tekstil sektöründe yetişmiş işgücü, teknoloji stoğumuz ve hizmetlerimiz, Türkiye'yi, öncü bir duruma getirmiştir. 2005 yılından itibaren, özellikle tekstil sektöründe uluslararası rekabetin daha da sertleşeceği görülmektedir. Gerek hükümet, gerekse sektör temsilcileri, hepimiz bu bilinçteyiz. 2005 yılından itibaren kızışacak ve sertleşecek küresel rekabette, Türk tekstil sektörü, zor şartlara kendini hazırlamaktadır, hazırlamaya devam edecektir.'' Bakan Başesgioğlu, işletmelerin küresel ortamda rekabet edebilmelerini sağlamak için idari ve yasal tedbirler geliştirdiklerini sözlerine ekledi. 
     İstanbul Büyükşehir Belediye Başkanı Kadir Topbaş da, gelişen dünyada İstanbul'un önemli bir yer tuttuğunu ve global dünyada kentlerin yarıştığı bir dönemin yaşandığını söyledi. 
     Topbaş, Uğur Makina'nın 35. yılını kutlayarak, yeni binasının da hayırlı olmasını diledi. 
     Brother International Corparation Yönetim Kurulu Başkanı Toyomi İdo da, Brother ürünlerini Türkiye'de pazarlayan Uğur Makina'nın 35. yılını kutladı. Konuşmaların ardından Murat Başesgioğlu, Kadir Topbaş, Uğur Tekstil Makinaları Sanayii ve Ticaret A.Ş Yönetim Kurulu Başkan Vekili Uğur Ayık, AK Parti İstanbul İl Başkanı Mehmet Müezzinoğlu ve Küçükçekmece Belediye Başkanı Aziz Yeniay, kurdeleyi keserek plazayı hizmete açtı. 
     
</TEXT>
</DOC>
