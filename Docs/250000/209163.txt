<DOC>
<DOCNO> 209163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur42.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Başbuğ Kıbrıs'la ilgili görüşümüz değişmedi 
</HEADLINE>
<TEXT>

     Genelkurmay 2. Başkanı Orgeneral İlker Başbuğ, Kıbrıs sorununa hemen, bir süreç olarak bakılırsa Mayıs 2004'e kadar bir çözüm bulunması temenni ettiklerini belirterek, ''Genelkurmay Başkanlığı'nın Kıbrıs'la ilgili görüşü bir sene evvel ne ise bugün de böyledir'' dedi. 
     Orgeneral Başbuğ, Genelkurmay Başkanlığı Karargahı'nda yapılan basın bilgilendirme toplantısında, Türk Silahlı Kuvvetleri'nin gündemine ilişkin bilgiler verdi ve gazetecilerin sorularını yanıtladı. 
     
     İNCİRLİK ÜSSÜ'NÜN KULLANIMI 
     Orgeneral Başbuğ, ''İncirlik Üssü'nün ABD tarafından Irak'taki askerlerinin rotasyonunda kullanımı için TBMM Başkanı Arınç tezkere gerektiğini söyledi. Sizin görüşünüz ne '' sorusuna şu karşılığını verdi 
     ''Biz Genelkurmay olarak, İncirlik Üssü'nün Irak'ta bulunan ABD personelinin rotasyonu maksadıyla kullanılmasını, Türkiye'nin milli menfaatleri açısından uygun bulmaktayız. 5755 Sayılı Bakanlar Kurulu kararı var. Bu karar, 23 Haziran 2004'e kadar geçerlidir. Kararı iyi incelerseniz 10. Tanker Ana Üs Komutanlığı İncirlik'in, ABD personelinin rotasyonu maksadıyla kullanılmasına Bakanlar Kurulu'nun izin verdiğini görürsünüz.'' 
     
     ''GÖRÜŞLERİMİZİ PAYLAŞMAMIZ UYGUN OLMAZ'' 
     Dışişleri Bakanlığı'nın Annan Planı'nı zemin alarak hazırladığı Kıbrıs çalışmasına Genelkurmay Başkanlığı'nı bakışının ne olduğunun sorulması üzerine de Orgeneral Başbuğ, Kıbrıs konusunda kendileriyle Dışişleri Bakanlığı arasında ''yakın çalışmalar, görüşmeler ve fikir alış-verişlerinin eskiden olduğu gibi aynen devam ettiğini'' söyledi. Dışişleri Bakanlığı yetkilileri ile dün de konuyla ilgili bir toplantı yaptıklarını bildiren Orgeneral Başbuğ, şöyle devam etti 
     ''Bir süreç devam ediyor. Bu konuya ilişkin Genelkurmay Başkanlığı'nın görüşlerini süreç itibariyle, medya ve kamuoyuyla paylaşmanın uygun olmayacağını değerlendirmekteyiz. Açıklamamız uygun olmaz. İki kuruluş arasında devam eden bir süreç var. Açıklarsak onlara haksızlık etmiş oluruz.'' Orgeneral Başbuğ bir gazetecinin, ''Kıbrıs'la ilgili çalışmaların kısa sürede biteceğini zannetmediğini söylediniz. Başbakan ve Dışişleri biteceğini söylüyor. Bir çelişki mi var '' sorusunu da şöyle yanıtladı 
     ''Kıbrıs görüşmelerinin bir süreç olduğu ve uzun süre devam edeceği sözlerinden kastımız, Kıbrıs konusunun nihai çözümüne kadar oluşan ve devam edecek süreci kastetmekteyiz. Kıbrıs konusunun çözümünü hemen, kısa bir anda, en azından bir süreç olarak bakarsak temennimiz o ki, Mayıs 2004'e kadar bir çözüme ulaşılsın. Dolayısıyla bu, devam edecek süreç olarak ifade ettiğimiz, Kıbrıs sorununun çözümüne ilişkin süreçtir. 
     Tabi ki bu süreç içinde belirli safhalar olacaktır. Bu safhalardan en önemlisi de, bulunduğumuz andan görüşmelerin başlayacağı ana kadar olan süreçtir. Bu sürecin de çeşitli ara kademeleri var. 23 Ocak'ta MGK var. Görüşmeler başladıktan sonra da bu süreç devam edecektir. İlgili kurum ve kuruluşlar gerekli anlarda yine bir araya gelecektir. 
     Konuyla ilgili önümüzdeki birinci adım, MGK'dır. MGK'den çıkacak ve alınacak karara göre olay devam edecektir.'' 
     
     ''KIBRIS'I KIBRIS İÇİNDE TUTARAK ÇÖZÜM ARANMALI'' 
     ''Hükümetin Annan Planı kapsamında müzakerelere başlamasına bir muhalefetiniz var mı '' sorusu üzerine Orgeneral Başbuğ, Kıbrıs'la ilgili görüşmelerin, Dışişleri Bakanlığıyla devam ettiğini ve detaylara girmek istemediğini söyledi. 
     Orgeneral Başbuğ, ''Kıbrıs sorununun Mayıs ayına kadar çözüme kavuşmaz ve Aralık ayında AB üyelik için Türkiye'ye tarih vermezse ne olur '' şeklindeki bir soruyu yanıtlarken Kıbrıs sorununa, Mayıs ayına kadar çözüm bulunmasının şu andaki çalışmaların temel noktası olduğunu söyledi. Kıbrıs konusunda başka oyuncuların da bulunduğunu belirten Orgeneral Başbuğ, ''Çalışmalar, 2004 Mayıs ayında çözüm bulunması istikametinde yürütülüyor. Aralık 2004'te ne olur Kıbrıs sorununa objektif, adil ve kalıcı çözüm bulmak istiyorsanız, Kıbrıs'ı Kıbrıs içinde tutarak çözüm aranmalı. Konuları birbirine bağlamadan bakmanın uygun olacağını değerlendirmekteyiz'' dedi. 
     ''Annan Planı'nı temel alıyor musunuz '' sorusuna Orgeneral Başbuğ, ''önemli olanın, Türkiye ve KKTC açısından vazgeçilmez son noktaların neler olduğunun iyi tespit edilmesi olduğunu, planın adının önemli olmadığını'' söyledi. Orgeneral Başbuğ, Türkiye'nin çıkarına olan parametrelerin doğru tespit edilmesi gerektiğine dikkat çekti. 
     Orgeneral Başbuğ, bir başka soru üzerine Kıbrıs'ta adil ve kalıcı bir çözümün gerekliliğine inandıklarını belirterek, ''Genelkurmay Başkanlığı'nın Kıbrıs'la ilgili görüşü bir sene evvel ne ise bugün de böyledir.'' dedi. 
     
</TEXT>
</DOC>
