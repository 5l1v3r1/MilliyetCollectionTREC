<DOC>
<DOCNO> 238927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/guncel/axgun00.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu köy ölüm soluyor 
</HEADLINE>
<TEXT>


Aliağa'da demir-çelik fabrikalarına yakın 600 nüfuslu Horozgediği köyünde verem, akciğer kanseri ve kalp hastalıkları normalden dört kat fazla çıktı... 

TURAN GÜLTEKİN İzmir DHA 

Aliağa'daki demir - çelik fabrikalarının yanı başında bulunan Horozgediği köyünde yapılan sağlık taraması sonucu 8 kişi akciğer kanseri, verem ve kalp hastalığı şüphesiyle İzmir Göğüs Hastalıkları Eğitim ve Cerrahi Hastanesi'ne sevk edildi. Fabrikalardan yayılan toz ve duman nedeniyle, köyün ciddi sağlık sorunuyla karşı karşıya bulunduğunu belirten İzmir Veremle Savaş Derneği Başkanı Yurdal Bakan, "Sonuçlar, normalin yaklaşık dört kat üstü. En kısa zamanda ciddi önlem alınması gerek" dedi. 

Veremliler iyileşmedi 
İzmir Veremle Savaş Derneği, Muhtar Kemal Erim'in isteği üzerine, köye 3 röntgen aracı ve 15 kişilik ekip gönderdi. 600 nüfuslu köyde, 17 yaşından büyük 100 erkek ve 84 kadın kontrolten geçirildi. Bu kişilerden altısında verem ve akciğer kanseri, ikisinde ise kalp büyümesi ve damar tıkanıklığı belirtilerine rastlandı. 
Erim, 2 köylünün geçen yıl verem teşhisiyle hastaneye yatması nedeniyle sağlık taraması yapılması için başvuruda bulunduğunu belirterek, "Bir yıl tedavi gördüler, ancak yine de iyileşemediler. Sağlık Müdürlüğü'nden yanıt alamayınca İzmir Verem Savaş Derneği'ne başvurduk" dedi. . 

Bütün köy verem tehdidi altında 
İzmir Veremle Savaş Derneği Başkanı Yurdal Bakan, verem teşhisi konulanların, köylü için büyük tehlike oluşturduğunu vurgulayarak, "Çünkü bir kişinin, hastalığı 100 kişiye bulaştırma tehlikesi bulunuyor" dedi. Bölgedeki fabrikalarda çalışanları 6 ayda bir kontrolden geçirdiklerini kaydeden Bakan, "Bu köyü kendimize örnek aldık. Bundan böyle her 6 ayda bir köylüleri de sağlık taramasından geçireceğiz" diye konuştu. 

Fabrikalara denetim şart 
Horozgediği Muhtarı Kemal Erim, fabrikalara en kısa sürede çekidüzen verilmesi gerektiğini belirterek, şunları söyledi "Özellikle tatil günleri bacalarını serbest bırakıyorlar. Duman sadece bizim köyü değil, bütün çevreyi tehdit ediyor. Ne bir ağaç yetişiyor, ne de hayvanlar yaşayabiliyor. Parası olan buralardan gidiyor. Olmayan ise zehri solumak zorunda kalıyor." 



</TEXT>
</DOC>
