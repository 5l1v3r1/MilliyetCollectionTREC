<DOC>
<DOCNO> 230474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas13.html </URL>
<DATE> 2004/04/11/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Düğün yerine ölüme gittiler.Gelin ve damat öldü 
</HEADLINE>
<TEXT>

     Bolu'da meydana gelen trafik kazasında gelin ve damadı taşıyan otomobil takla attı. Kazada yeni evli çift öldü, 3 kişi yaralandı. 
     AA muhabirinin aldığı bilgiye göre, Yılmaz Aydoğan yönetimindeki 34 TD 8259 plakalı gelin arabası, E-80 otoyolunun Korukaya mevkiinde sürücünün direksiyon hakimiyetini kaybetmesi sonucu devrilerek, yaklaşık 175 metre sürüklendi. 
     Araç, yol kenarında bulunan elektrik direklerine çarparak durabildi. Kazada, araçta bulunan ve bugün evlendikleri öğrenilen Gültekin Ata ile Ayfer Ata yaşamını yitirdi. Sürücü Yılmaz Aydoğan ile araçta bulunan Emine Öztürk ve Serap Yalçın ağır yaralandılar. 
     Yaralılar Bolu İzzet Baysal Devlet Hastanesi'ne kaldırıldı. 
     Kazadan sonra olay yerine gelen damadın yakınları, mobilyacı olan Gültekin Ata'nın bugün Ankara'da evlendiğini ve gelinle İstanbul'a gittiğini belirtti. 
     
     "Gelin almak için bugün saat 03 00'da İstanbul'dan yola çıktık" 

     Bolu'daki trafik kazasında hayatını kaybeden Gültekin Ata'nın kardeşi Yaşar Ata, gelin almak için bugün 03.00'da Ankara'ya gitmek üzere İstanbul'dan yola çıktıklarını söyledi. 
     Yaşar Ata, kaza yerine gelen Bolu Cumhuriyet Savcısı Ahmet Erbıyık'a verdiği ifadede, ''Bugün öğleden sonra Ankara'dan gelin aldık. Arabayı dayım Yılmaz Aydoğan kullanıyordu. Konvoy halinde yola çıktık. Ankara'yı çıkınca onlar bizim önümüze geçtiler. Ben kaza yerine yarım saat sonra geldim'' dedi. 
     Kaza yerinde inceleme yapan Erbıyık, kazada yaşamını yitiren gelin Ayfer Ata ve Gültekin Ata'ya ait takıları tutanakla tespit ederek, adli emanete aldı. 
     Trafik Bölge Müdürlüğü yetkilileri, kazaya sürücünün uykusuzluk ve dikkatsizliği sonucu aracın yoldan çıkmasının neden olduğunu söylediler. 
     Yılmaz Aydoğan yönetimindeki 34 TD 8259 plakalı gelin arabası, E-80 otoyolunun Korukaya mevkiinde sürücünün direksiyon hakimiyetini kaybetmesi sonucu devrilmiş, kazada, bugün evlenen Gültekin Ata ile Ayfer Ata yaşamını yitirmişti. Yılmaz Aydoğan ile araçta bulunan Emine Öztürk ve Serap Yalçın ağır yaralanmıştı. 
     
</TEXT>
</DOC>
