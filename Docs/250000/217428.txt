<DOC>
<DOCNO> 217428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko07.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Batık bankaların hepsi borcunu paşa paşa ödeyecek 
</HEADLINE>
<TEXT>

     Maliye Bakanı Kemal Unakıtan, ''Batık bankaların hepsi borcunu paşa paşa ödeyecek, ödemezlerse ne olacağını herkes gördü. Biz yasaları bir banka ya da bir aile için çıkarmıyoruz. Yasalar herkes için geçerlidir'' dedi. 
     Bakan Unakıtan, temel atma ve açılış törenlerine katılmak üzere geldiği Hatay'ın İskenderun ilçesinde AA muhabirinin sorularını yanıtladı. Unakıtan, iktidara gelmeden önce, ''soyguncuyla hortumcuyla uğraşacağız, yaptıklarını onların yanına kar bırakmayacağız'' mesajını verdiklerini, hükümet olduktan sonra da sözlerini yerine getirdiklerini anlattı. 
     Milletin sırtından geçinerek banka batıranlara karşı mücadeleyi sürdürmekte kararlı olduklarını vurgulayan Unakıtan, bununla ilgili olarak çıkardıkları yasaların herkes için uygulanacağına dikkati çekti. Devletin, ''milletin sırtından para kazananlara, tüyü bitmedik yetimlerin hakkına göz dikenlere'' fırsat vermediklerini anlatan Unakıtan, şunları söyledi 
     ''Batık bankaların hepsi borçlarını paşa paşa ödeyecek, ödemezlerse ne olacağını herkes gördü. Halkın parasını söke söke alırız. Biz yasaları bir banka ya da bir aile için çıkarmıyoruz. Yasalar herkes için geçerlidir. Tasarruf Mevduatları Sigorta Fonu yeniden teşekkül ettirildi. Önümüzdeki Temmuz ayından itibaren banka mevduatlarındaki devlet garantileri yeniden düzenlenecek. 
     Bundan böyle bir takım kişilerin bankalar kurarak borçlara girmesi, kendilerine krediler kullandırması sonra da bunları milletin sırtına yüklemesi devri artık kapandı. Bunlara fırsat vermeyeceğimiz gibi eski devrin hortumcularına da meydanı boş bırakmayacağız.'' 
     
     EK VERGİLER 
     Bakan Unakıtan, Nisan ayından itibaren yeni vergilerin geleceği yönündeki iddialarla ilgili olarak, ''Seçimden sonra yeni vergiler getirmek şu anda gündemimizde yok ancak, mali disipline riayet etmek için bir takım çalışmalar yapmak zorundayız'' dedi. 
     Enflasyonu tek haneli rakamlara indirmek, milleti katrilyonlarca lira borç batağından kurtarmak için bunun gereklerinin de yerine getirilmesi zorunluluğuna dikkat çeken Unakıtan, konuşmasını şöyle sürdürdü 
     ''Geldiğimiz günden beri vergide adalet diyoruz ancak, şu ana kadar tam bir vergi adaletini sağladığımızı söyleyemeyiz. Bunu sağlamak için çok uğraşıyoruz ancak, bunlar bir geceden sabaha olacak şeyler değil. Öncelikle kayıt dışı ekonomiyi kayıt altına almamız gerekir. Bu millet için vergi vermeyenlerden bunu almak zorundayız. Düzeltmemiz, indirmemiz ya da yükseltmemiz gereken vergiler olacak. Topladığımız paraların da turşusunu kurmayacağız, bunu yine halkımıza yansıtıp, bazı vergileri kaldıracağız.'' 
     
     ''ARTIK YAN GELİP YATIP PARA KAZANMAK YOK'' 
     Başbakan Recep Tayyip Erdoğan'ın seçimler öncesinde halktan üç yıl süre istediğini ancak, bu süre dolmadan Türkiye'de bir çok şeyin değiştiğini anlatan Bakan Unakıtan, Türkiye ekonomisinin tamamen düzlüğe çıkması için sabretmek gerektiğini bildirdi. 
     Unakıtan, paradan para kazanma döneminin bittiğini mevduatların artık yatırıma, üretime aktarılmak zorunda olduğuna dikkati çekerek, şunları kaydetti 
     ''Daha bir yıl öncesine kadar yüzde 60'larda olan faizle hiç kimse yatırım yapamıyordu, parası olan bankaya yatırıp oradan elde edeceği gelire bakıyordu. Cepteki paranın bereketi yoktu. Para güneş görmüş kar gibi eriyip gidiyordu. Oysa şimdi çok şey değişti. Artık yan gelip yatıp para kazanmak yok. Bu paraların hepsi üretime gidecek böylece istihdam sağlanacak işsizler kahve köşelerinde beklemeyecek. Cepteki paraya bereket gelmeye devam edecek.'' Unakıtan, Türkiye'deki ekonomik iyileşmenin 2004'ün ikinci yarısından itibaren daha net bir şekilde görüleceğini, yabancı sermaye yatırımı furyası başlayarak, yeni fabrikaların açılacağını, artık hiçbir şeyin eskisi gibi olmayacağını anlattı. 
     
     MÜKELLEFLERİN GÜLÜNÇ BEYANLARI 
     Bakan Unakıtan, Türkiye'ye ''el kapılarında avuç açtırmamak için'' herkesin vergisini tam ve zamanında ödemesi gerektiğini, oysa bazı mükelleflerin gelir beyanlarında gülünç rakamlara üzülerek tanık olduklarını anlattı. 
     Unakıtan, gülünç beyanda bulunanların ensesinde olacaklarını belirterek, şöyle devam etti 
     ''Gerçeğe uygun olmayan, vergi kaçırmak amacıyla yapılan beyanlarla ilgili tedbirler aldık. Her ilde sektörel bazda elde edilebilecek yıllık asgari geliri belirlemeye başladık. Hangi iş kolunun bir yılda ne kadar para kazanabileceğini belirledikten sonra bunun altında beyanda bulunanları incelemeye alacağız. Herkes elini vicdanını koysun.'' 
     
     SEÇİM TAHMİNİ 
     Bakan Unakıtan, yaklaşan yerel seçimlerle ilgili olarak da ''Ben politikadan pek anlamam ancak AK Parti yerel seçimlerden oylarını katlayarak çıkacak. Bu millet çocuklarını katrilyonlarca lira, milyarlarca dolar borç yükünün altında ezdirip, sonra duygu sömürüsü yapmaya kalkanlarla, dürüst çalışanları ayırt etmesini çok iyi bilir'' dedi. 
     
     GECE YARISI FABRİKA ZİYARETİ 
     Unakıtan, dün geceyi geçirdiği İskenderun'da gece saat 00.30'dan sonra Ekinciler Holding'e ait demir çelik fabrikasını ziyaret etti. 
     Ekonomik kriz nedeniyle üç yıldır üretimini durduran ancak, 12 Şubat 2004'de yeniden bacaları tütmeye başlayan fabrikanın yöneticilerinden bilgi alan Unakıtan, kapısına kilit vurulan fabrikaların ağlayan bir insana benzediğini söyledi. 
     Unakıtan, fabrika yöneticilerinden daha önce çıkardıkları 1300 işçiden 400'ünü yeniden işbaşı yaptırdıklarını öğrenince, şunları kaydetti 
     ''Sizin sevincinize ortak olmak için gece yarısı da olsa buraya geldim. Bu sevinç nedeniyle zaman bana sabah gibi geliyor. Yeniden açılan fabrikalar Ekinciler ile sınırlı kalmayacak. Fabrikalarını başka ülkelere götürenler de artık geri getiriyor. Herkes şundan emin olsun ki 2004, herkesin yüzünün güldüğü yıl olacak.'' 
     
</TEXT>
</DOC>
