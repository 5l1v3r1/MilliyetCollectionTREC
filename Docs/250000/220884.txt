<DOC>
<DOCNO> 220884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/spor/spo04.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon kıvama geldi 
</HEADLINE>
<TEXT>

   Bordo - Mavililer, Beşiktaş galibiyetiyle çıtayı yükseltti. Teknik Direktör Ziya Doğan, şampiyonluğa göz kırptı, "Sonuna kadar iddialıyız" diye konuştu 
      
   Prim dopingi 
   KARADENİZ ekibi, ilk maçta 5-0 yenildiği Beşiktaş'tan rövanşı alarak, zirve yarışında moral depolamanın keyfini yaşıyor. Başkan Atay Aktuğ, maçtan sonra soyunma odasına inerek, futbolcuları tek tek kutladı. Trabzonspor Başkanı, kesenin ağzını açarak, oyunculara 2.5'ar milyar liralık galibiyet priminin de artacağını müjdeledi. Teknik Direktör Ziya Doğan ise, şampiyonluğunu ve devler ligine katılma hakkını sonuna kadar kovalayacaklarını söyledi. 
   
   'Büyük özlem var' 
   TECRÜBELİ hoca, Beşiktaş galibiyetini fazla büyütmemek gerektiğini, önemli olanın bunun devamını sağlamak olduğunu ifade etti. Doğan, "Bu sene en iyisini yapmaya çalışacağız. Matematiksel hesabı olan her şeyi sonuna kadar kovalayacağız. Öncelikle hedefimiz Şampiyonlar Ligi'ne katılmak. Şampiyonluk iddiamız yok demek doğru değil. Gerçekçi de olmak lazım. Kentte de büyük özlem ve potansiyel var. Bizim şimdi öncelikli hedefimiz Ankaragücü maçı" dedi. 
   
   Bayram sevinci    Trabzonspor'da peş peşe alınan başarılı sonuçlar oyuncuların da yüzünü güldürdü. Gökdeniz, "Genç, dinamik bir takımız. Bunun avantajını artık kullanmaya başladık" derken, yeni transfer Volkan da "Harika duygular içindeyiz" sözleriyle arkadaşlarının tercümanı oldu. Hüseyin ise, "Beşiktaş galibiyeti ile özgüvenimiz arttı" diye konuştu. 
   
   Muhteşem ikili    TRABZONSPOR'UN iki yıldızı Fatih Tekke ve Gökdeniz takımlarını sırtlamaya devam ediyor. Beşiktaş önünde birer kez ağları havalandıran usta ayaklar, bu sezon Karadeniz ekibini zirve yarışına ortak etti. 24 maçta Gökdeniz 11, Fatih ise 6 kez ağları sarstı. Trabzon'un kazandığı 39 golün 17'sini kaydeden iki futbolcu, atılan gollerin yüzde 43'üne de imza atmış oldular. Bordo - Mavililer, Gökdeniz'in gol attığı 11 maçı da kaybetmedi. 
   
   Solda kriz var    İBRAHİM Ege ve Tayfun'un sakatlığının ardından, Maxim Romaschenko'nun kırmızı, Volkan'ın da sarı kart cezalısı durumuna düşmesi Trabzon'da sol kanatta sıkıntı yarattı. Ziya Doğan, Ankaragücü maçında bu bölgede hangi isme görev vereceğini kara kara düşünüyor. Tecrübeli hoca, kart sınırında bulunan Hüseyin, Tolga, kaleci Petkoviç, Gökdeniz, Erdinç, Fatih ve Hasan Üçüncü'yü de uyardı. 
   
   
</TEXT>
</DOC>
