<DOC>
<DOCNO> 223746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko19.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antepfıstığında seyyar ucuzluğu... 
</HEADLINE>
<TEXT>

     Lüks kuruyemiş sınıfına giren antepfıstığı, seyyar satıcılarda kilosu 6 milyon liradan satılıyor. 
     Besleyici özelliği bulunan antepfıstığı, genellikle geliri yüksek aileler tarafından tercih ediliyordu. 
     Özellikle bu yıl üretimin fazla olması nedeniyle fiyatı düşen antepfıstığı, seyyar satıcıların tezgahlarında 6 milyon liradan alıcı bulmaya başladı. Kuruyemişçilerde kilosu 12 milyon hatta 15 milyon liraya kadar çıkan antepfıstığı, fiyatının neredeyse yarıya inmesi nedeniyle fazlaca tüketiliyor. 
     Karaman'da seyyar satıcılık yapan Yaşar Ünver, üreticiden alınan antepfıstığının vitrine gelinceye kadar birçok kez el değiştirdiğini, bu nedenle fiyatının arttığını kaydetti. 
     Kendilerinin ise doğrudan üreticiden alıp satış yaptıklarını belirten Ünver, ''Sattığımız antepfıstığı Karaman'ın Çukur Köyü'nde üretiliyor. Ürünü alıp kendimiz işliyoruz. Biz kilosunu 6 milyon liraya satıyoruz, aynı ürün kuruyemişçilerde 12 milyon liradan alıcı buluyor'' dedi. 
     
</TEXT>
</DOC>
