<DOC>
<DOCNO> 243321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo02.html </URL>
<DATE> 2004/05/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Süreyya Ayhan, Kayseri'de antrenmanlara başladı... 
</HEADLINE>
<TEXT>

     Milli atlet Süreyya Ayhan Kop, Atina Olimpiyatları hazırlıkları için geldiği Kayseri'de Erciyes Kayak Merkezi ve Atatürk Stadı'ndaki koşu pistinde çalışmalarına başladı. 
     Eşi ve antrenörü Yücel Kop ile birlikte kente gelen Avrupa şampiyonu ve dünya ikincisi milli atlet, Atatürk Stadı'ndaki koşu pistinde incelemede bulunduktan sonra antrenmanlara başladı. Ayhan Kop'a çalışmaları sırasında milli atlet Arzu Berk eşlik etti. 
     Antrenörü Kop'un nezaretinde çalışmalarını sürdüren Ayhan Kop'un, Kayseri programı sabah erken saatlerde Erciyes Kayak Merkezi'nde, akşam saatlerinde ise Atatürk Stadı'nda antrenman şeklinde planlandı. 
     Erciyes Kayak Merkezi'nde Gençlik ve Spor Genel Müdürlüğü'ne ait sosyal tesislerde konaklayan Ayhan Kop için, gelmeden önce tesislere özel kondisyon aletleri getirtilmiş, kalacağı odadaki eşyaları yenilenmiş ve Atatürk Stadı'ndaki koşu pisti, Çorum'dan özel kiremit irmiği getirtilerek yenilenmişti. 
     
</TEXT>
</DOC>
