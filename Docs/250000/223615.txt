<DOC>
<DOCNO> 223615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/siyaset/siy04.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlar da gidiyor 
</HEADLINE>
<TEXT>

   Yunanistan'ın yeni başbakanı Karamanlis, Bush'un telefonu üstüne İsviçre'ye gitme kararı aldı. Erdoğan da 28 Mart'ta oy atıp yola çıkacak 
      UTKU ÇAKIRÖZER ELÇİN ERGÜN YORGO KIRBAKİ 

   
   BM Genel Sekreteri Kofi Annan, Başbakan Tayyip Erdoğan ve Yunanistan Başbakanı Kostas Karamanlis ile KKTC ve Rum Yönetimi liderlerini Bürgenstock köyünde yapılacak dörtlü toplantıya çağırdı. Toplantının müsteşarlar seviyesinde başlayıp dışişleri düzeyinde tamamlanmasını öneren Atina, davet mektubu karşısında çark etmek zorunda kaldı. Daha önce Türkiye'ye toplantıya katılmak istemediğini ileten Karamanlis sürpriz yaparak olumlu yanıt verdi. ABD Başkanı Bush'un Karamanlis'i arayarak "Çözüm konusunda kararlıyız" demesi de bu durumda etkili oldu. Karamanlis'in kararı üzerine, Erdoğan da aynı yönde adım attı. Seçimlerde oyunu kullandıktan sonra üç günlüğüne İsviçre'ye uçması beklenen Erdoğan, 'Gitmem' diyen Denktaş'la ilgili olarak da "Başından sonuna kadar işin içinde olan Denktaş, ortada bırakamaz" dedi. 
   
   Denktaş ters köşede 
   Karamanlis'in kararı, "Yunanistan görüşmelere üst seviyede katılmayacak" diyerek İsviçre'ye gitmeme kararı alan Denktaş'ı da zor durumda bıraktı. 
   
   Kıbrıs için 8 uzun gün    23 Mart Gül ve Yunanistan Dışişleri Bakanı Molivyatis başkanlığındaki heyetlerle KKTC ve Rum Kesimi heyetleri İsviçre'ye gidecek. 
   24 Mart De Soto'nun gözetiminde ilk görüşme yapılacak. 
   25-26 Mart Bakanlar, AB zirvesi için Brüksel'e gidecek. 
   27-28 Mart Gül ve Molivyatis görüşmelere başkanlık edecek. 
   29-30 Mart Erdoğan ve Karamanlis İsviçre'ye gidecek. 
   
   
   
</TEXT>
</DOC>
