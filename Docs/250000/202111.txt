<DOC>
<DOCNO> 202111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/magazin/mag01.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bombalamalar beni korkutmadı' 
</HEADLINE>
<TEXT>

   Sinema-Tarih Buluşması için ülkemizde bulunan 'Dünyanın Tüm Sabahları'nın yıldızı Anne Brochet İstanbul'a gelmek için bir an bile tereddüt etmedim 
      Alin Taşçıyan 
   
   Tipik Fransız zerafetine sahip bir aktris Anne Brochet. İncecik, narin yapılı, pürüzsüz tenli, iri ve anlamlı ela gözlü, sade bir kadın. Ama beyazperdede göründüğü anda izleyiciyi kendine hayran bırakıyor. Tutku teması üzerine yapılmış en iyi filmlerden biri olarak sinema tarihine geçen, ülkemizde de çeşitli fırsatlarla tekrar tekrar gösterilen 'Dünyanın Tüm Sabahları'nda, şöhret ve parayı aşkına tercih eden sevgilisinin karşısına, hasta yatağından kalkıp çırılçıplak dikilerek meydan okuduğu o müthiş sahneyi herkes hatırlar. 
   Brochet, TÜRSAK'ın Metro Group Türkiye sponsorluğunda düzenlediği 6. Uluslararası Sinema-Tarih Buluşması'nın Uluslararası Uzun Metraj Film Yarışması'nda jüri üyeliği yapmak üzere Türkiye'ye geldi. 
   
   Türkiye'ye ilk kez geliyorsunuz. İstanbul'daki bombalama olaylarından korkmadınız mı    Korkmadım. Vazgeçmeyi aklımdan bile geçirmedim. Ayrıca böyle zamanlarda dayanışmanın önemli olduğunu düşünürüm. Hayat devam etmeli. Bu yüzden de hiç duraksamadan İstanbul'a geldim. Gayet memnunum. 
   
   Fransız sinemasının en seçkin yönetmen ve oyuncularıyla çalıştınız. Zengin bir filmografiye sahipsiniz. Nasıl gelişti kariyeriniz    Aslında sinema yapmaya daha 16 yaşında karar verdim. Yaşadığım kasabadan ayrılmak, anne-babamınkinden farklı bir meslek edinmek istiyordum. Temel motivasyonum buydu. Çok televizyon izlerdim, beni cezbetti. Konservatuvara gitmedim, daha çok televizyon ve grafik eğitimi aldım. Anımsıyorum 15 yaşındaydım, kuzenimin evindeydim. Televizyonda 'Avcı'yı izledik. İşte bu, dedim. Ben bu işi yapacağım. 
   
   Türkiye'de çok az filminizi izleyebildik. Popüler yapımları özellikle mi tercih etmiyorsunuz    Hiçbir sinema çevresine 'ait' değilim. Her yönüyle bağımsızım. Rollerimi tamamen kişisel, duygusal biçimde seçiyorum. İş ilişkileri kurup da uygun bir şeyi asla seçmem. Benim için en önemli şey, filmin öyküsüdür. Bana dokunduysa, bir şey ifade ettiyse, içimde bir kıpırtı yarattıysa, tamamdır. 
   
   En sevdiğiniz rolünüz    'Dünyanın Tüm Sabahları' sanırım. Aslında senaryoyu okuduğumda kendi rolümü hiç benimsememiştim. Kendi kendime yapacak bir şey yok diye düşündüm. Bu durum canımı sıktı. Sonra, öykü olağanüstü olduğu için rolü kabul ettim. Alain Corneau harika bir yönetmendi. Çekimler sırasında büyük bir şey yapıyormuşum gibi gelmedi. Ama filmi perdede görünce gözlerime inanamadım. 
   
   Gerard Depardieu ile çalışmak sizi heyecanlandırdı mı    Onunla çalışma fikri beni etkiledi. Çalışmanın kendisi değil. Beyazperdede çok çarpıcı bir oyuncu. 
   
   Senaryo yazdığınızı duydum.    Evet, Claude Miller için bir tane yazdım. Bir-bir buçuk yıl içinde gerçekleştirilecek. Ama şimdilik gizli. 
   
   Geçen yıl dört film birden çevirdiniz, kariyerinizde bir parlama dönemine mi girdiniz    Müsait olmakla ilgili. Bu aralar yoğun bir çalışma temposuna girmeye müsaitim demek. Filmlerden sadece biri, Patrice Leconte ile çevirdiğim 'Confidences trop intimes' çıktı. Diğerleri çıkınca sonuçları göreceğiz. 
   
   2002 yılında bir yardımcı rol üstlendiğiniz Milko Mançevski imzalı 'Dust Toz', neredeyse Türk karşıtı denebilecek kadar Makedonya'daki Osmanlı Ordusu'nu suçlayan bir filmdi. Senaryonun tümünü okumuş muydunuz    Okumuştum. Rol, sıradan bir kadın figürüydü. Beni yakalayan şeyler vardı içinde. Mitik, efsanevi yanı çekici gelmişti. Sonradan ben de beğenmedim. Ama 'Yağmurdan Önce'yi beğendiğim için rolü kabul etmiş bulundum. 
   
   İngilizceniz de çok iyi... Başka Fransız aktrisler gibi Hollywood'a gitmeyi hiç düşünmediniz mi    New York'a gitmek isterim ama Hollywood'u hiç düşünmem 
   
   Ticari sinemaya karşı olduğunuzdan mı    Aksine, ben film izlemeye bayılırım. Fransız, Amerikan ayırt etmem. Her filmi takip ederim. Haftada bir iki kez sabahları gidip film izlerim. 
   
   
</TEXT>
</DOC>
