<DOC>
<DOCNO> 213307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko19.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 1 milyon 500 bin lira civarında bir kur bizim için ideal 
</HEADLINE>
<TEXT>

     Devlet Bakanı Kürşad Tüzmen, ''Şu anda en büyük problemimiz işsizlik. İşte, bu işsizliği ortadan kaldırabilmek için kurun da biraz yardımcı olması lazım'' dedi. 
     Bakan Tüzmen, Türk Lirası'nın aşırı değerli olmasından yakındığını, normal değerini kendisinin de istediğini belirtirken, o fırsatın ''ıskalandığını'' söyledi. 
     ''Onlar kaçtı. Geçen sene yapılması gereken şeylerdi, onları yapamadık'' diyen Tüzmen, şimdi bu noktadan sonra, ihracatçının bugün yaşadığı sıkıntıların çok iyi şekilde analiz edilmesi gerektiğini vurguladı. 
     Tüzmen, ihracatçıların sıkıntısının, ara malları dışardan getirerek çözüldüğünü ifade ederken, şunları söyledi 
     ''Ara malı dışardan geliyor, ihracatçı ihracatına devam ediyor. Ama o arama malını üreten içerdeki sanayiler, kilit vurmaya başladılar. 2004'ün en önemli problemi, artık enflasyon değil. Enflasyon aşağı doğru inmeye başladı. Orada istikrarlı bir iniş var. 
     Bence, şu anda en önemli problemimiz, işsizlik. İşte, bu işsizliği ortadan kaldırabilmek için, kurun da biraz yardımcı olması lazım. Çünkü, Türkiye'deki bütün ara endüstrilerde üretimlerin, kapasite kullanım oranlarının artması lazım. Bunun da yolu, kurun biraz daha bunu dış mal yerine, iç malı ikame edecek noktaya gelmesidir.'' Kürşad Tüzmen, ''Sizce dolar ne kadar olmalı '' yönündeki soru üzerine, bu sene için yapılan planlarda, doların yaklaşık 1 milyon 600 bin lira civarında bir ortalamaya ulaşmasının beklendiğini kaydetti. 
     Ancak, şu anda 1 milyon 300 bin liralarda olan kurun, bunu ne zaman sağlayacağının beklenmesi gerektiğini anlatan Tüzmen, şöyle konuştu 
     ''Ben şuna inanıyorum. Hatırlarsanız geçen sene de bir takım tahminler yapılmıştı, ama hep yanlış oldu o tahminler. Şimdi yine bir takım yanlış tahminler yapılıyor. Açıkladılar geçen sene 1 milyon 800 bin lira olacak. Yok dedik. Bu politikalarla bunun 1 milyon 800 bin lira olması mümkün değil . Bu sene bizim için, ihracatçı için 1 milyon 450 bin-1 milyon 500 bir civarında bir kur, ortalama bir kur, bizim ara malı üreticilerimizden ara mallarını almamızı ve onları ihraç etmemezi sağlayabilir. 1 milyon 500 bin civarında bir kur bizim için idealdir. Ama, göstergeler şu anda öyle bir kur rakamını göstermiyor.'' 
     
     EURO PAZARINA İHRACATTA SIKINTI YOK 

     Tüzmen, yaşanan bütün sıkıntılara rağmen, ihracatçıların, sanayicilerin son derece özverili çalışmaları sonucu, ocak ayı ihracatının geçen yılın ocak ayına göre yüzde 36 arttığını dile getirerek, bu güzel göstergede otomotivin başı çektiğini bildirdi. 
     Otomotivin artmasının sebebinin, euro pazarına ağırlıklı olarak ihraç edilmesi olduğunu vurgulayan Tüzmen, euro pazarına yapılan ihracatta bir sıkıntı bulunmadığını, dolar fiyatıyla girdi temin edilip, euro pazarına satış gerçekleştirilmesinin ihracat açısından 'avantaj' oluşturduğunu söyledi. 
     Tüzmen, euro ve Türk Lirası bazında girdi temin edip, dolar pazarına ihraç etmeye çalışılması halinde Türkiye'nin satışlarının durduğuna işaret ederken, ''bunu da şuradan çıkarmak mümkün. Geçen sene istatistiklerine göre, AB'ye ortalama ihracat artışımız yüzde 30 oranında olurken, ABD'ye ihracat artışımız ortalama yüzde 7'de kaldı. İşte dolar- euro paritesinin ihracat üzerindeki etkisi ve Türk Lirası-dolar paritesinin ihracat üzerindeki menfi etkisi burada kendini çok iyi bir şekilde belli ediyor'' dedi. 

     
</TEXT>
</DOC>
