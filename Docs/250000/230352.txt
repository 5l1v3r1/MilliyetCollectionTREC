<DOC>
<DOCNO> 230352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yazar/bila.html </URL>
<DATE> 2004/04/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çavuş Boudreault 
</HEADLINE>
<TEXT>

   
   İnternette bir fotoğraf var 
   Bir ABD askeriyle iki Iraklı çocuğun fotoğrafı... Üçü de başparmaklarını havaya kaldırıp "zafer" işareti yapmışlar. 
   12 - 13 yaşlarındaki çocuklardan biri elinde, üzerinde İngilizce yazı bulunan bir karton tutuyor, onun hemen arkasında da ABD'li çavuş sırıtırken görülmekte... 
   Fotoğrafın altında da şu bilgi var 
   "Medeni ülkenin askerleri hakkında bilgi için fotoğrafa bakınız... 
   İlk bakışta fotoğrafta bir sorun görünmüyor. Irak'taki bir Amerikan askeri iki çocukla neşeli bir hatıra pozu vermiş. 
   Ama askerin çocuğun eline tutuşturduğu kartonu okuyunca insanın kanı donuyor. Yazı İngilizce ve belli ki Iraklı çocuk ne yazdığından haberdar bile değil. Ama o kartonda 'Çavuş Boudreault babamı öldürdü ve sonra kız kardeşime tecavüz etti' yazılı. Belli ki Çavuş Boudreault, fotoğrafta bize sırıtan asker. 
   ABD Başkanı George W. Bush ve avanesinin 'medeni dünya' adına yürüttüğü işgalden küçük bir hatıra." 
   Belli ki, Çavuş, insanlıktan nasibini almamış, hayvan kalmış biri... 
   Çocuğun elindeki kartonda yazılanları yapmış veya yapmamış olabilir. Ama, ülkesine "kahramanlık kanıtı" olarak böyle bir fotoğraf götürmeyi akıl ettiğine göre, Irak'ta yaptığı veya en azından yapmak istediği, savaştan, işgalden anladığının bu olduğu açık... 
   Irak'ta kaç tane Çavuş Boudreault var, bilmiyoruz... 
   Kaç sivil baba, kaç anne, kardeş, çocuk öldü onu da bilmiyoruz... 
   ABD'li Çavuş Boudreault kafasıyla Irak'a "demokrasi ve özgürlük" getirecekse vay Iraklıların haline... 
   Dünyada bir başka ülkenin işgaliyle özgürlüğe, bağımsızlığa kavuşmuş ülke yoktur. Var gibi görünmüşse de sadece görüntüdür. Gerçek bağımsızlık olmadığı kısa sürede görülmüştür. İşgalci güçlerle işbirliği yaparak ülkesini ve ulusunu özgürleştiren, bağımsızlığa kavuşturan da görülmemiştir... 
   Irak'ta ABD işgaline direniş sürüyor... 
   ABD işbirlikçisi Kuzey Irak liderleri ise daha fazla ABD askeri istiyorlar. 
   Hesabın dönmesinden korkuyorlar. 
   ABD ne tam işgal edebiliyor, ne de bırakıp çıkabiliyor. Irak kentlerini bombalayarak, binlerce sivil öldürerek, "demokrasi ve özgürlük" getirmeyi sürdürüyor. 
   Aynı anda bizimkiler de bize, ABD adına, "barış, değişen dünya, demokrasi, özgürlük, insan hakları, BM" masalı yazıp, anlatıp, okutmayı sürdürüyorlar 
   İyi de ortada "değişen" bir şey gözükmüyor... 
   
      
   
   
</TEXT>
</DOC>
