<DOC>
<DOCNO> 229325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy01.html </URL>
<DATE> 2004/04/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Denktaş ''Endişelerimizi, halkımızın korku içinde olduğunu anlattım'' 
</HEADLINE>
<TEXT>

     KKTC Cumhurbaşkanı Rauf Denktaş, Ankara temaslarında, Annan Planı'na ilişkin endişeleriyle Kıbrıs Türk halkının tereddüt ve korku içinde olduğunu anlattığını söyledi. 
     Denktaş, TV 8'de katıldığı bir programda, Ankara temaslarına ve Kıbrıs sürecine ilişkin değerlendirmelerde bulundu. 
     Ankara'ya, MGK toplantısı sonrasında, KKTC'ye dönmeden önce bilgi almaya ihtiyaç duyduğu için geldiğini ifade eden Denktaş, burada güzel temaslarda bulunduğunu, görüşmelerinde Kıbrıs'taki durumu ve gelişmeleri ele aldıklarını kaydetti. 
     Denktaş, ''Kıbrıs meselesini, endişelerimizi, niçin halkımızın tereddüt ve korku içinde olduğunu ve niçin plana referandumda olumlu oy kullanamayacağını, bizin niçin olumlu oy kullanılmasının tehlikeli olacağını düşündüğümüzü anlattım'' diye konuştu. 
     Uzlaşma ve anlaşmaların kavgaların nedenini ortadan kaldırmak için yapıldığını, ancak Annan planının bugüne kadar uğradığı değişikliklere de bakarak kavganın nedenini ortadan kaldırmadığını belirten Denktaş, Türk tarafının olmazsa olmazlarının planda yer almadığını, temaslarında bu görüşlerini de ilettiğini kaydetti. 
     Denktaş, kendisinin temasları sırasında iyi niyetle dinlendiğini ifade ederken, Türk hükümetinin iyi niyetle ve bir an evvel Kıbrıs meselesini halletmek için uğraş içinde olduğunu bildiğini söyledi. 
     Lefkoşa'ya dönmeden önce, Cumhurbaşkanı Ahmet Necdet Sezer ile öğle yemeği yiyeceğini belirten Denktaş, bir soru üzerine, TBMM'de konuşmak üzere bir davet almadığını belirterek, ''Davet alırsam gitmem benim görevimdir, hem de Kıbrıs konusunda yararlı olur diye düşünüyorum. Şimdilik bu ihtiyaç duyulmamıştır. Ben gelmek istiyorum diye bir iddiam yok'' dedi. 
     Denktaş, Türkiye'nin garantör ülke olarak BM'ye vermesi beklenen taahhüde ilişkin bir soru üzerine de, bunun Türkiye'nin kendi halletmesi gereken bir konu olduğunu ifade ederek, ''Biz, Türk hükümetine bunu yap ya da yapma diyemeyiz. Ancak bu sürecin başlayıp, olduğu şekliyle sonuçlandığı takdirde beş on yılda Kıbrıs'ta Türk kalmayacağını söylemek görevimizdir'' dedi. 
     Türkiye'den referandum sürecine ilişkin beklentisinin sorulması üzerine de Denktaş, ''Türkiye'deki makamlar kendi değerlendirmelerini yapıyorlar. Ama fiili bir şekilde referandumun içine girmezler. Bu akşam öyle bir niyet olmadığını tespit ettim. Bu bizi, halkımızı memnun eder'' diye konuştu. 
     
     ''NEGATİF DEĞİL GERÇEKÇİYİM'' 

     Kıbrıs Türkünün 24 Nisan'da kaderini tayin edeceğini belirten Denktaş, ''Ümit ederiz, halkımız geçmişi düşünerek, plandaki eksiklikleri göz önüne alarak kararını soğukkanlılıkla verir'' diye konuştu. 
     Denktaş, Kıbrıs Türk halkının geçici çıkarlar için kalıcı çıkarları feda etmemesi gerektiğini söyledi. Sürece, ''Negatif değil gerçekçi'' açıdan baktığını belirten Denktaş, barış için egemenlikten vazgeçilmeyeceğini kaydetti. 
     Geçmişi iyi bildiğini, bu nedenle endişesini ve korkusunu koruduğunu ifade eden Denktaş, Annan planıyla bir emrivakiyle karşı karşıya kaldıklarını bildirdi. Planda, Türk tarafını zaman içinde azınlık yapacak bir durumun söz konusu olduğunu belirten Denktaş, bir anlaşmazlığın referanduma sunulduğunu kaydetti. 
     ''Planın birincil hukuk seviyesine çıkarılmasının kendilerine güvence vereceğini'' ifade eden Denktaş, referanduma kadar bunun için bir formül bulunabileceğini sanmadığını belirtti. 
     Zorla yapılacak barışın yeni kavgalara zemin hazırlayacağını kaydeden Denktaş, ''Mal-mülk konusunda zemine saatli bombalar konuldu'' dedi. 
     Plandaki anlaşmaların içinde neler olduğunun bilinmediğini söyleyen Denktaş, planda incelenecek çok noktanın bulunduğunu ve daha çok zamana ihtiyaçları olduğunu kaydetti. 
     Planla bir devlet kurulmadığını, vilayete dönüşüldüğünü ifade eden Denktaş, planın bu haliyle kabul edilemez olduğunu, yapılacak bir hatadan dönülmesininse çok zor olacağını belirtti. 
     Türk tarafının istediği garantilerden birinin de, Türk askerinin adada kalması olduğunu hatırlatan Denktaş, planla Türk askerinin adada merasimden başka fonksiyonunu kalmayabileceğini söyledi. Denktaş, Türk askerinin adadan ayrılması durumunda başlarına gelecekleri hayal bile etmek istemediğini sözlerine ekledi. 

     
</TEXT>
</DOC>
