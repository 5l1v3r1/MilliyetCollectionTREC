<DOC>
<DOCNO> 229219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun07.html </URL>
<DATE> 2004/04/07/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Myers, Türk-Amerikan ilişkilerini evliliğe benzetti 
</HEADLINE>
<TEXT>

     ABD Genelkurmay Başkanı Orgeneral Richard Myers, Türk-Amerikan ilişkilerini evliliğe benzetirken, ''İkili ve NATO düzeyinde iyi ilişkilerimiz var. Aynen bir evlilikte olduğu gibi, bir ilişkinin sürdürülmesi için çaba gerekir'' dedi. 
     Orgeneral Myers, Türk-Amerikan Konseyi'nin ATC 23. yıllık konferansı çerçevesinde düzenlenen akşam yemeğinde, Türk-Amerikan ilişkilerini değerlendirdi. 
     Myers, ''ikili ve NATO düzeyinde iyi ilişkilerimiz var. Aynen bir evlilikte olduğu gibi, bir ilişkinin sürdürülmesi için çaba gerekir'' derken, iki ülke arasında daha fazla işbirliği, iletişim, enformasyon gerektiğine işaret etti. ABD Genelkurmay Başkanı konuşmasında, Türkiye'nin ''laik, demokratik bir ülke'' olduğunu da vurguladı. 
     Türkiye ile ABD'nin terör örgütleri PKK ve El Kaide'ye karşı mücadelesine değinen Myers, Avrupa Birliği'nin de PKK'yı terör örgütü kabul etmesinin önemli bir gelişme olduğunu ve terörizme karşı mücadelede istenilen global davranışa örnek teşkil ettiğini söyledi. 
     Myers, Afganistan'da anayasanın oluşturulması, Irak'ın eski lideri Saddam Hüseyin'in yakalanması gibi gelişmelerin terörizme karşı önemli adımlar olduğunu, ancak bunun gevşemeye yer olmayan uzun soluklu bir savaş olacağını kaydetti. 
     
     EN ÖNEMLİ AN 

     Orgeneral Myers, yeni tehditler karşısında Türk-Amerikan ittifakının, hiç bu derece önemli olmadığını belirtti. Myers, Amerikan ordusunun, İkinci Dünya Savaşı'ndan bu yana en büyük askeri rotasyonu gerçekleştirdiğini hatırlatarak, Türkiye'nin, rotasyonda İncirlik Üssü'nün kullanılmasında gösterdiği işbirliğini takdir ettiklerini kaydetti. 
     Myers, Türkiye için, ''gerçek dost, ticaret ortağı ve müttefik'' sıfatlarını kullanırken, günümüzdeki stratejik ortamın, eski Sovyetler Birliği döneminden çok farklı olduğuna işaret etti. 
     Terörizm tehdidinin kurulu sınırları bulunmadığını belirten Myers, ''Artık her yer bir cephe. Hepimiz, Washington'da, New York'ta, İstanbul'da, Madrid'de, Özbekistan'da bu savaşın ön saflarındayız'' dedi. 
     Orgeneral Myers, terörizmle başedilmesinde özellikle NATO'nun ön saflara çıktığını, Türkiye'nin de özellikle bu bağlamda NATO içindeki rolünün de hayati önemde olduğunu vurguladı. 
     
     TÜMGENERAL ZORLU 

     Myers, Afganistan'daki uluslararası barış gücü ISAF'in eski komutanı Tümgeneral Hilmi Akın Zorlu'nun çalışmalarını özellikle överken, Zorlu'nun, Kansas'taki Amerikan askeri akademisinde eğitim görmüş olduğunu belirtti. Orgeneral Myers, ''Ben de Kansaslı olduğum için, ikimizi de Kansaslı sayıyorum'' dedi. 
     Myers'ın konuştuğu ATC yemeğinde, Cumhurbaşkanı Ahmet Necdet Sezer, ABD Başkanı George W. Bush, Türkiye Cumhuriyeti, ABD, Türk Silahlı Kuvvetleri ve Amerikan Silahlı Kuvvetleri adına kadeh kaldırıldı. 

     
</TEXT>
</DOC>
