<DOC>
<DOCNO> 249461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur01.html </URL>
<DATE> 2004/06/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hortumun faturası çok ağır oldu... Sünlü Köyü'ne elektrik verildi 
</HEADLINE>
<TEXT>

     Ankara'nın Çubuk İlçesi'ne bağlı Sünlü Köyü'ne, hortumun ardından kesilen elektrik yeniden verilmeye başlandı. 
     TEDAŞ yetkilileri, şebekenin onarıldığını ve köye saat 20.45'ten itibaren elektrik verilmeye başlandığını bildirdiler. 
     Köyde, Kızılay'ın dağıttığı 50 çadırdan 18'i kuruldu. Evleri hasar gören vatandaşlardan bazılarının çadırlara eşyalarını yerleştirdikten sonra yakın yerleşim birimlerinde bulunan akrabalarının yanında kalmak üzere köyden ayrıldıkları gözlendi. 
     Kızılay ve Büyükşehir Belediyesi'nin kurduğu seyyar mutfaklarda vatandaşlara sıcak yemek dağıtımı da yapıldı. 
     Bazı sivil toplum örgütleri ve yardım kuruluşları da evleri hasar gören vatandaşlara battaniye, kuru gıda ve temizlik malzemeleri dağıttı. 
     Bazı vatandaşlar, hasar tespitinin tamamlanması ve elektriklerin verilmesinin ardından konutlarını temizlemeye başladı. 
     
     HASAR TEBPİT ÇALIŞMALARI 
     Çubuk Kaymakamı Mehmet Niyazi Tanınır, gazetecilere yaptığı açıklamada, köyde bayındırlık ve tarım il müdürlüklerince yapılan hasar tespit çalışmalarının tamamlandığını bildirdi. 
     Tanınır, yapılan çalışmalar sonucunda 32 konut, 14 ahır, köy okulu ve bir dükkanın hasar gördüğünün, ayrıca 15 tarla, 1 sera, 1 sebze bahçesi ile 400 ağaç ve bazı tarım aletlerinin de zarara uğradığının belirlendiğini söyledi. 
     Felaketin ardından köye hırsızlık ve yağma için bazı yabancıların geldiğine ilişkin iddialar üzerine de harekete geçildiğini kaydeden Tanınır, geçici bir jandarma karakolu kurulduğunu ve iki gün süreyle sabaha kadar devriye gezileceğini bildirdi. 
     İlgili kurumların bütün olanaklarıyla afet bölgesinde çalışma yürüttüğünü belirten Tanınır, aldıkları meteorolojik bilgiye göre yeni bir hortum olayının beklenmediğini, ancak köy üzerinde şiddetli rüzgarların oluşabileceğini ifade etti. 
     Öte yandan, İbni Sina Hastanesi Yoğun Bakım Ünitesi'nde tutulan ağır yaralı çocuk Murat Cinci'nin bilincinin hala kapalı olduğu ve hayati tehlikesinin devam ettiği öğrenildi. 
     
</TEXT>
</DOC>
