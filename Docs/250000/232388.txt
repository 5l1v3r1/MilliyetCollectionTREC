<DOC>
<DOCNO> 232388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonyas05.html </URL>
<DATE> 2004/04/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Alerji hastalarına uyarılar... 
</HEADLINE>
<TEXT>

     Erciyes Üniversitesi Tıp Fakültesi Kulak Burun Boğaz Anabilim Dalı Öğretim Üyesi Prof. Dr. İsmail Külahlı, alerjik nezle ve sinüzitli hastaların polen mevsiminde pikniği gitmemelerini, bahar aylarında özellikle sabah erken saatlerde pencereleri açmamalarını ve kumaş perde yerine panjur kullanmalarını önerdi. 
     Külahlı, AA muhabirine yaptığı açıklamada, alerjik nezlenin rinit her yaş grubunda en sık görülen kronik hastalıklardan biri olduğunu söyledi. 
     Alerjik nezlenin dikkat dağınıklığı, konsantrasyon ve uyku bozuklukları gibi sorunlara yol açtığını ifade eden Külahlı, şu önerilerde bulundu 
     ''Çimleri keserken veya ev temizliği yaparken polen maskesi takın. Allerjenler kilometrelerce uzaktan rüzgar ile gelebilmekte. Isıtma ve havalandırma sistemlerindeki filtreleri aylık olarak değiştirin. Kuru ve rüzgarlı havalarda, havadaki polen yükü en yüksek seviyeye çıkar. Yağışlı havalarda ise polenler yere iner. Bu nedenle polen mevsiminde pikniğe gitmeyin ya da açık havaya çıkmayın. Tozlaşmanın yoğun olduğu mevsimlerde giysilerinizi yatak odasında çıkarmayın.'' Bahar aylarında özellikle sabahın erken saatlerde pencerelerin açılmamasını öneren Külahlı, evde bulunan bitki ve hayvanlardan uzak durulması, kuş tüyü yastıklar, yün battaniye ve yün örtüler yerine pamuk ya da sentetik maddelerden yapılmış olanların tercih edilmesi gerektiğini kaydetti. 
     Hayvansal eşyalardan yapılmış ürünlerin de alerjiye neden olabileceğine işaret eden Prof. Dr. Külahlı, şöyle devam etti 
     ''Yatağınızın baş tarafı yukarı kaldırılmış bir şekilde uyuyun. Evi yeterince havalandırıp güneş görmesini sağlayın. Çarşaf ve yastık yüzlerini haftada bir kez 50 derecenin üzerindeki sıcak suyla yıkayın. Kumaş perde yerine panjur kullanın. Plastik ve ahşap sandalye tercih edin. Duvara toz çekecek pano gibi eşyalar asmayın. Dolapların içini nemli bezle silin. Çocukların tüylü oyuncaklarını kaldırın. Yatak odasında halı kullanmayın. Banyoları kuru tutmaya çalışın.'' Külahlı, her gün düzenli egzersiz yapmanın, polen alerjisinin etkisini azalttığını sözlerine ekledi. 
     
</TEXT>
</DOC>
