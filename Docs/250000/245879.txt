<DOC>
<DOCNO> 245879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/spor/axspo05.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'dan tam puan 
</HEADLINE>
<TEXT>


A Milli Takım Teknik Direktörü, yurtdışında yapılan kampın takıma faydalı olduğunu söyledi, "Futbolcularımda istediğim ışıltıyı gördüm. Birlik olmayı başardık" dedi 

MEHMET DEMİRCAN 


Oyuncularını övdü 
A MİLLİ Takım'ın hocası Ersun Yanal, Ay - Yıldızlı takımın istediği seviyeye gelmeye başladığını açıkladı. Avustralya ve Güney Kore'deki çalışma dönemlerini değerlendiren Yanal, "Bizim asıl hedefimiz değişimdi. Tabii ki kazanma arzusunu da oturtmak istiyorduk. Bunları başardık. Futbolcularımda istediğim ışıltıyı gördüm. En önemlisi birlik olmayı başardık" dedi. 

Savunma için arayış 
YANAL, takım halinde hücum, takım halinde savunma anlayışını benimsediğini de dile getirdi. Genç teknik adam, "Beş maçta ne yapacağımızı, nasıl oynayacağımızı gördük, analizler yaptık. Orta saha ve forvette çok yaratıcı oyuncularımız var. Ancak sol kanat ve defansta koordinasyon tam anlamıyla oturmadı. Bu noktalar için arayış halindeyim" yorumunu yaptı. 

'Ben de oynuyorum' 
SAHA kenarında kendini kaybettiğini açıklayan Ersun Yanal, "Ben de oyuncularımla birlikte oynuyorum. Enerji sarfediyorum. O heyecanı, o coşkuyu yaşıyorum. Başarı için bunu hissetmek şart" dedi. Milli Takım hocası, Hakan Şükür, Bülent, Rüştü ve Okan gibi isimlerin gençlere çok iyi örnek olduğuna dikkat çekti ve bu oyuncuları asla harcamayacaklarını belirtti. 

Rakiplere takip 
ERSUN Yanal, 2004 Avrupa Futbol Şampiyonası'nı mercek altına alıp, 2006 Dünya Kupası Elemeleri'ndeki rakiplerimiz Danimarka ve Yunanistan'ı Portekiz'de daha iyi çözeceğini açıkladı. Başarılı çalıştırıcı, Avrupa Şampiyonluğu için Portekiz ve Fransa'yı favori görürken, "Keşke biz de katılsaydık. En az onlar kadar şanslı olurduk" dedi. 

'Felsefeyi kavrıyoruz' 

Bülent'ten güvence 
GALATASARAY ve Milli Takım'ın tecrübeli ismi Bülent Korkmaz, Ersun Yanal'ın futbol düşüncesini çözmeye başladıklarını açıkladı. Yeni felsefelerinin takım oyunu üzerine olduğunu belirten emektar oyuncu, "Yeni anlayışla birlikte yepyeni zaferlere imza atacağız. Türkiye'de bizim gibi tecrübeli oyunculara farklı gözle bakılıyor. Ancak biz hizmete hep hazırız" dedi. 

Eve dönüş zamanı 

GÜNEY Kore'deki hazırlık dönemini tamamlayan Ay - Yıldızlı takım bugün Türkiye'ye dönecek. Deague'den trenle Seul'e geçen kafile günü izin yaparak tamamladı. Bazı oyuncular otelde dinlenmeyi tercih ederken, bazıları da son kez alışverişe çıktı. 


</TEXT>
</DOC>
