<DOC>
<DOCNO> 217822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur38.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Müjde vereyim, elektriğe zam yok... 
</HEADLINE>
<TEXT>

     Maliye Bakanı Kemal Unakıtan, kendisinden Kaynak Kullanımı Destekleme Fonu'nun KKDF kaldırılması müjdesi bekleyen sanayicilere ''elektriğe zam yok'' müjdesi verdi. 
     Unakıtan, İstanbul Sanayi Odası İSO Meclis Toplantı'nda yaptığı konuşmada, İSO Yönetim Kurulu Başkanı Tanıl Küçük'ün konuşmasında dile getirdiği KKDF konusunda Meclis Başkanı Hüsamettin Kavi'nin de bir müjde olup olmadığını sorması üzerine, gülümseyerek, ''KKDF ile ilgili bir şey düşünmüyoruz. Mademki bir müjde deniliyor, müjdeyi vereyim, elektriğe zam yok'' dedi. 
     Unakıtan, bütçe hassasiyeti bulunan bir Maliye Bakanı olduğunu belirterek, şöyle konuştu 
     ''Normal zamanların Maliye Bakanı değilim. Ekonomi ile sanayiciyle çok yakından ilgileniyorum. KKDF... Gelir gelmez Ben şunu bir kaldırayım dedim. Çünkü eskiden beri Şu bakan niye kaldırmıyor diye düşünürdüm. Dedim ki kaldırın KKDF'yi. Hay hay sayın bakanım, şunun bir hesabını getirelim dediler. Hesap bir geldi ki olacak gibi değil. Çünkü bankacılar falan da ödüyor bu KKDF'yi, o yüzden kaldırdın mı da olmuyor.'' 
     
     ''BÜTÇE MÜSAİT OLURSA DÜŞÜNÜRÜZ, OLMAZSA...'' 
     Bankacılık maliyetlerini düşürücü tedbirler alacaklarını ifade eden Unakıtan, ''Bu Temmuz ayında banka maliyetlerini düşüren önlemler alacağız. Ama inanın KKDF de benim gündemimin başında yer alıyor. Eğer bütçe müsait olursa, kaldırırım, olmazsa hiç ümitlenmeyin'' dedi. 
     Bakan Unakıtan, vergi gelirlerine bakılacağını kaydettiği konuşmasında, ''Vergi gelirleri artarsa, KKDF'ye bakarız, getireni, götüreni hesap ederiz. Tamamsa düşünürüz. Çikolata üreten Tanıl Küçük'e bakarak olmazsa iki tane o çikolata şeylerden yersiniz benim adıma'' diye konuştu. 
     Bakan Unakıtan, grevler konusuna da değinerek, işçi kesiminin fevkalade duyarlı ve hassas olması gerektiğini söyledi. 
     Unakıtan, ''Biz hükümet olarak elimizden geleni yapıyoruz. Ama yargıda bazı problemleri halletmek gerekiyor. Orada kendinizi iyi anlatın'' dedi. 
     Sanayicilerin bu konudaki endişelerine katıldığını dile getiren Unakıtan, sözlerini şöyle sürdürdü 
     ''Cam sanayiindeki grev fevkalade kötü etkiler ülkeyi, ekonomiyi, ihracatımızı da. Hem yerli üretimimizi, hem ihracatımızı etkiler. Lastikte öyle, diğerlerinde öyle. Şu anda artık patinaj yapma durumunda değiliz, Hızlı yürümek, zaman zaman koşmak durumundayız.'' 
     
</TEXT>
</DOC>
