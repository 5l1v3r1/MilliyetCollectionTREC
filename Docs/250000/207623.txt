<DOC>
<DOCNO> 207623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/ekonomi/eko06.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi ve zam olmayacak 
</HEADLINE>
<TEXT>

   Maliye Bakanı Kemal Unakıtan, maaş artışlarının tasarrufla karşılanacağını söyledi 
   
   Maliye Bakanı Kemal Unakıtan, emekli maaşları ile asgari ücrette yapılan artışların tamamen bütçede tasarrufla karşılanacağını belirterek, "Ek vergi getirmeyi ve kamu mallarına ek zam yapmayı düşünmüyoruz" dedi. 
   Unakıtan, YÖK Başkanı Prof. Dr. Erdoğan Teziç ile yaptığı görüşmenin ardından soruları yanıtlarken, "Üniversiteler de dahil, kim ne harcıyorsa herkes bana hesabını verecek. Ben, bütçesi açık veren bir ülkenin Maliye Bakanıyım. Parayı ihtiyacı olana veririm. Yüzde 10'luk kesintiye ilişkin yasal düzenleme de bu ay şekillenir" dedi. 
   
   'Kaça kaça olmaz' 
   Unakıtan, yüzde 6.5'lik faiz dışı fazla hedefinin olmazsa olmaz şart olduğunu dile getirdi. 
   Özelleştirmeye de büyük önem verdiklerini belirten Unakıtan, işadamlarının kamu malları için "kaça kaça" satma talebinde bulunduklarına dikkat çekerek, "Ölü fiyatına satmanın alemi yok" dedi. 
   
   
</TEXT>
</DOC>
