<DOC>
<DOCNO> 227248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko59.html </URL>
<DATE> 2004/03/31/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Türkiye'nin dış borç stoku 16.3 milyar dolar arttı... 
</HEADLINE>
<TEXT>

     Türkiye'nin toplam dış borç stoku geçen, 2002 yılına göre 16.3 milyar dolar artarak 147 milyar dolara yükseldi. 
     Hazine Müsteşarlığı'nın dış borç stoku açıklamasına göre, 2003 yılı içinde kısa vadeli dış borçlar 6.5 milyar dolar, orta-uzun vadeli dış borçlar ise 9.8 milyar dolar arttı. 
     2003 sonu itibarıyla toplam dış borç stoğu içinde kısa vadeli dış borçların payı yüzde 16, orta-uzun vadeli dış borçların payı ise yüzde 84 oldu. 
     
     EURO'NUN DEĞERLENMESİ STOKU ARTIRDI... 

     Türkiye'nin toplam dış borç stoku geçen yıl, 2002 yılına göre 16.3 milyar dolar artarak 147 milyar dolara yükselirken, Euro'nun dolar karşısında değerlenmesi, dış borç stokunu artırdı. 
     Hazine Müsteşarlığı'nın açıkladığı 2003 yılı dış borç istatistikleri geçici verilerine göre, geçen yıl kısa vadeli dış borçlar 6.5 milyar dolar, orta uzun vadeli dış borçlar ise 9.8 milyar dolar arttı. 
     Bu artışlarla, 2003 yılı sonu itibariyle toplam dış borç stokunun yüzde 16'sı kısa vadeli, yüzde 84'ü de orta uzun vadeli borçlardan oluştu. 
     
     KREDİ MEKTUPLU DÖVİZ TEVDİAT HESABI 

     Orta ve uzun vadeli dış borç olarak değerlendirilen ve büyük ölçüde euro cinsinden olan kredi mektuplu döviz tevdiat hesapları, geçen yıl, 2002 yılına göre 1.9 milyar dolar artış göstererek, 14.2 milyar dolara ulaştı. 
     Bu artış büyük ölçüde euronun dolar karşısında değerlenmesinin sonucu olan kur etkisinden kaynaklandı. 
     
     ÖZEL SEKTÖR DIŞ BORÇ STOKU 

     Özel sektör dış borç stoku geçen yıl, 2002 yılına göre 2.3 milyar dolar artarak, 32.5 milyar dolar olarak gerçekleşti. 
     2003 yılı içinde özel sektör borçlarından finansal kesim özel bankalar ve özel bankacılık Dışı mali kuruluşlar dış borçları 394 milyon dolar, finansal olmayan kesim dış borçları da 1.9 milyar dolar arttı. 
     
     KISA VADELİ DIŞ BORÇLAR 

     Merkez Bankası tarafından izlenen kısa vadeli dış borçlar, 2003 yılı içinde 6.5 milyar dolar artış göstererek, yıl sonu itibariyle 22.9 milyar dolara ulaştı. 
     
     KONSOLİDE BÜTÇE BORÇLARI 

     Söz konusu dönemde, Hazine'nin uluslararası sermaye piyasalarında tahvil ihracı yoluyla doğrudan yaptığı borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı kredilerden oluşan konsolide borç stoku, 2003 yılı sonu itibariyle 63.5 milyar dolar olarak gerçekleşti. 
     
     TAHVİL STOKU 

     Konsolide Bütçe'nin finansmanı amacıyla uluslararası finansal piyasalarda yapılan tahvil ihraçlarının stoku, geçen yıl, 2002 yılına göre 3.7 milyar dolar artarak 26.8 milyar dolara ulaştı. 
     
     DİĞER KAMU KURULUŞLARININ BORÇLARI 

     Konsolide bütçe dışında kalan yerel yönetimler, fonlar, üniversiteler, kamu bankaları ve KİT'lerden oluşan kamu kuruluşlarının toplam dış borçları, 2003 yılı içinde 263 milyon dolar azalarak 6.8 milyar dolara düştü. 
     
     MERKEZ BANKASI BORÇLARI 

     T.C. Merkez Bankası'nın 2002 yılı sonunda 20.3 milyar dolar olan orta uzun vadeli borçları, 2003 yılı sonunda 21.5 milyar dolar olarak gerçekleşti. 
     Merkez Bankası'nın Uluslararası Para Fonu'na IMF olan yükümlülükleri 795 milyon dolar azalırken, Kredi Mektuplu Döviz Tevdiat Hesapları'daki 1.9 milyar dolarlık artış, bankanın borçlarında 1.2 milyar dolarlık artışa yol açtı. 
     
     KUR ETKİSİ 

     Sonuçta 2003 yılı içinde dış borç stoku, 2002 yılı sonuna göre 'döviz kuru değişikliklerinden' dolayı 10.8 milyar dolar arttı. Bu gelişmede en büyük etken ise söz konusu dönem içinde euronun dolar karşısında değer kazanması oldu. 
     
</TEXT>
</DOC>
