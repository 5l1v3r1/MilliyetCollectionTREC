<DOC>
<DOCNO> 212612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/dunya/adun.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'de çifte saldırı 56 ÖLÜ, 200 YARALI 
</HEADLINE>
<TEXT>
   Kürtlere kanlı bayram 
   KDP ve KYB bürolarına bayramlaşma sırasında eşzamanlı intihar saldırıları düzenlendi. Erbil Valisi'nin de öldüğü saldırıların ardından K. Irak'ta olağanüstü hal ilan edildi 
      DIŞ HABERLER SERVİSİ 

   
   Kuzey Irak, Kurban Bayramı'nda kana bulandı. Kürt parlamentosunun bulunduğu Erbil'de Mesud Barzani liderliğindeki Kürdistan Demokratik Partisi KDP ile Celal Talabani'nin başkanı olduğu Kürdistan Yurtseverler Birliği KYB bürolarına dün eşzamanlı olarak düzenlenen intihar saldırılarında 56 kişi öldü, 200 kişi yaralandı. Çifte saldırı sonrasında Kuzey Irak'ta olağanüstü hal ilan edildi. 
   
   Vali ve bakanlar öldü 
   Yerel saatle sabah 10.45 sıralarında meydana gelen saldırıların üst düzey Kürt yetkililerin halkla bayramlaşırken düzenlendiği, parti binalarının çok kalabalık olduğu bildirildi. Çifte intihar saldırısında, Kürt yönetiminin üst düzey yetkililerinden Erbil Valisi Ekrem Mintik, Vali Yardımcısı Mehdi Koşhai, Kürt bölgesi Başbakan Yardımcısı Sami Abdülrahman, Devlet Bakanı Şevket Şeyh Yezdin ve Tarım Bakanı Saad Abdullah'ın öldüğü açıklandı . Barzani ve Talabani'nin ise saldırılar sırasında parti binalarında olmadığı belirtildi. 
   Görgü tanıklarına göre, KDP'nin Erbil'deki binası bayramlaşmak için gelen yüzlerce kişiyi ağırlarken vücuduna patlayıcılar bağlamış bir intihar komandosunun bombayı patlatması sonucu bir anda savaş alanına döndü. Her yer kana bulandı, çevreye kopmuş organ parçaları yayıldı. Aynı sahne birkaç dakika sonra 13 km. uzaklıktaki KYB binasında da yaşandı. Erbil'in 3 hastanesine kaldırılan yaralılar için acil kan istenirken doktor izinleri kaldırıldı. 
   
   Ensar El İslam kuşkusu 
   Saldırıların sorumluluğunu üstlenen olmadı ancak şüpheler El Kaide ile bağlantısı olduğu ileri sürülen radikal islamcı Kürt terör örgütü Ensar El İslam üzerinde yoğunlaşıyor. 
   Saldırıların önceden yerleştirilmiş bombaların patlatılması şeklinde düzenlenmiş olabileceği ihtimali de göz önünde bulunduruluyor. 
   
   Bayramı fırsat bildiler 
   Çifte saldırının düzenlendiği sırada parti binaları çevresindeki güvenlik önlemlerinin bayram dolayısıyla her zamankinden daha gevşek olduğu belirtildi. 
   Türk Dışişleri Bakanlığı tarafından dün yapılan yazılı açıklamada Irak'ta tüm gruplar "sağduyulu davranmaya" çağrılarak son günlerdeki olaylarda zarar gören Türkmenlerin yanı sıra KDP ve KYB'ye de başsağlığı dilendi. 
   Kuzey Irak'ın Kerkük kenti yakınlarında öncek gün Irak Türkmen Cephesi'ne yönelik saldırıda bir Türkmen ölmüştü. 
   
   
   
   
</TEXT>
</DOC>
