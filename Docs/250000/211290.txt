<DOC>
<DOCNO> 211290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo21.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, eksikleri düşünüyor... Ilie İlhan'ın yerinde 
</HEADLINE>
<TEXT>

     Beşiktaş, gergin ve olaylı Samsunspor maçının ardından, izin yapmadan Gaziantepspor ile 28 Ocak Çarşamba günü oynayacağı Türkiye Kupası 3. kademe maçının hazırlıklarına başladı. 
     Teknik direktör Mircea Lucescu yönetiminde, BJK Nevzat Demir Tesisleri'nde basına kapalı olarak gerçekleştirilen idmanda, Samsunspor maçında forma giyen oyuncuların koşu ve pas çalışması yaptığı, diğerlerinin ise dar alanda çift kale maç oynadıkları öğrenildi. 
     Sağ kasığında enfeksiyona bağlı ağrısı bulunan Serdar Topraktepe'nin takımdan ayrı çalıştığı bildirilirken, kulüp doktoru Ayhan Optur, bu futbolcunun Gaziantepspor karşısında forma giyebileceğini söyledi. 
     Siyah-beyazlılar, yarın sabah yapacakları idmanın ardından, akşam saatlerinde Gaziantep'e gidecek. 
     
     LUCESCU SIKINTIDA 
     Teknik direktör Mircea Lucescu, Gaziantepspor maçı öncesi cezalı futbolcuların çokluğu nedeniyle sıkıntı yaşıyor. 
     Siyah-beyazlılarda Samsunspor maçında kırmızı kart gören Zago, Ahmet Yıldırım, İbrahim, Pancu ve İlhan, Gaziantepspor karşısında forma giyemeyecek. 
     Rumen teknik adamın, Samsunspor karşısında cezaları nedeniyle forma giyemeyen Emre, Ronaldo ve Sergen'e Gaziantepspor karşısında şans tanıması, sol kanatta İbrahim'in boşluğunu Serdar Topraktepe ile doldurması, forvette de İlhan'ın yerine Sinan veya yeni transfer Ilie'yi oynatması bekleniyor. 
     
</TEXT>
</DOC>
