<DOC>
<DOCNO> 217672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun31.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fas'ta evsiz kalan depremzedelerden protesto .. 
</HEADLINE>
<TEXT>

     Fas'ta 564 kişinin öldüğü depremin ardından evlerinin yapımı için devlet yardımlarının yetersizliğinden yakınan öfkeli depremzedeler otoyolu kapattı. 
     Evsiz kalan onlarca depremzede, Akdeniz liman kenti El Huseyma'yı iç kesimlere bağlayan yolda oturma eylemi yaparak trafiği durdurdu. 
     Depremzedelerden 26 yaşındaki Ahmed Mnabi, bütün gece soğukta, yağmur altında kaldıklarını, evlerini yeniden yapmak için çimento, briket, demir ve diğer inşaat malzemeleri istediklerini söyledi. 
     Bu arada depremin vurduğu El Huseyma civarındaki köylerde, yıkılan kerpiç evlerin enkazı altından canlı bulma umutları yavaş yavaş tükeniyor. 
     70 bin nüfuslu El Huseyma'da hasar sınırlı kalırken, yetkililer yakın bölgelerdeki ölü, yaralı ve evsizlerle uğraşıyor. 
     Fas Sağlık Bakanlığı, 300-400 bin nüfusluk bir bölgede dün erken saatlerde meydana gelen Richter ölçeğine göre 6.5 büyüklüğündeki depremde, ölü sayısının 564'e yükseldiğini açıklamıştı. 
     
</TEXT>
</DOC>
