<DOC>
<DOCNO> 247276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/guncel/gun10.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zümrüt'te tahliye yok, öfke var 
</HEADLINE>
<TEXT>


ZAFER SAMANCI DHA 

Konya'da 92 kişiye mezar olan Zümrüt Apartmanı'nın çökmesiyle ilgili davada binanın 3 sorumlusu hakkında tahliye talepleri reddedildi. Dava dosyası, alt kattaki mağazalardan birinin açılışına ilişkin video görüntülerinin bilirkişi heyetince incelenmesi için İstanbul Nöbetçi Ağır Ceza Mahkemesi'ne gönderildi. Konya 3. Ağır Ceza Mahkemesi'nde müteahhit Vedat Kaya, taşeron İsmail Canlıer ile mühendis Halil İbrahim Elliiki'nin tutuklu olarak yargılandığı davada mağdurların avukatları, binaya ruhsat veren Selçuklu Belediyesi hakkında soruşturma açılmamasına tepki gösterdi. Müdahil avukatlardan İsa Tanoğlu, "Selçuklu Belediyesi'nin 8'de 1 oranında kusurlu gösterildiği raporu kabul etmiyoruz. Bu raporu hazırlayanlar belediye ile samimi ilişki içindedir" dedi. 


</TEXT>
</DOC>
