<DOC>
<DOCNO> 212377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun09.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hutton raporunun yankıları sürüyor... BBC çalışanları isyanda .. 
</HEADLINE>
<TEXT>

     Savunma Bakanlığı silah uzmanlarından Dr. David Kelly'nin ölümüyle ilgili olarak Yüksek Mahkeme Yargıcı Lord Hutton tarafından hazırlanan raporda suçlanan ve görevinden istifa eden muhabir Andrew Gillighan, BBC'nin adaletsizlik kurbanı olduğunu söyledi. 
     Yaptığı açıklamada, raporun BBC ile ilgili bölümünde son derece ciddi bir adaletsizlik bulunduğunu öne süren Gillighan, Lord Hutton'ın bu raporuyla İngiltere'de bağımsız basının üzerine önemli bir gölge düşürdüğünü savundu. 
     ''Lord Hutton dinlediği bütün tanıkların ifadelerini adil biçimde ele alsa ve değerlendirseydi, o zaman benim yazdığım haberin büyük ölçüde doğru olduğuna hükmedecekti'' diyen Gillighan, istifa açıklamasında olduğu gibi bugün de bazı hatalar yaptığını ve bunlar için özür dilediğini tekrarladı. Gillighan, haberinin büyük bölümünün gerçekleri yansıttığını savunmayı da sürdürdü. 
     BBC'nin eski muhabiri Andrew Gillighan, BBC'nin yaptığı hataya göre çok ağır cezalandırıldığını ve bulunduğu dürüst nokta itibariyle bunu hak etmediğini de vurguladı. 
     Bu arada, BBC çalışanları da The Daily Telegraph gazetesine verdikleri bir ilanda, istifa etmek zorunda kalan genel müdürleri Greg Dyke'a destek vermeyi sürdürdü. 
     BBC'nin binlerce çalışanının isimlerinin yer aldığı açıklamada, Greg Dyke'ın ''gitmek zorunda kalmasının'' çalışanlarda yarattığı hayal kırıklığı ve moral bozukluğunun altı çizildi. Greg Dyke'ın BBC'nin işleyişine getirdiği bakış açısını sürdürmeye kararlı olduklarını da vurgulayan BBC çalışanları, ''BBC kamuoyuna hizmet veren bağımsız bir kurumdur'' vurgulamasında bulundu. 
     
</TEXT>
</DOC>
