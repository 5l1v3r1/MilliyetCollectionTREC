<DOC>
<DOCNO> 232263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun36.html </URL>
<DATE> 2004/04/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Aliyev Kerbela gibi yerlere saldırı düzenlenmesi olumsuz etki yapabilir 
</HEADLINE>
<TEXT>

     Azerbaycan Dini Kurumlardan sorumlu Devlet Komitesi Başkanı Refig Aliyev, ABD ve Irak'taki koalisyon güçlerinin Necef, Kerbela gibi dini açıdan büyük önem taşıyan yerlere saldırı düzenlemesinin Şii inancındaki insanlar üzerinde olumsuz etki yapabileceğini söyledi. 
     Aliyev, Turan ajansına yaptığı açıklamada, koalisyon güçlerine karşı direnişte dinin neredeyse tek birleştirici etken olduğunu ifade ederek, bundan da faydalanıldığını kaydetti. 
     Koalisyon güçlerinin Necef ve Kerbela'ya saldırması durumunda diğer Müslüman ülkelerin Irak'taki gelişmelere müdahale etmesi olasılığı hakkında bir soru üzerine Refig Aliyev, ''bu süreçteki gelişmelerin Irak sınırının dışına çıkmasının beklenmediğini'' dile getirdi. 
     Dini açıdan büyük önem taşıyan bölgelere olası bir saldırının olumsuz etkilerinin ciddi düzeye yükselebileceğini vurgulayan Aliyev, bugünkü durumdan olumlu yönde bir gelişmenin elde edilebilmesinin de koalisyon güçlerinin BM ve Irak'ın önde gelen güç odaklarıyla işbirliği yapmasıyla mümkün olabileceğini bildirdi. 
     Irak kaynaklarına göre, ABD işgal güçlerinin bugün veya birkaç gün içinde Necef kentine saldırması bekleniyor. 
     
</TEXT>
</DOC>
