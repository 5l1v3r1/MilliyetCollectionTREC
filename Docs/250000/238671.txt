<DOC>
<DOCNO> 238671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/ekonomi/aeko.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Genetik soya kavgası 
</HEADLINE>
<TEXT>


Brezilya'dan Türkiye'ye gelecek genetiğiyle oynanmış 30 bin ton soya fasulyesi yüklü gemi, Greenpeace tarafından engellendi. Bu durum, Türkiye'de genetik tartışmaları başlatacak 

DIŞ HABERLER SERVİSİ 

Uluslararası eylemleriyle tanınan Greenpeace üyesi çevreciler, Brezilya'nın Paranagua limanında, Türkiye'ye gidecek bir gemide yüklü bulunan ve genetik olarak değiştirilmiş soya fasulyelerinin arasına doğal soya fasulyeleri karıştırılmasını önlemeye çalışıyorlar. 
Örgüt üyesi dokuz eylemci, Global Wind adlı yük gemisinin limana demir atmasından kısa bir süre önce, yükleme araçlarına kendilerini zincirlediler. Greenpeace sözcüsü Mariana Paoli, ambarında 30 bin ton genetik olarak değiştirilmiş soya fasulyesi bulunan geminin, 10 bin ton doğal soya fasulyesi yüklenmek üzere Paranagua limanına geldiğini söyledi. 
Paoli, bu eylemlerinin nedenini şöyle açıkladı "Doğal soya ürünümüzün, genetik olarak değiştirilmiş bu ürünle kirletilmesini, insanların sağlıklarına zarar vermesini önlemeye çalışıyoruz. Her ne nedenle olursa olsun bitkilere yapılan genetik müdahalelere karşıyız" dedi. 

Mal sahibi ABD şirketi 
Türkiye'ye gönderilmek üzere yola çıkan soya yüklü gemideki kargonun Amerika Birleşik Devletleri menşeili uluslararası tarım şirketi Bunge'a ait olduğunu belirten Paoli, hükümetin yüklemeyi yasaklaması ve Global Wind'in mürettebatına limandan ayrılma talimatı vermesi durumunda eylemlerini bitireceklerini söyledi. 

Türkiye bu soyayı ne yapıyor 
Türkiye yılda 1.1 milyon ton soya fasulyesi ithal ediyor. Bu ithalatın çoğu Arjantin, Breziyla ve ABD'den yapılıyor. Soya bitkisi, çoğunlukla hayvan yemi yapımında kullanılıyor. Büyük ve küçükbaş hayvanlar ile kanatlı hayvanların beslenmesinde vazgeçilemeyen bir ürün olan soya konusunda, Türkiye de, tıpkı Avrupa gibi adı geçen bu ülkelere bağımlı. 

Kışın üşümeyen tavuklar, böceklerin yiyemediği mısırlar Bülent Yardımcı 
Geçen yüzyılın ortalarında atomu parçalayan bilimadamları, yüzyılın sonlarına doğru da canlı hücrenin içini açarak genetik bilimini başlattılar. Hücrenin içindeki DNA şifresini çözerek yaşamın sırlarına ulaşmaya çalışan biyologlar, 21. yüzyılı 'biyoloji çağı' ilan ettiler. 
Canlı hücrenin içine girip her tür canlının özelliklerini inceleyerek genetik şifresine müdahale etmeyi başaran bilimadamları, şimdi yeni tür canlılar yaratmaya çalışıyorlar. 
Örneğin fok balığı geni naklettikleri tavuklar yetiştirirek kışın tavukların üşümesini önlemek istiyorlar. Böylece kışın üşümeyen tavuklar elde ederek, kış aylarında tavuk kümeslerini ısıtmak külfetinden kurtulmayı amaçlıyorlar. 
'Genetik mühendisliği' olarak tanımlanan bu bilim dalında ilerleyen ABD, genetik özellikleri değiştirilmiş tarım ürünleri yetiştirmeye başladı. Her yıl yüz milyonlarca ton mısır ve soya üreterek tüm dünyaya ihraç eden ABD, verimi artırmak ve hastalıklara karşı korumak amacıyla yeni türler geliştirdi. 

AB'den büyük tepki 
Genleriyle oynanarak hastalıklara ve böceklere karşı dirençli hale getirilen başta soya ve mısır olmak üzere tüm bitkilere karşı AB soğuk davranıyor. Bu konudaki çalışmaların henüz kesin sonuçlarının belirlenmediğini belirten AB ülkeleri, ileride ortaya çıkabilecek tehlikelere karşı sıkı önlemler alınmasını istiyorlar. Genetiği değiştirilmiş tarım ürünleri konusunda AB ile ABD arasında büyük bir kavga var. ABD, genetiği değiştirilmiş tarım ürünlerini AB'ye satmak için bastırıyor, AB direniyor ve bu tür tarım ürünleri ile imal edilmiş gıdaların üzerinde uyarı yazıları olmasını istiyor. AB, bu tür tarım ürünlerinin kontrollü yetiştirilerek bunların doğaya dağılmasını önlemeye çalışıyor. ABD ise bu korkuların yersiz olduğunu savunarak dünyaya, genetiğiyle oynadığı tarım ürünlerini satmakta ısrar ediyor. 

Türkiye'de mevzuat yok 
Türkiye bu tartışmaların tamamen dışında. Tehlikenin farkında bile değiliz. Geneteğiyle oynanmış mısır ve soya fasulyesi ülkemize serbestçe girerek hayvan yemi ve insan gıdası olarak kullanılıyor. Bu konuyu düzenleyen bir mevzuatımız yok. İthal ettiğimiz gıdaların ve hammaddelerin genetik olarak değiştirilip değiştirilmediğini anlayacak laboratuvarımız bile yok. 
Türkiye kontrolsüz olarak her yıl bir milyon ton mısır ile 1.1 milyon ton soya fasulyesi ithal ediyor. Kendimizi korumak üzere gerekli denetim mekanizmalarını acilen kurmalı, bizi uyardığı için de Greenpeace'e teşekkür etmeliyiz. 


</TEXT>
</DOC>
