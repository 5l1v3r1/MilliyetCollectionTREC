<DOC>
<DOCNO> 219457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun24.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Harry, çit örüp ağaç dikiyor 
</HEADLINE>
<TEXT>

     İngiltere Prensi Charles'ın küçük oğlu Harry, Lesotho'da ortaya çıktı. 
     Medyanın uzun zamandır peşinde olduğu Harry, Lesotho'nun başkenti Maseru'ya 100 kilometre uzaklıktaki Mohales Hoek köyünde yaklaşık 50 gazeteciye poz vererek, magazin haber takipçilerinin meraklarını sona erdirdi. 
     Londra'daki gece hayatıyla İngiliz bulvar gazetelerinin gündeminden düşmeyen 19 yaşındaki Harry, Lesotho'da iyi vakit geçirdiğini, buradaki yaşamı öğrendiğini söyledi. 
     Okulunda eğitime verilen aradan yararlanarak Lesotho'ya gelen Harry'nin, burada çit örüp ağaç dikmeyi öğrendiği ve gazetecilere, ''Burası herkesin bildiği bir yer değil. Yardıma ihtiyaç duyan bir ülke'' şeklinde açıklama yaptığı belirtildi. 
     Harry, televizyon kameralarına, nasıl ağaç diktiğini ve çit tamir ettiğini de göstemeyi ihmal etmedi. 
     
</TEXT>
</DOC>
