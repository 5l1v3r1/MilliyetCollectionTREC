<DOC>
<DOCNO> 243253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko14.html </URL>
<DATE> 2004/05/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İşte Telekom özelleştirilmesinde yaşanabilecek muhtemel pürüzler 
</HEADLINE>
<TEXT>

     TÜPRAŞ özelleştirmesinde yaşanan hukuki gelişmenin Türk Telekom özelleştirmesinde de yaşanmaması için kablo tv şebekelerinin durumunun çözülmesinin gerektiği bildirildi. 
     Serbest Telekomünikasyon İşletmecileri Derneği'nden TELKODER yapılan yazılı açıklamada, Telekom özelleştirmesinde yaşanabilecek bazı pürüzlere dikkat çekildi. 
     Açıklamada, Özelleştirme İdaresi Başkanlığı'nın Türk Telekom'un özelleştirmesine ilişkin Bilgilendirme Sürecine Davet ilanında yer alan, ''Telekom, Türkiye'de sabit hat, mobil iletişim, veri ve kablo TV hizmetlerini vermekte olan entegre bir telekomünikasyon işletmecisidir'' ibaresindeki kablo tv şebekeleriyle ilgili şu hususlara dikkat çekildi 
     ''Kablo tv şebekelerinin yatırımları 1997 yılından bu yana Türk Telekom ile gelir paylaşımı sözleşmesi imzalamış 6 şirket tarafından yapılmakta, şebekenin işletme, bakım ve müşteri desteği yine bu şirketler tarafından yerine getirilmektedir. Türk Telekom ile bu şirketlerin imzalamış oldukları gelir paylaşımı sözleşmeleri devam etmekte olduğundan, bu şirketlerin kurmuş oldukları şebekelerin mülkiyeti yine bu şirketlere ait bulunmaktadır. Bu durum dikkate alındığında hukuki olarak mülkiyet sorunu çözülmemiş bir varlığın özelleştirilmeye çalışıldığı ve bu durumun Türk Telekom'a alıcı olmayı düşünen yatırımcıları tedirgin edeceği aşikardır.'' Açıklamada, gelir paylaşımı sözleşmesi sahibi bu şirketlerin bir kısmının yönetimi ve mülkiyetinin TMSF'ye ait olduğuna da dikkat çekildi. 
     Türk Telekom'un özelleştirmesinin sorunsuz yapılması için Telekomünikasyon Kurumu'nun bir an önce ''Kablo Platform Hizmeti'' konusunda gelir ortağı firmalara 2. tip ruhsatların verilmesi gerektiğinin vurgulandığı açıklamada, böylece, bu firmaların Türk Telekom ile imzaladıkları sözleşmelerin tüm hükümlerinin sona ereceği ve Türk Telekom'un özelleştirmesinin önünde bu açıdan hukuki bir sorunun kalmayacağı kaydedildi. 
     
</TEXT>
</DOC>
