<DOC>
<DOCNO> 240055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo26.html </URL>
<DATE> 2004/05/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şahin, 'devrim gibi' sponsorluk yasasını anlattı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Sporcularımızın uluslararası organizasyonlarda milli marşımızı birçok kez söyletmesi ve şanlı bayrağımızı dalgalandırabilmeleri için Sponsorluk Yasası gerekiyordu'' dedi. 
     Şahin, Feshane'de gerçekleştirilen 3. Sponsorluk Konferansı'nda yaptığı konuşmada, 2000 Sydney Olimpiyat Oyunları'nda 59 Türk sporcudan sadece 4'ünün madalya kazandığını hatırlatarak, şunları kaydetti 
     ''Madalya sıralamasında da 26. olmuştuk. Sponsorluk Yasası'nı niçin hazırlama ihtiyacı duyduk Futbol Federasyonu ile birlikte 48 federasyonumuz var. Şu anda sadece Futbol Federasyonu özerktir. 37 tane federasyonunun bütçesi, Gençlik ve Spor Genel Müdürlüğü bütçesinden federasyonlara aktarılıyor. 2003 yılında federasyonlar ortalama 26 milyon dolar civarında bir yatırım harcaması yaptı. Gençlik ve Spor Genel Müdürlüğü'nün katkısıyla bu miktar 50 milyon dolara kadar çıkabildi. 2003 yılına göre 104 tesisin bitmesi gerekiyordu. Ancak bütçemize göre 25-26 tesisi bitirebiliyoruz. Sporcularımızın uluslararası organizasyonlarda milli marşımızı birçok kez söyletmesi ve şanlı bayrağımızı dalgalandırabilmeleri için Sponsorluk Yasası gerekiyordu.'' 
     
     İHTİYAÇ VARDI 
     Bakanlık olarak gençlerin spor yapmasına olanak tanımanın görevleri olduğunu belirten Şahin, şöyle devam etti 
     ''Genç bir nüfusa sahibiz. Spor yapmak isteyen, ama imkan bulamayan gençlerimiz çoğunlukta. Avrupa'da başarılı olabilecek sporcularımız mevcut. Ancak bu insanlarımız destek bulamıyorsa ne yapmak lazım... Bu nedenle Türkiye'de Sponsorluk Yasası'na ihtiyaç vardı. Bu konunun en zor safhası Maliye Bakanlığı ile yaptığımız görüşmelerde geçti. Maliye Bakanlığı bu konuda gelirlerin azalacağını düşünüyordu. Ancak ben tam aksi görüşteydim. Sponsorluk Yasası ile sponsorlar sporcuya destek olur ve yarım kalan tesisler tamamlanırsa Maliye karlı bile çıkar.'' 
     
     SPONSORLUK ŞUBESİ 
     Sponsorluk Yasası'nın önemli bir konu olduğunu ifade eden Devlet Bakanı ve Başbakan Yardımcısı Mehmet Ali Şahin, şöyle konuştu 
     ''Bu nedenle Gençlik ve Spor Genel Müdürlüğü'nde bir sponsorluk şubesi açma gereği duyduk. Daha sonra bunu daire başkanlığına dönüştürmeyi düşünüyoruz. Bu iş bilimsel yöntemlerle yapılmalı. Ayrıca küçük ve orta boy işletmelerimiz yeni yasayla marka olma imkanına kavuşacaklar. Bu işletmeler KOBİ'lerle birleştiğinde ciddi bir sinerji ortaya çıkacaktır.'' Panel sırasında soruları da yanıtlayan Mehmet Ali Şahin, İstanbul Zihinsel Engelliler Vakfı Halkla İlişkiler Müdürü Burçin Demirkan'ın, vakıf yasasıyla faaliyetlerinin sona ereceği ve kendi vakıflarının da kapatılacağı yönündeki şikayeti üzerine, şunları söyledi 
     ''Benim çocuklarımdan biri de zihinsel engelli. Ankara'da yine bu amaçla kurulan vakfın öğrencisidir. Dolayısıyla ben sadece bir Bakan olarak değil, bir baba olarak da bu vakıfların sorunlarıyla yakından ilgileniyorum. Bu vakıf 900 sayılı Medeni Kanun hükümleriyle kurulmuş bir vakıftır. Yeni düzenleme ise kamu kurum ve kuruluşları bünyesindeki vakıf ve derneklerin kamu imkanlarını engelleyen yasal bir düzenlemedir. Onların faaliyetlerini sona erdiren bir düzenleme değildir. Sadece vatandaştan 2. bir vergi gibi zorla bağış almayı engelleyen bir düzenlemedir. Tapuya gittiğinizde işiniz yapıldıktan sonra görevli kişi Bizim bir derneğimiz var. Oraya da bağış yapın diyorsa, devlet buna hayır diyecektir. Bu takdir edilecek bir düzenlemedir. Şartlara uygun bir şekilde yasa yürürlüğe girdi.'' Şahin, daha sonra konuyla ilgili bir süre Demirkan ile özel olarak görüştü. 
     
</TEXT>
</DOC>
