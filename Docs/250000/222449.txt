<DOC>
<DOCNO> 222449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko08.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türkiye yatırımcılar açısından kolay bir ülke olacak 
</HEADLINE>
<TEXT>

     Devlet Bakanı Ali Babacan, Türkiye'nin her geçen gün yatırım açısından daha kolay bir ülke olacağını bildirdi. 
     Babacan, Çırağan Sarayı'nda çok uluslu şirketlerin üst düzey yöneticileriyle gerçekleştirilen kahvaltının ardından bir açıklama yaptı. 
     Türkiye'nin siyasi ve ekonomik istikrarda çok önemli mesafe kaydettiğini belirten Babacan, yatırımcılar için önlerini görebilecekleri bir ortamın oluştuğunu kaydetti. 
     Bundan sonraki çalışmaların yatırımların önündeki bürokratik ve benzer engellerin kaldırılması yönünde olacağını vurgulayan Babacan, bu çerçevede mevzuatla ilgili konularda düzenlemeler yapılacağını söyledi. 
     Bugünkü toplantıların sabah kısmında Türkiye'deki yatırım ortamının değerlendirileceğini ve diğer ülkelerle karşılaştırılacağını belirten Babacan, toplantıların öğleden sonraki kısmında ise Türkiye'nin yatırım ortamını geliştirmesi için hangi adımları atması gerektiği konusunda yabancı işadamlarının görüşlerinin alınacağını bildirdi. 
     Babacan, Türkiye'nin en büyük sosyal probleminin işsizlik olduğunun altını çizerek, bu sorunun özel sektör yatırımlarının artmasıyla çözülebileceğini ifade etti. 
     
     BU TİP TOPLANTILAR YILDA 1 YA DA 2 KEZ YAPILACAK 
     Devlet Bakanı Babacan, sadece ulusal sermayenin değil aynı zamanda yabancı sermayenin de artmasını istediklerini belirterek, bu tip toplantıların yılda bir ya da iki kez gerçekleştirileceğini söyledi. 
     Babacan, toplantıya katılan CEO'ların ilk izlenimlerinin ne olduğuna ilişkin bir soruya karşılık, şimdiye kadar sadece Türkiye ekonomisine ilgili sunum yaptıklarını, asıl görüşmelerin ve tartışmaların bugünkü toplantılarda gerçekleştirileceğini bildirdi. 
     Ali Babacan, bir başka soruya karşılık da, yatırım ortamının iyileştirilmesi konularını bugünkü toplantılar içinde ele alacaklarını kaydetti. 
     
</TEXT>
</DOC>
