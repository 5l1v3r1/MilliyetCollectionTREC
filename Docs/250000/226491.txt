<DOC>
<DOCNO> 226491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/yasam/yas01.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliamı DNA testi çözecek 
</HEADLINE>
<TEXT>

   'Dazlaklar cinayetleri işleyip suçu üzerime attı' diyen Ali Göbelek'i sorgulamak için özel tim kuruldu... 
      FATİH KARAÇALI Adana DHA 
   
   Almanya'nın Augsburg kentinde 5 kişiyi öldürdüğü iddia edilen ve önceki gün Adana'da yakalanan Ali Göbelek için özel sorgu timi kuruldu. Aile mensuplarını öldürdüğü suçlamasını reddeden Göbelek, "Ben sadece dazlakları vurdum" demekte ısrar ediyor. 
   İstanbul'a pazartesi günü geldikten sonra Giresun'daki yeğeni Mine Gen'den katliamı öğrendiğini ve sinir krizi geçirdiğini anlatan Göbelek, "Adana'ya salı günü geldim, geceyi otogarda geçirdim. Gerçeği anlatmak için aileme ulaşmak istiyordum, ama evin etrafı polisle çevrili olduğu için giremiyordum. Mestanzade ve Havuzlubahçe mahallelerinde dolaştım" dedi. 
   
   'İki dazlak öldürdüm' 
   Cenaze töreni için mezarlığa gitmek istediğini, ancak polisin peşinde olduğunu düşünerek uzak kalmayı tercih ettiğini söyleyen Göbelek, "Cinayeti Alman dazlaklar işleyip suçu benim üzerime yıktı. Ben sadece iki dazlak öldürdüm" diye konuştu. Göbelek'in bu ifadeleri üzerine soruşturmayı genişleten Alman polisi de, parmak izlerinin yanı sıra kullandığı eşyaları incelemeye aldı, tükürük ve kan örnekleri istedi. Adli Tıp Kurumu'nda alınan örnekler, DNA testi için Balcalı Hastanesi'ne gönderildi. 
   
   İade edilsin 
   Bu arada Bavyera Eyaleti İçişleri Bakanı Günther Beckstein da, Göbelek'in iade edilmesini istediklerini söyledi. Beckstein, "Suçunun ağırlığından dolayı bu kişinin Augsburg'da yargılanmasını istiyoruz. Onu yargılayarak hapse atmak istiyoruz" dedi. Bild am Sonntag, Welt am Sonntag ve Berliner Kurier gazeteleri de Göbelek'in yakalanmasıyla ilgili haber ve fotoğraflara geniş yer verdi. 
   
   
</TEXT>
</DOC>
