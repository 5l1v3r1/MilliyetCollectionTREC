<DOC>
<DOCNO> 209858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun11.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Kürt hakları şimdiden tespit edilmeli" 
</HEADLINE>
<TEXT>

     Irak Kürdistan Demokrat Parti IKDP lideri ve Irak Geçici Hükümet Konseyi GHK Üyesi Mesud Barzani, gelecekte çoğunluk adıyla kurulacak bir hükümet tarafından Kürtlerin haklarının çiğnenmemesi için Kürt haklarının şimdiden tespit edilmesi gerektiğini söyledi. 
     Barzani, IKDP'nin yayın organı Khabat gazetesine yaptığı açıklamada, ''coğrafi ve kavim federalizmi içermeyen ve Saddam Hüseyin rejimi tarafından Kürt bölgelerine yerleştirilen Arapların buralardan çıkarılmadığı takdirde yeni kurulacak hükümet projesini reddedeceklerini'' ifade etti. 
     Barzani, şunları söyledi 
     ''Kürt hakları ertelenmemeli. Anayasa hazırlandığı takdirde de bizim bu haklarımız orada da belirtilmeli ki, bu haklarımız daha sonra elimizden alınmamalı. Biz Kürtler çok sabır gösterdik. 10-15 yıl daha bekleyemeyiz. Biz, Arapların Kürt bölgelerine yerleşmelerini kabul edemeyiz. Kürtler koalisyon güçlerine ellerinden gelen bütün yardımı yaptı. Biz bu savaşta canımızı bile feda etmeye hazırlandık. Kürtler bu yaptıklarından dolayı ödüllendirilmeli. Amerikan hükümeti bize destek olmazsa biz de konuyu Amerikan kamuoyuna götürürüz. Biz önceden kendi gücümüzle bu bölgelere yerleşen Arapları çıkarabilirdik. Ama yapmayıp bekledik. Maalesef şimdiye kadar bu mesele çözülmedi. Belki de bu konu gelecekte bizim kontrolümüzden çıkıp millet kendi hakkını alır. Kendi hakkımızı kendimiz alırız.'' 
     
     BARZANİ, ARAP AŞİRET LİDERLERİYLE GÖRÜŞTÜ 
     Öte yandan, Barzani, Bağdat'ta Arap aşiret liderleriyle görüştü. 
     Khabat'ın haberine göre, Barzani, Arap aşiret liderlerinden Kürt aşiret liderleriyle bir araya gelmelerini istedi. 
     Federalizm konusunu Arap aşiret liderlerine anlatan Barzani şunları söyledi 
     ''Federalizm birleşmek demektir. Federalizm kesinlikle parçalanmak veya bölünmek demek değildir. Arap kardeşlerimiz bu konuyu yanlış anlamamalıdır. Belki de bizi desteklemeleri gerekir. Bütün Irak halkı her konuda koalisyon güçlerine yardım etmeleri gerekir.'' 
     
</TEXT>
</DOC>
