<DOC>
<DOCNO> 218869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/spor/spo02.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcı gibiydik 
</HEADLINE>
<TEXT>

   Fenerbahçe Teknik Direktörü Daum, Galatasaray'ı bir süre sahasında hapsetmelerinin hoşuna gittiğini söyledi, "Liderliği aldık ama asıl bundan sonrası önemli" dedi 
      
   'Çok çalışmalıyız' 
   TEKNİK Direktör Daum, Galatasaray karşısına avcı gibi çıktıklarını ve 3 puanı alarak hedeflerine ulaştıklarını söyledi. Daum, liderliği ele geçirmenin keyif verici olduğunu ifade ederek, "Asıl bundan sonrası önemli. Daha kazandığımız bir şey yok. Sevinme süremiz 24 saat. Şimdi hedefe kilitlenip, daha fazla çalışmalıyız. Çünkü bu yarış Formula 1'e benzer" yorumunu yaptı. 
   
   'Kontrol bizdeydi' 
   DAUM, derbi maçının yanı sıra liderlik stresinin de takım üzerinde baskı yarattığını açıkladı. Alman hoca şunları söyledi "Rahat oynayamadık. Golü bulana kadar ve golden sonra da kontrol bizdeydi. Rakibi kendi sahasına hapsettik. Bu hoşuma gitti doğrusu. İçeri yaptığımız öylesine ortalara ise sinirlendim. Değişiklikler takıma bu kez olumlu yansıdı." 
   
   Volkan'a kızgın 
   ALMAN Teknik adam, kaleci Volkan'ın formasını tribünlere atarken sakatlanmasının önemli bir sorun olduğunu belirtti, "Bu agresifliği önlemeye çalışıyorum" dedi. Mehmet Yozgatlı ile maçtan önce bire bir konuştuğunu ve iyi futbol sözü aldığını açıklayan Daum, "Kariyeri ve takımı için çok önemli bir gol attı. Performansıyla beni son derece memnun etti" diye konuştu. 
   
   Karnesini düzeltiyor    BEŞİKTAŞ ve Fenerbahçe ile birlikte dün 17. derbisine çıkan Teknik Direktör Christoph Daum, dün üçüncü galibiyetini aldı. İki takımın başında bulunduğu dönemde ezeli rekabette sadece iki kez başarılı olan Alman teknik adam, 6 beraberlik, 8 mağlubiyet görmüştü. Daum, iç saha derbilerinde de dün ilk kez galip geldi. 
   
   Görünmez kaza    Volkan, maç sonrasında formasını tribünlere atarken yere düştü, omuzu çıktı. Genç file bekçisi üç hafta sahalardan uzak kalacak 
   YUSUF DURSUN 

   Hastaneye kaldırıldı 
   FENERBAHÇE kalecisi Volkan, maçta çok iyi oynadı, 90 dakika sonrasında sakatlandı. Galatasaray galibiyetinin sevincini Sarı - Lacivertli taraftarla birlikte paylaşmak isteyen genç file bekçisi, formasını atmak üzere gittiği tribünlerin önünde ayağı takılınca, sağ kolunun üzerine düştü. Acılar içinde yerden kalkan Volkan, doğrudan Göztepe Acıbadem Hastanesi'ne kaldırıldı. 
   
   Recep'in üzüntüsü 
   HEMEN operasyona alınan futbolcunun kolu yerine takıldı, bunun ardından da MR'ı çekildi. Volkan'ın, kaleci olması nedeniyle üç hafta sahalardan uzak kalacağı açıklandı. Genç futbolcu ise yaşadığı sakatlıktan dolayı çok üzüldüğünü ifade ederken, yerine görev yapacak kaleci Recep ise, "Böyle bir durumda kaleye geçmek istemezdim. En iyisini yapmaya çalışacağım" dedi. 
   
   'Ömür boyu sürecek'    Fenerbahçe taraftarı dün Saracoğlu Stadı'nda tam bir tribün şov yaptı. Binlerce kişi karşılaşma öncesinde ellerinde maytaplarla "Samanyolu" şarkısını söyledi 
      Gösteriler göz kamaştırdı 
   GALATASARAY maçı, Fenerbahçeliler için tam bir şov oldu. Tribünleri dolduran binlerce Sarı - Lacivertli taraftar, karşılaşmanın başlangıç düdüğüne kadar organize bir şekilde birbirinden ilginç görüntülere imza atarken, rakibine de gözdağı verdi. Önce, koltuklarında bulunan sarı ve lacivert renkli kartonlarla "Fenerbahçe" diye yazan tribünler, daha sonra takımları ısınırken, ellerinde maytaplarla "Samanyolu" şarkısına eşlik etti. 
   
   Pankart ve bayrak şov 
   TRİBÜNLERDEKİ bu muhteşem atmosfer, maçı izlemek üzere gelen yabancı gazetecileri de etkiledi. Sarı - Lacivertli tribünler tarafından asılan, "Sahip Başkan, GAZsaray şamPİYON" sloganı bulunan pankartta, Cim - Bom'a kredi bulacağı iddia edilen Sahip Som'un resmi de yer aldı. Bu arada zaman zaman açılan ve kale arkası tribünün alt bölümünü tamamen kaplayan dev Fenerbahçe logolu pankart renkli görüntüler oluşturdu. 
   
   Ezeli rekabet, ebedi dostluk    LİGİN ilk yarısında, Atatürk Olimpiyat Stadı'nda Galatasaraylılar'ın yaptığı çiçek jestine, Fenerbahçeliler de karşılık verdi. Sarı - Lacivertliler'in tribün liderlerinden Sefa lakaplı Nihat Özpolat, Cim - Bom'un tribün lideri Sebahattin Şirin'e girişte çiçek verdi. Bu sırada Sarı - Kırmızılı bazı taraftarların küfürlü tezahürat yaptığı dikkatlerden kaçmadı. 
   DERBİYE gösterilen yoğun ilgi, karaborsayı da ortaya çıkardı. Karşılaşma biletleri normalin 5-6 katına satılırken, 52 milyon lira olan numaralı biletlerinin 1 milyar liraya dek alıcı bulduğu öğrenildi. Karaborsacılar, vapur iskelesinde mesken tutarak, maça gelen taraftarlara bilet satmaya çalıştılar. Çok sayıda taraftar ise kafelerin yolunu tuttu. 
   
   'Evime gidebilir miyim '    Derbi için yoğun önlem alan polisler, yaya ve araçlar için sokak aralarında barikat kurdu. Burada oturan insanlar evlerine bile izin alarak girip çıktı 
   4 bin 200 polis 
   İSTANBUL Emniyeti, derbide herhangi bir olayın yaşanmaması için büyük bir disiplin içinde hareket etti. Fenerbahçe Şükrü Saracoğlu Stadı'nın çevresinde adeta kuş uçurtmayan 4 bin 200 polis, sabah erken saatlerden itibaren stat çevresinde barikatlar kuruldu. Galatasaray taraftarı tribüne girene kadar protokol ve numaralı tribününün bulunduğu bölgedeki caddeye basın mensupları dışında kimse alınmadı. 
   
   Stattan stada 
   ALİ Sami Yen Stadı'nda biraraya gelen Sarı - Kırmızılılar, 17 belediye otobüsüyle Kadıköy'e geldi. Galatasaray taraftarı, araçlara binmeden önce tepeden tırnağa arandı. Stada gelişi sağlayan birçok ara sokakta da barikatlar kurularak, Cim - Bomlular'ın stada girişine kadar yaya ve araç trafiğine kapatıldı. Bu sokaklarda oturan insanların, güvenlik güçlerinden izin alarak evlerine girdiği gözlendi. 
   
   
</TEXT>
</DOC>
