<DOC>
<DOCNO> 207909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko11.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçı Metin Akpınar KİPA'nın tamamının satışına karşıydım 
</HEADLINE>
<TEXT>

     Sanat dünyasındaki başarılarının yanı sıra yatırımlarıyla iş dünyasında da isminden söz ettiren Metin Akpınar, gelecek dönemde sağlık yatırımlarını büyütmeyi planladığını bildirerek, ''hastane yatırımı eskiden beri aklımda, yüreğimde vardı'' dedi. 
     Metin Akpınar, Kipa'dan sonra yine çok ortaklı bir modelle kurulan İzmir Özel Kent Hastanesi'ne ortak olduğunu kaydetti. Hastanenin yönetim kurulu üyesi olan Akpınar, sağlık alanında bir yatırım yapmayı uzun süredir düşündüğünü kaydederek, şunları söyledi 
     ''Dostlarımın 2 yıl önce bu yatırımı oluşturmaya başlamış olması, sonradan da benim devreye girmemle mutlu, sağlıklı, doğru bir yatırım oldu. Böyle bir yatırım planı eskiden beri aklımda, yüreğimde vardı. Düşündüğüm gerçekleşti. Kipa ile başladığım İzmir yatırımları enerji sektörüyle devam etti. 2004 yılında da sağlık alanında büyümeye çalışacağız.'' İzmir'i 1957 yılından bu yana ziyaret ettiğini ve buradaki potansiyeli gördükten sonra yatırım yapmayı düşündüğünü dile getiren Akpınar, şöyle devam etti 
     ''Yatırımlarımı İzmir'e yapmanın iki nedeni var. Birincisi biz yatırım yapacak hale geldiğimizde, İstanbul zaten almış başını gitmişti. Yatırım yapacak potansiyel bir alan kalmamıştı. Oradaki dostlarım diyebileceğim büyüklerim de artık gel bize ortak ol diyecek halde değillerdi. Ama İzmir yeni gelişmekte olan bir şehir olduğu için şansım oldu. İkinci neden ise İzmir'e 1957 yılından bu yana gide gele, burada çok dostum oldu. Dostlarımın ortak girişimleri beni de etkiledi. Sonuçta perakendeyle başlayan İzmir yatırımlarım aldı başını gitti.'' İzmir Kent Hastanesi'nin Kipa'daki gibi çok ortaklı olduğunu, ancak Kipa'dan farklı olarak ortakların eşit hisseli olmadığını dile getiren Akpınar, ''Burada Kipa'dan farklı olarak düdüğü çalan, borazancıbaşı oluyor. Ortak sayısı da çok fazla değil'' diye konuştu. 
     Yeni yılda bu yatırımı büyütmek istediklerini söyleyen Akpınar, şunları kaydetti 
     ''Ama bunu Kipa'daki gibi İngilize mingilize satmak istemiyoruz. Ben Kipa'nın tamamının satılmasına karşıydım, hala da üzülüyorum. Ben Tesco'nun bize ortak olmasını isteyenlerdendim. Ama genel kurulda eğilim, tamamının satılması doğrultusunda çıktı. Söyleyecek bir şeyimiz yoktu. Böyle gerçekleşti.'' Güçbirliği Holding kuruluşlarından Alaçatı Rüzgar Enerjisi Santral Sanayi ve Ticaret A.Ş. ARES ve İzmir Enerji A.Ş. şirketlerinde de küçük hisseleri olduğunu anımsatan Akpınar, Kipa'dan elde ettiği gelirle Kent Hastanesi'ne yaptığı yatırımın ilgi olmadığını söyledi. 
     
     ''KİPA'DAN FARKLIYIZ'' 
     Öte yandan Kent Hastanesi Yönetim Kurulu Başkanı Cem Bakioğlu, yatırımlarının Kipa ile hiçbir ilgisi olmadığını söyledi. 
     Kamuoyunda, Kipa'daki bazı ortakların, buradan elde ettikleri gelirle Kent Hastanesi'ni kurdukları yönünde bir görüş bulunduğunu kaydeden Bakioğlu, ''Kent Hastanesi'nin temeli bundan 2 yıl önce, yani Kipa satılmadan önce atılmıştı. Ortak olan şahıslar Kipa'dan tanışmıyor. Model olarak da benzer bir yanımız yok. Biz 5-6 aileden 11-12 ağırlıklı ortağın kurduğu, 45 ortaklı bir şirketiz'' dedi. 
     Bakioğlu, gelecek dönemde hastaneyi halka açma ve Ege Bölgesi'nde yeni hastaneler açma planlarının olduğunu ifade etti. 
     
</TEXT>
</DOC>
