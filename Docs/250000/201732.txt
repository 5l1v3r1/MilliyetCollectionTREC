<DOC>
<DOCNO> 201732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/ekonomi/eko11.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da 'bono ve 50 milyar'da tereddüt var 
</HEADLINE>
<TEXT>

   ANKARA Milliyet 
   
   Devlet Bakanı Ali Babacan, Meclis'te görüşmeleri son anda durdurulan İmar Bankası mudilerine ödemeleri düzenleyen yasayla ilgili tereddütlerin iki noktada yoğunlaştığını söyledi. 
   Babacan, tereddüt gösterilen konulardan bir tanesinin 50 milyar liranın üstüne ödeme yapılıp yapılmaması, diğerinin de Hazine bonolarının ödenip ödenmemesi şeklinde olduğunu kaydetti. İmarzede Yasa Tasarısı'nın salı günü Meclis gündemine alınabileceğini belirten Babacan, İmar mudilerine yapılacak ödemelerle ilgili planın uluslararası kuruluşlar tarafından da uygun bulunduğunu vurguladı. Babacan, mevcut plana göre ödeme miktarının en fazla 9 katrilyon lira olacağını ama Meclis'in kararıyla bu rakamın daha da küçülebileceğini ifade etti. 
   
   Hükümet sözü 
   Başbakan Yardımcısı Mehmet Ali Şahin de yasayla ilgili olarak "Beklentimiz, tasarının parlamentodan bir an önce geçmesi. Sorun varsa bunu aşarız. Devlet, hükümet olarak bizlerin taahhüdüdür" dedi. 
   
   
   
</TEXT>
</DOC>
