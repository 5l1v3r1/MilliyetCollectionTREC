<DOC>
<DOCNO> 226538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun22.html </URL>
<DATE> 2004/03/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Almanya'da Türk hayat kadını endişe yarattı 
</HEADLINE>
<TEXT>

     Almanya'nın Bavyera eyaletinde yaşayan ve tüberküloz hastası olduğu belirtilen bir Türk hayat kadınının, müşterileri arasında endişe yarattığı bildirildi. 
     Almanya'da yayımlanan Focus dergisi, Rosenheim ve Hof kentlerinde ''Sinem'', Münih kentinde de ''Eileen'' adıyla tanınan Canan D'nin geçen 4 ay içinde yaklaşık 700 kişiyle birlikte olduğunu, bu kişilerin çoğunun bulaşıcı tüberküloz hastalığına yakalanmış olmaktan kaygı duyduğunu yazdı. 
     Rosenheim Sağlık Dairesi'nin sadece Canan D'nin müşterilerini kontrol amacıyla özel bir birim oluşturduğu, Münih kentindeki sağlık makamlarının da bu hayat kadınının müşterilerine ve bu kişilerin birlikte oldukları kadınlara da kontrole gitmeleri çağrısında bulundukları belirtildi. 
     Canan D, ''Böyle bir şeyden dolayı çok üzgünüm. Hiçbir insan bu hastalığa yakalanmayı hak etmedi'' şeklinde konuşurken, akciğer hastalıkları uzmanı Dr. Wulf-Dieter Stüwert, Canan D'nin geçen yıl kendisine geldiğini, ancak tedavi olmak istemediğini ve ülke çapında arandığını söyledi. 
     Stüwert'in bugüne kadar muayene ettiği yaklaşık 300 erkekte hastalık belirtisine rastlamadığı, ancak Canan D'nin endişeli müşterilerinin hastaneye giderek tüberkülozla ilgili bilgi almak istedikleri kaydedildi. 
     
</TEXT>
</DOC>
