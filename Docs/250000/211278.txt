<DOC>
<DOCNO> 211278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo09.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, ikinci yarıya iyi başladı... 
</HEADLINE>
<TEXT>

     Konyaspor Teknik Direktörü Tevfik Lav, galibiyetle ayrıldıkları maçta Trabzonspor'un güçlü yönlerini durdurup, zayıf tarafının üzerine gittiklerini söyledi. 
     Tevfik Lav, Konyaspor ile anlaşma imzalamasının hemen ardından takımla birlikte antrenmanlara çıktığını ve hızla Trabzonspor maçının hazırlıklarına başladığını kaydetti. 
     İkinci yarıda hedefledikleri noktaya ulaşmak için bordo-mavili ekibi kendi sahasında yenmek zorunda olduklarını ve galibiyet parolasıyla çıktıkları maçtan 3 puanla ayrıldıklarını belirten Lav, ikinci yarıya Trabzonspor gibi güçlü takımı deplasmanda yenerek başlamanın sevincini yaşadıklarını anlattı. 
     Maçtan önce Trabzonspor'u çok iyi analiz ettiklerini ve takımı çözdüklerini vurgulayan Lav, şunları söyledi 
     ''Futbolcularımla toplantılar düzenleyerek bordo-mavili takımı anlattım. Takımın etkili ve zayıf olduğu bölgeleri biliyorduk. Sahada Trabzonspor'un güçlü yönünü durdurup, zayıf tarafının üzerine gittik. Topu aldığımızda zayıf noktaları iyi değerlendirerek doğrudan kaleye akın ettik. Planladığımızı sahaya dökünce galibiyete ulaşmak zor olmadı.'' Lav, deplasmanda alınan galibiyetin abartılmaması gerektiğini de ifade ederek, ''Bu sonucun mükemmel olduğunu kabul edersek, kaybederiz. Bu maçı alıp önümüzdeki maçı kaybedersek bu galibiyetin hiçbir önemi kalmaz. Hedefimiz var ve buna ulaşmak için düne değil, yarına bakmalıyız'' dedi. 
     Lav, hafta içinde Bursaspor ile yapılacak Türkiye Kupası maçının hazırlıklarına da ara vermeden başlayacaklarını sözlerine ekledi. 
     
</TEXT>
</DOC>
