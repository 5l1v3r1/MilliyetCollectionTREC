<DOC>
<DOCNO> 219824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo20.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lav Bursaspor maçı ligdeki en zor maçımız olacak 
</HEADLINE>
<TEXT>

     Konyaspor Teknik Direktör Tevfik Lav, Gençlerbirliği galibiyetinin takımın kendine olan güvenini artırdığını söyledi. 
     Lav, Türkiye Spor Yazarları Derneği Konya Şubesi Lokali'nde düzenlediği basın toplantısında, geçen hafta sonu galibiyet parolası ile çıktıkları Gençlerbirliği maçından hak ettikleri bir sonuçla ayrıldıklarını anlattı. 
     Son haftaların en keyifli karşılaşması olan maçtan galibiyetle ayrılmalarında Gençlerbirliği'nin yorgun olmasının da rol oynadığını belirten Lav, ''Gençlerbirliği'nin yerinde kim olsa bize yenilirdi. Futbolcuların aklının Parma maçında kaldığı belliydi. Yorgunluktan önce futbolcuların maça motive olamaması bizi farklı galibiyete taşıdı'' dedi. 
     Lav, Gençlerbirliği galibiyetinin kendilerine olan güveni artırdığını ifade ederek, şunları söyledi 
     ''Avrupa'da başarılı sonuçlar alan, Türkiye Futbol Ligi'nde de kalitesini kanıtlamış bir takıma karşı alınan farklı galibiyet, belli hedefleri olan Konyaspor'a ayrı bir güç kaynağı olacak. Ancak bu maç geride kaldı. Önümüzde kendi sahamızda oynayacağımız Bursaspor maçı var. Bursaspor zor durumda ve yenilmesi halinde çok sayıda sorunlarla karşı karşıya kalabilir.'' Bu nedenle Bursaspor'un her şeyini ortaya koyarak mücadele edeceğini belirten Lav, ''Bursaspor karşılaşması ligdeki en zor maçımız olacak. Yeni bir teknik direktör, yeni heyecan ve güç katabilir. Bursaspor kadar bizim de ulaşmamız gereken hedefler var. Bu nedenle mutlak kazanmak zorundayız'' dedi. 
     Lav, hafta sonu kendi sahalarında oynayacakları Bursaspor maçında taraftarlardan destek beklediklerini sözlerine ekledi. 
     
</TEXT>
</DOC>
