<DOC>
<DOCNO> 210221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur24.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr.Aslan Gündüz, toprağa verildi... 
</HEADLINE>
<TEXT>

     Yakalandığı hastalık sonucu vefat eden uluslararası ve insan hakları hukuku alanlarında Türkiye'nin önde gelen uzmanlarından Prof. Dr. Aslan Gündüz 54 , toprağa verildi. 
     Marmara Üniversitesi Avrupa Topluluğu Enstitüsü Müdürlüğü görevini de 1995-2000 yılları arasında yürüten Prof. Dr. Gündüz'ün cenazesi, Maltepe Merkez Camii'nde öğleyin kılınan namazın ardından Küçükyalı Mezarlığı'nda defnedildi. 
     Törene, Prof. Dr. Gündüz'ün ailesi ve yakınlarının yanı sıra çeşitli üniversitelerden bilimadamları ile öğrenciler katıldı. 
     Prof. Dr. Aslan Gündüz, 1995-1997 yılları arasında Avrupa İnsan Hakları Mahkemesi nezdinde Türkiye ile ilgili davalarda Dışişleri Bakanlığı yetkilisi ve Türk Hükümeti'nin temsilcisi olarak hizmet verdi, pek çok davanın da Türkiye lehine sonuçlanmasında büyük emeği geçti. 
     Son olarak İstanbul Kültür Üniversitesi Uluslararası İlişkiler Bölüm Başkanlığı görevini yürüten Prof. Dr. Gündüz'ün, Avrupa hukuku, uluslararası hukuk ve insan hakları konularında birçoğu ders kitabı olarak okutulan çok sayıda İngilizce ve Türkçe kitabı ile bilimsel makaleleri bulunuyor. 
     Prof. Dr. Gündüz, Türkiye-Yunanistan ilişkilerinin hukuki yönlerini en iyi bilen bilimadamlarından biri olarak da tanınıyordu. 
     
</TEXT>
</DOC>
