<DOC>
<DOCNO> 243019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo19.html </URL>
<DATE> 2004/05/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Akçaabat Sebatspor, Birinci ile devam kararı aldı... 
</HEADLINE>
<TEXT>

     Akçaabat Sebatspor Yönetim Kurulu, teknik direktör Mehmet Birinci ile gelecek sezon da devam etme kararı aldı. 
     Kulüp başkanı Veli Sezgin, dün akşam yaptıkları yönetim kurulu toplantısında, Mehmet Birinci ile devam etme kararı aldıklarını belirtti. 
     Birinci'nin futbolcu izlemek üzere Makedonya'da bulunduğunu ve yarın Trabzon'a geleceğini kaydeden Sezgin, ''Mehmet hoca ile oturup konuşacağız. Biz onla devam etmek istiyoruz. Kabul etmesi halinde gelecek sezon takımı çalıştıracak'' dedi. 
     Sezgin, transfer çalışmalarının sürdüğünü ve bu konuda net gelişmelerin 1 Haziran'dan itibaren gerçekleşeceğini kaydederek, ''Yabancı oyuncularımızı gönderdik. Bu sezon 6 yabancı kontenjanını tam olarak kullanmayabiliriz, ancak temasta olduğumuz yabancılar var. Akçaabat Sebatspor olarak işimize yarayan oyuncu transferi yapacağız'' diye konuştu. 
     
     KALEYE MİLOSEVSKİ 
     Öte yandan, kaleci Metin Aktaş'ın takımdan ayrılacağını açıklamasının ardından, kaleci arayışları sürüyor. 
     Kırmızı-beyazlıların Ali Uyanık'ın transferinden vazgeçtiği ve Milosevski'yi düşündüğü, bu futbolcunun ülkesinden dönüşünün beklendiği bildirildi. 
     Karadeniz ekibi ayrıca, İstanbulsporlu Musa Kuş konusunda da transfer girişimine başlayacağı öğrenildi. 
     
</TEXT>
</DOC>
