<DOC>
<DOCNO> 233128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko10.html </URL>
<DATE> 2004/04/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Pamuk için ekim alanları arttı ama borsada pamuğa talep azaldı... 
</HEADLINE>
<TEXT>

     Tarımsal üretimde, ''bu yıl hangi ürün para kazandırırsa, gelecek yıl da aynısını ek'' yönteminin pamuk üreticisini üzeceği sinyallerini vermeye başladığı bildirildi. 
     Geçen yıl pamuğun önceki yıllara oranla üreticisini sevindirmesi, bu yıl ekim alanlarında artışa yol açtı. Ancak, yurt içindeki borsalarda pamuğun, dünya fiyatlarının altına düşmesi, üreticiyi ve tüccarı kaygılandırmaya başladı. 
     Adana Ticaret Borsası ATB verilerine göre, geçen Şubat ayında 10.7 bin ton ürün karşılığında 22 trilyon 752 milyar liralık pamuk işlem gördü. Mart ayında ise işlem gören ürün miktarı 8.7 bin tona, toplam değeri ise 18 trilyon 89 milyar liraya düştü. 
     ATB Başkanı Fethi Coşkuntuncel, AA muhabirine yaptığı açıklamada, toplam ihracatının yüzde 40'ı tekstile dayalı olan Türkiye için pamuğun stratejik önemi bulunmasına rağmen, sorunlarının çözümüne önem verilmediğini söyledi. Coşkuntuncel, Türkiye'nin İstanbul'dan sonra ikinci büyük ürün borsasına sahip olan ATB'de, sezon başında fiyatı 2 milyon 400 bin liraya kadar çıkan Çukurova standart 1B tipi pamuğun, son 2 ayda önce 2 milyon 50 bin liraya gerilediğini, şu anda ise 1 milyon 750 bin liradan işlem gördüğünü bildirdi. 
     Pamuğun kilosunun Türkiye'de, dünya fiyatlarının 135-150 bin lira gerisinde kalmasının en önemli nedeninin, Çin'den getirilen tekstil ürünlerinin, iç piyasada tekstilin hammaddesi olan pamuğa talebi azaltması olduğunu ifade eden Coşkuntuncel, şunları kaydetti 
     ''Çin krizinin dışındaki bir başka neden ise Türkiye'ye dahili ticaret kapsamında getirilen ürünlerin iç piyasada satılması. Yani, kumaş alınıyor, bunun konfeksiyon olarak yine yurt dışına satılması gerekirken yurt içinde piyasaya sürülüyor. Bu konuda yeterince denetim yapılmıyor, denetimsizlik, başıboşluğu beraberinde getiriyor.'' Coşkuntuncel, ''Dileğimiz, yurt içinde pamuğun bir an önce dünya piyasaları düzeyine çıkmasıdır'' dedi. 
     
     PAMUĞA BURUK DÖNÜŞ 
     TMMOB Ziraat Mühendisleri Odası Adana Şube Başkanı Ayhan Barut ise zirai ilaç ve tohumluk bayilerinin tohum satışı verilerine dayanarak yaptıkları belirlemelere göre, Çukurova'da bu yıl pamuk ekim alanlarının yüzde 10 artış göstereceğini tahmin ettiklerini söyledi. 
     Barut, geçen yıl Çukobirlik'in üreticilerden avans fiyatı ile 600 bin liradan alım yapmaya başladığını ve bunu dünya piyasalarındaki değişime göre 900 bin liraya kadar çıkardığını anımsatarak, şunları kaydetti 
     ''Pamuğun önceki yılara oranla geçen yıl daha iyi kazanç getirmesi üreticiyi bu yıl da aynı ürünü ekmeye yöneltti. Tarımdaki üretim plansızlığı nedeniyle bu yıl ne kazandırırsa gelecek yıl aynı ürünü ek geleneğinin acısını yaşamamayı ümit ediyorum. Çünkü, pamuk fiyatının dünya borsalarının altına düşmesi bizi kaygılandırıyor.'' Barut, geçen yıl 42 hektar olan pamuk ekim alanlarının bu yıl 50 hektar civarında olacağını tahmin ettiklerini sözlerine ekledi. 
     
</TEXT>
</DOC>
