<DOC>
<DOCNO> 245405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur33.html </URL>
<DATE> 2004/06/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Irak'ta kaçırılan Türk şoförün eşi "Bizi ne arayan ne soran var" 
</HEADLINE>
<TEXT>

     Irak'ın kuzeyinde, 4 gün önce kaçırılan kamyon şoförü Bülent Yanık'ın ailesi, korku içinde beklediklerini belirterek, kendilerine bilgi ulaştırılmamasından şikayet etti. 
     Sürücünün eşi Süreyya Yanık, A.A muhabirine yaptığı açıklamada, kocasının ''ekmek parası'' kazanmaktan ve 3 çocuğunun geleceğini düşünmekten başka amacı bulunmadığını söyledi. 
     ''Bizi ne arayan ne soran var'' diyen Süreyya Yanık, yetkililerden çabalarını yoğunlaştırmalarını istediklerini belirtti. 
     Eşinin, 8 ay önce başlattıkları evlerinin inşaatını sürdürebilmek için gerekli parayı temin etmek amacıyla Kuveyt'e gittiğini anlatan Süreyya Yanık, perişan bir halde beklediklerini ifade etti. 
     Süreyya Yanık, yüksek tansiyon hastası olan annesinin de bu yüzden zaman zaman rahatsızlığının arttığını kaydetti. 
     
</TEXT>
</DOC>
