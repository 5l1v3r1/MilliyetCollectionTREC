<DOC>
<DOCNO> 222954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun03.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklerden Alman sanatına yeni soluk 
</HEADLINE>
<TEXT>

   Almanya'nın genç Türkleri'ne 2 sayfa ayıran Newsweek, Türklerin enerjisinin, durağan Alman sanatına hareket getirdiğini yazdı 
      DIŞ HABERLER SERVİSİ 
   
   Newsweek dergisi son sayısında, Almanya'da yaşayan Türklere ve onların Alman kültürel hayatına katkılarına iki sayfa ayırdı. 
   Dergide, Almanya'da doğan Türk sanatçıların enerjisinin durağan Alman sanatına hareket getirdiği belirtildi. 
   Türk yönetmen Fatih Akın'ın Berlin Film Festivali'nde Altın Ayı kazanan filmi "Duvara Karşı"nın başarısından yola çıkan "Yeni Bir Soluk" başlıklı haberde, geleneksel değerlerle Batı tarzı özgürlüğün arasında sıkışıp kalan yeni kuşak Türklerin yaşamından bir kesintiyi anlatan filmin Türk göçmenlerin gerçek hayatını yansıttığı yorumu yapıldı. 
   "Almanya'da son zamanlarda üretilen en güzel sanat eserleri Müller, Meier veya Grass isimli Almanlardan değil Kekilli, Gündoğdu gibi isimlere sahip insanlardan geliyor" denilen haberde, Almanya'da geniş kitlelere hitap eden rap yıldızları Ekrem Bora Eko Fresh ve Savaş Yurderi'nin başarılarından da söz edildi. 
   
   Yeni Türkler çok farklı 
   Almanya'da, başını 2.5 milyon Türk'ün çektiği göçmenlerin ülkenin kültürel yaşantısında son zamanlara kadar hep geri planda kaldıkları belirtilen haberde, "40 yıl önce Almanya'ya çalışmak için giden göçmenler bir gün evlerine dönecekleri düşüncesiyle yaşıyordu, onların Almanya'da doğan hırslı çocukları büyüyünce bu görüntüyü değiştirdi" ifadesi kullanıldı. 
   "Duvara Karşı"nın başrol oyuncusu Birol Ünel'in tutucu çevresine tepki olarak kendisini alkole verdiğini, Sibel Kekilli'nin ise Müslüman bir kız için en büyük isyanı gerçekleştirerek 19 yaşında porno filmlerde oynadığını yazan Newsweek, "Türk - Alman sanatçılar yaratıcılıklarını geleneksel kültürleri ile çevrelerini saran yeni özgürlüğün çatışmasından alıyor" dedi. 
   
   Sex Bomb'ın yazarı da Türk 
   Haberde ayrıca, Almanya'da yaşayan Türk müzisyen Mustafa Gündoğdu'nun Tom Jones'un seslendirdiği "Sex Bomb" şarkısının yazarı olduğu, yazar Feridun Zaimoğlu'nun geçen sene Alman edebiyat çevrelerinin en prestijli ödülü kabul edilen Ingeborg Bachmann Ödülü'nü alan ilk göçmenlerden olduğu da hatırlatılarak, "Bazı eleştirmenler göçmen sanatçıların ülkenin h kim sanat hayatının yönünü değiştirdiği yorumunda bulunuyor" denildi. 
   
   
</TEXT>
</DOC>
