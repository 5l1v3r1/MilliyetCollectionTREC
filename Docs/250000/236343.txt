<DOC>
<DOCNO> 236343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/ekonomi/eko15.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KISA HABERLER 
</HEADLINE>
<TEXT>



İrfan Şahin, ANS Genel Müdürü oldu ANS Productions Genel Müdürlüğü'ne İrfan Şahin atandı. 1964 doğumlu olan, Ankara Üniversitesi Siyasal Bilgiler Fakültesi mezunu Şahin, daha önce Yapı Kredi ve İktisat bankalarında müfettiş, Show TV Bölüm Müdürü ve İcra Kurulu Üyesi, Cine 5 Genel Müdür Vekili görevlerinde bulunmuştu. 1999'da Cine 5 Genel Müdürü olan Şahin, bu yıldan itibaren bu görevinin yanı sıra grup bünyesindeki medya ve telekomünikasyon şirketlerinde yönetim kurulu üyeliği yaptı. Şahin, Multicanal, Marie Claire, Marie Claire Maison dergilerinin genel müdürlüğünü sürdürdü. Nuri Çolakoğlu ise 2002'den itibaren sürdürdüğü Doğan Yayın Holding Yazılı ve Görsel Medya Koordinatörlüğü'nün yanı sıra ANS Productions İcra Kurulu Üyesi olarak da görev yapacak. 

'Doğalgazda ithalat serbestleştirilebilir' ANKARA Milliyet 
Enerji Bakanı Hilmi Güler, doğalgaz ithalatının serbest bırakılmasına ilişkin yasa teklifini Başbakanlığa sunduklarını belirtti. 
Yurt Madenciliğini Geliştirme Vakfı tarafından düzenlenen foruma katılan Güler, soruları yanıtladı. Kontrat devirlerine BOTAŞ'ın olumlu yaklaşmadığına ilişkin haberlerin hatırlatılması üzerine Güler, serbest piyasaya geçişin ithalat kontratlarının devri ya da ithalatın serbest bırakılmasıyla olabileceğini kaydetti. Güler, ithalatın serbest bırakılmasının daha etkin, ülke ve tüketici çıkarları açısından daha faydalı olacağını bildirdi. Güler, sanayi elektriğinde indirim olup olmayacağına ilişkin soru üzerine de "Yok. Şu anki enflasyon ortamında fiyatların sabit tutulması da bir nevi indirim" dedi. 

Abant'ı tercih eden Derviş'e ihraç ANKARA Milliyet 
CHP İstanbul Milletvekili Kemal Derviş, Ekonomistler Platformu'nun 22 Nisan'da Washington'da düzenlediği "5. Ekonomi Politikaları Zirvesi"ne katılmaması nedeniyle platform danışma ve onur kurulu üyeliğinden ihraç edildi. İhraç kararında, Türkiye'nin rekabet avantajlarının anlatıldığı zirvenin düzenlendiği tarihte Derviş'in Washington'da olmasına rağmen zirveye katılmadığı, toplantıya iki gün kala katılmama kararını bildirdiği belirtildi. 
Kararda, Derviş'in, Morgan Stanley, JP Morgan - Chase, Goldman Sachs, Soros Fund Management başta olmak üzere birçok yabancı kurumdan, Moody's, S P gibi derecelendirme kurumlarından ve akademik çevrelerden zirveye katılan yaklaşık 15 yabancı konuk arasında "Türkiye ve platformu müşkül duruma düşürmesi" nedeniyle ihraç edildiği kaydedildi. Derviş, 19 - 20 Nisan'da yine Washington'da Fethullah Gülen'e yakın isimler tarafından organize edilen Abant Platformu'nun "İslam ve laiklik" konulu paneline katılmıştı. 

Microsoft CEO'su Vestel City'yi gezecek EKONOMİ SERVİSİ 
Microsoft'un CEO'su Steve Ballmer 5 Mayıs'ta Türkiye'ye yapacağı ziyarette Manisa'ya giderek Vestel City'yi ziyaret edecek. Ballmer, burada Zorlu Holding Yönetim Kurulu Başkanı Ahmet Nazif Zorlu ile görüşecek ardından ikili basın toplantısı yapacak. Microsoft Türkiye Genel Müdürü Ekrem Yener, Ballmer'ın 5 Mayıs'ta 'şirketin planladığı eğitim yatırımlarını görüşmek üzere' İzmir İktisat Kongresi'ne de katılacağını ve "25 yıl içinde bilgi teknolojilerinin iş dünyası ve ülkelerin gelişiminde nasıl bir rol oynayacağı" konulu bir konuşma yapacağını açıkladı. 


</TEXT>
</DOC>
