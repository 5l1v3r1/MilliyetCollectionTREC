<DOC>
<DOCNO> 234683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo25.html </URL>
<DATE> 2004/04/25/ </DATE>
<TIME> 18.20 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Derbi maç öncesi notlar 
</HEADLINE>
<TEXT>

     Beşiktaş-Fenerbahçe derbisi öncesinde, Fenerbahçe Teknik Direktörü Christoph Daum ile yardımcısı Roland Koch, Beşiktaş'ta lig ve kupa şampiyonlukları yaşadığı BJK İnönü Stadı'na ilk kez rakip olarak çıktı. 
     Maç öncesinde saha içinde Beşiktaş Menajeri Sinan Engin ile samimi bir şekilde sohbet eden Daum, yaptığı açıklamada ise Beşiktaş ile zamanında BJK İnönü Stadı'nda kutladıkları başarıları unutmasının mümkün olmadığını, ancak bugün Fenerbahçe'nin başarısı için bu stada geldiğini belirtti. Daum, oluşturduğu atmosferden dolayı siyah-beyazlı kulübü tebrik de etti. 
     
     ENGİN'DEN DAUM'A ''FENERBAHÇE YARAMIŞ'' 
     Sinan Engin'in sohbet sırasında Alman hocaya tercüman vasıtası ile ''Fenerbahçe yaramış, çok yakışıklı olmuşsun'' demesi dikkat çekti. 
     Daum, Beşiktaş Kulübü Asbaşkanı ve Futbol Şube Sorumlusu Haşmet Bedii Kürüm ve siyah-beyazlıların Brezilyalı futbolcusu Carlos Antonio Zago ile de bir süre konuştu. 
     
     ENGİN ''BOL GOLLÜ GEÇER'' 
     Beşiktaş Menajeri Sinan Engin, maçtan önce derbi maçın bol gollü ve güzel geçeceği tahmininde bulundu. 
     Ronaldo'nun eksikliğini savunmada hissedebileceklerini kaydeden Engin, ''Futbolcularımıza bu maçın önemini anlatmaya gerek yok. Onlar çok iyi biliyorlar. Biz yenersek şansımız azalır, Fenerbahçe yenilse dahi şansı devam edecek. Bu nedenle biz maça daha fazla önem veriyoruz'' dedi. 
     
     FENERBAHÇE'YE KONVOYLU UĞURLAMA 
     Fenerbahçe kafilesi, kampta bulunduğu Samandıra Tesisleri'den taraftarlarının coşkusuyla, oluşturduğu konvoyla BJK İnönü Stadı'na geldi. 
     Samandıra Tesisleri'nden yoğun güvenlik önlemleri altında çok sayıda taraftarının meşaleler yakarak, tezahüratlar eşliğinde uğurladığı Fenerbahçe kafilesi, yaklaşık 30 araçlık konvoyla BJK İnönü Stadı'na hareket etti. 
     Fenerbahçe kafilesini taşıyan otobüs saat 17.20, Beşiktaş kafilesini taşıyan otobüs ise 5 dakika sonra stada geldi. 
     
     AZİZ YILDIRIM, TAKIMIN OTOBÜSÜYLE GELDİ 
     Fenerbahçe Kulübü Başkanı Aziz Yıldırım da takımı taşıyan otobüsle stada gelirken, Beşiktaş kafilesini taşıyan otobüs kapalı trübünün önünde siyah-beyazlı taraftarlarca durduruldu. 
     Coşkulu taraftarlar yolda meşaleler yakarak, futbolculara sevgi gösterilerinde bulundular. Otobüs daha sonra polis kordonu altında yoluna devam etti. 
     
     BJK İNÖNÜ STADI'NDA TARİHİ GÜN 
     Derbi maç öncesi BJK İnönü Stadı tarihi günlerinden birisini daha yaşıyor. 
     Sporseverler maça büyük ilgi gösterirken, eski ve yeni açık tribünler maçın başlamasına saatler kala doldu ve bu tribünlerin kapıları kapatıldı. 
     Karşılaşma için 1200'ü Fenerbahçeli olmak üzere yaklaşık 30 bin sporsever tribünlerdeki yerini aldı. 
     Statta sadece Fenerbahçeli taraftarların bulunduğu eski açık tribünde güvenlik nedeniyle bazı bölümler boş bırakıldı. 
     Öte yandan stat dışında ''beleştepe'' diye adlandırılan bölüm de tıklım tıklım doldu. Ancak polis, bu bölgenin güvenli olmadığı gerekçesiyle taraftarları arka kısma gönderdi. 
     
     FATİH AKYEL'E TEPKİ 
     Fenerbahçeli futbolcular maç öncesi sahaya çıkıp, zemini kontrol ederken, Beşiktaşlı taraftarlar sarı-lacivertli takımda en büyük tepkiyi Fatih Akyel'e gösterdi. 
     Beşiktaşlı taraftarlar, Fatih Akyel aleyhine uzun süre tezahüratta bulunurken, milli futbolcu bu tepki karşısında gülmekle yetindi. 
     Fenerbahçeli futbolcular taraftarlarının bulunduğu eski açık tribünün önüne gidip, selamladı. 
     
     SAHA İÇİ GÜVENLİK 
     İstanbul Emniyeti, saha dışında olduğu gibi, saha içinde de güvenliği en üst düzeyde tuttu. 
     Stat içinde tribünler önünde polisler yüzleri taraftarlara dönük olarak yer alırken, özellikle Fenerbahçeli taraftarların bulunduğu eski açık tribünün yan kısımları boş bırakıldı ve buraya güvenlik güçleri oturtuldu. 
     
     ÇOCUKLARDAN YÜRÜYÜŞ 
     Bayrampaşa Belediyesi'nin 23 Nisan Ulusal Egemenlik ve Çocuk Bayramı etkinlikleri nedeniyle İstanbul'a davet ettiği çeşitli ülkelerden çocuklar, maç öncesi statta geçit töreni yaptı. 
     Çocuklara iki takım taraftarları da sevgi gösterilerinde bulundu. 
     
</TEXT>
</DOC>
