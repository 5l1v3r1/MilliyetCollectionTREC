<DOC>
<DOCNO> 206152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/spor/spo02.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'ten ses yok 
</HEADLINE>
<TEXT>

   Yıldız oyuncuya imza attırmak için ABD'den Brezilya'ya geçmeye hazırlanan Nihat Özdemir ile Mahmut Uslu, transferde olumlu bir gelişme yaşanmaması üzerine geri dönme kararı aldı 
   YUSUF KOBAL 

   
   Tatil bitti 
   YILBAŞI tatilinin sona ermesiyle birlikte Fenerbahçe'de transfer çalışmaları yeniden hızlandı. Alex'in transferini bitirip, Ortega'yı da ikna etmek için ABD'den Güney Amerika'nın yolunu tutmaya hazırlanan İkinci Başkan Nihat Özdemir ile Asbaşkan Mahmut Uslu'nun planları geri tepti. Alex'in henüz yeşil ışık yakmaması üzerine iki yönetici Türkiye'ye geri döneceklerini ifade ettiler. 
   
   Görüşmeler sürüyor 
   DAUM'UN istediği Ortega ve Alex konusunda h l bazı pürüzleri gideremeyen yönetimin kamp başlayana kadar transfere son noktayı koyması bekleniyor. Görüşmeler ise aralıksız sürüyor. Bu arada Alex'in kulübü Cruzeiro, Rivaldo ile anlaştı ve Libertodores Kupası'nda oynayabilmesi için ismini bildirdi. Rivaldo'nun alınmasının, Alex'in Fenerbahçe'ye transferinin önünü aç-tığı şeklinde yorumlandı. 
   
   Yozgatlı beklemede    M.ALİ SABUNCU 

      İSTANBULSPOR'UN genç yeteneği Mehmet Yozgatlı, Fenerbahçe'ye transferinin gerçekleşmesi için Başkan Adnan Sezgin'in vereceği kararı bekliyor. Bir süre önce Mehmet'i çağıran Sezgin'in, "Git Fenerbahçe ile görüş, anlaş. Daha sonra biz kulüpler olarak uzlaşırız" dediği, bunun üzerine genç futbolcunun Fenerbahçeli yöneticilerle üç yıllığına anlaşmaya vardığı öğrenildi. 
   SEZGİN'İN bu gelişmelerden sonra Mehmet'e "Şu anda kulübün durumu belirsiz. Belli olsun, oturup Fenerbahçe ile konuşuruz, merak etme" yanıtını verdiği belirtildi. Mehmet Yozgatlı, şimdi Adnan Sezgin'in karar verip, Fenerbahçe ile anlaşmasını bekliyor. Sarı - Lacivertli yöneticiler de genç oyuncunun kamp çalışmalarına yetişmesini istiyor. 
   
   Milat 16 Ocak    BAŞKAN Aziz Yıldırım, 16 Ocak'taki yeni sosyal tesislerin açılışında gövde gösterisi yapmaya hazırlanıyor. Bu amaçla futbol takımı, 14 Ocak'ta Antalya kampından geri dönecek ve hazırlanan törene katılacak. Başkan Yıldırım'ın aynı gün başkanlığa aday olduğunu da açıklaması bekleniyor. Yıldırım, bu açılış töreninde ileriye dönük projelerini de anlatacak. 
   
   Yusuf imzaladı    GAZİANTEPSPOR, Fenerbahçeli Yusuf Şimşek ile sözleşme imzaladı. Başkan Celal Doğan, imza töreninde Yusuf'u sezon sonuna kadar kiralama isteklerine olumlu yanıt veren Aziz Yıldırım'a teşekkür etti. Yusuf ise "Hedefleri olan bir takıma geldim. Gaziantepspor'un hem ligde, hem de Avrupa'da başarılı olması için elimden geleni yapacağım" dedi. 
   
   
</TEXT>
</DOC>
