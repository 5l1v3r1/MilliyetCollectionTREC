<DOC>
<DOCNO> 222471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko30.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türkiye'de bir zihniyet devrimi yaşanmaktadır 
</HEADLINE>
<TEXT>

     Başbakan Recep Tayyip Erdoğan, Türkiye'nin 21. yüzyıla girerken bir zihniyet devrimi yaşadığını söyledi. 
     Erdoğan, Yatırım Danışma Konseyi toplantısının açılışındaki konuşmasına, ''dünyanın önde gelen çokuluslu şirketlerinin siz değerli yöneticilerine, uzun süre belediye başkanlığını yürüttüğüm dünyanın en güzel şehirlerinden biri olan İstanbul'a hoş geldiniz diyorum'' sözleriyle başladı. 
     Konukların Türkiye ziyaretlerinin, birçoğu için Türkiye'deki iş ilişkileri nedeniyle ilk olmadığını bildiğini dile getiren Erdoğan, şöyle konuştu 
     ''Diğerleri, yani Türkiye'deki yatırım imkanını henüz değerlendirmemiş olanlarınız için ise bu ziyaretin son olmayacağını ümit ediyorum. Aslında bunun bir ümit değil, yaptığımız hazırlıklar çerçevesinde bir beklenti olduğunu belirtmeliyim. Zira Türkiye ümit kelimesinin çağrıştırdığından çok daha az şansa yer verecek şekilde, bilinçli olarak kabuk değiştirmekte ve yeni yüzyılın gerektirdiği şartlara uyum sağlama sürecinden geçmektedir. Dolayısıyla Türkiye'nin beklentileri bir sebep sonuç ilişkisi içinde şekillenmektedir. Bu çerçevede Türkiye'yi 21. yüzyıla taşıma hedefimiz doğrultusunda yaptıklarımızın sonucunu alacağımızdan kuşku duymuyorum.'' Sermaye ve teknoloji gereksinimi içerisindeki ülkelerin başta doğrudan uluslararası yatırımlar olmak üzere uluslararası sermaye hareketlerinden yararlanabilmesi için yerine getirmeleri gereken ciddi ön koşullar olduğunun artık yadsınamaz bir gerçek olduğunu vurgulayan Başbakan Erdoğan, sadece uluslararası doğrudan yatırımları ülkeye çekmek için değil, akışkanlığı ve hareket kabiliyeti çok yüksek olan uluslararası sermayenin olumsuz ve hatta zaman zaman ulusal ekonomileri sarsıcı olabilen etkilerinden korunmak için de iyi politikalar uygulamak ve bunu sürekli kılmak gerektiğini kaydetti. 
     
     YATIRIMLARDA HAYAL KIRIKLIĞI 

     Başbakan Erdoğan, Türkiye'nin yakın geçmişine bakıldığı zaman başta makro ekonomik istikrarsızlıklar olmak üzere birçok yapısal reformlar yaşandığının görüldüğünü belirterek, ekonominin tam anlamıyla dışa açıldığı ve sermaye hareketlerinin serbest olduğu 1990'lı yıllarda bu durumun kendisini kamu açıkları, enflasyon, düşük yatırım seviyesi ve istikrarsız büyüme olarak gösterdiğine işaret etti. Erdoğan, şöyle devam etti 
     ''Doğrudan uluslararası yatırımlar açısından bakıldığında da Türkiye'de hayal kırıklığı yaşandığı görülebilir. Dolayısıyla Türkiye, gelir düzeyi açısından dünya sıralamasında olması gereken yerin çok gerisinde kalmış, kaybedilen yılların fırsat maliyeti yüksek olmuştur. Sadece bu sebep, yani makro ekonomik istikrarsızlık, Türkiye'ye gelen uluslararası sermayenin seviyesine ilişkin olarak diğer yapısal sorunlar kadar önemli bir açıklayıcı faktör olarak karşımıza çıkmaktadır.'' Sorunların temelindeki ilk unsurun kamu maliyesindeki disiplinin bozulması olduğunu ifade eden Erdoğan, kamu maliyesindeki yanlış politikaların başta enflasyon olmak üzere tüm makro ekonomik göstergelere yansıdığına dikkati çekti. 
     Başbakan Erdoğan, bu durumun Türkiye'de özel sektör gelişmesinin istenilen düzeyde gerçekleşmemesi ve büyüme potansiyelinin tam olarak kullanılamaması sonucunu doğurduğunu söyledi. 
     
     ''TÜRKİYE ZİHNİYET DEVRİMİ YAŞAMAKTADIR'' 

     Türkiye'deki geçmişe yönelik problemleri genel olarak ortaya koyarken, ekonomik perspektifin tek başına güçlü bir açıklayıcı olabildiğini, buna karşılık Türkiye'nin dönüşüm sürecini anlatırken sadece ekonomik reformdan söz etmenin dönüşümün boyutu açısından yetersiz kalacağını ifade eden Recep Tayyip Erdoğan, şunları kaydetti 
     ''Türkiye 21. yüzyıla girerken bir zihniyet devrimi yaşamaktadır. Bunun içerisinde ekonomik hayatın yeniden yapılandırılmasının yanı sıra toplumun gündelik yaşamını ve gelecek kuşakların refahını doğrudan etkileyecek siyasi açılımlar da yer almaktadır. 
     İktidarımız döneminde ilk defa Türkiye'nin yıllarca süren sorunlarının üzerine kararlılıkla gidilmektedir. Türkiye'nin Avrupa Birliği'ne tam üyelik sürecindeki ve Türkiye'nin dış politikasındaki son gelişmeler bu bakış açısının somut birer göstergesidir. Türkiye'nin yaklaşık 40 yıl önce başlayan AB ile entegrasyon sürecinde bizim iktidarımız döneminde çok büyük adımlar atılmıştır. Avrupa ile entegrasyonun siyasi boyutunu oluşturan Kopenhag kriterlerine ilişkin yasal düzenlemeler, çıkarılan 7 ayrı uyum paketi ile yerine getirilmiştir. Söz konusu uyum paketleri çok köklü siyasi reformlar içermektedir. Türkiye artık tam anlamıyla ve geri dönülmez bir biçimde hukukun üstünlüğünü benimsemiş, açık bir demokratik toplum olma yolundadır.'' Başbakan Erdoğan, yine yıllardır süre gelen Kıbrıs sorununda çok somut bir ilerleme sağlandığını ve belirli bir noktaya gelindiğini belirterek, ''Kıbrıs sorununun tarafların iyi niyetleriyle bir mutabakata varılarak çözüleceğine inancım tamdır'' dedi. 
     
     DEVLET, PİYASA DİNAMİKLERİNİ BOZACAK POLİTİKA UYGULAMAYACAK 

     Erdoğan konuşmasında, Türkiye ekonomisinin tam bir serbest piyasa ekonomisi olmasına rağmen, bunun gereklerini yıllarca tam olarak yerine getiremediğini ifade etti. 
     Hükümetin iktidar olmasıyla birlikte makroekonomik istikrarı sağlamaya ve bunu kalıcı hale getirmeye yönelik düzenlemeler yapıldığını, ekonomik programın kararlılık ve disiplinle yürütüldüğünü bildiren Erdoğan, programın kamu maliyesi, para politikası, yapısal reformlar ve ekonomide özel sektörün rolünün artırılmasına yönelik tedbir ve uygulamaları içerdiğine işaret etti. 
     Erdoğan, kamu maliyesinde bugüne kadar uygulanan ve yıllarca şikayet konusu olduğu halde değiştirilemeyen yapının, şimdi tümüyle yeniden yapılandırıldığını anlatarak, şöyle devam etti 
     ''Bir başka deyişle devlet artık piyasa mekanizmasının dinamiklerini bozacak politikalar uygulayamayacaktır. Piyasalara bir an önce güven verebilmek, bu yolla beklentileri iyileştirerek piyasanın önünü hızla açabilmek amacıyla kamu maliyesinde milli gelirin yüzde 6.5'i gibi son derece yüksek bir faiz dışı fazla politikası uygulanmaktadır. Uygulanan sıkı maliye politikası sonucunda net kamu borç stoğu hızla düşmektedir. Nitekim bu oran son 2 yıl içinde yaklaşık yüzde 20 azaltılmış, 2001 yılındaki yüzde 92 seviyesinden 2003 yılı sonu itibariyle yüzde 71'e düşmüştür. Ayrıca başarıyla uyguladığımız faiz dışı fazla politikamız sayesinde geçtiğimiz yıl faiz oranları hızla gerilemiş, ekonomide geleceğe yönelik umut ve beklentilerin hızla gerçekleşmesiyle enflasyonda hedefler rahatlıkla tutturulabilmiştir.'' 
     
     GÜVEN TESİS EDİLDİ 

     Başbakan Erdoğan, 2003 sonu itibariyle yüzde 18.4 olarak gerçekleşen TÜFE'nin, enflasyonun son 30 yılın en düşük seviyelerine işaret ettiğini, son açıklanan aylık enflasyon verileri ile yıllık TEFE'de tek haneli seviyelere inildiğini anımsattı. 
     2005 yılı itibariyle de TÜFE'de tek haneli rakamlara ulaşılacağına dikkat çeken Erdoğan, enflasyondaki bu çarpıcı düşüş ve devletin ekonomideki hakim rolünü özel sektöre devrediyor olması dolayısıyla artık Türkiye'de gözle görülür bir sosyo-ekonomik değişimin yaşandığını vurguladı. 
     Erdoğan, güven ortamının sadece iç piyasada değil, uluslararası yatırımcılar nezdinde de tesis edildiğini, Türkiye'nin dış piyasalarda ihraç ettiği tahvillerin spred'lerinin tarihi olarak en düşük seviyelerine indiğini belirtti. 
     Ekonomik aktivitenin 2002'deki güçlü toparlanmanın ardından 2003'de de yüzde 5'lik hedef doğrultusunda arttığının tahmin edildiğini dile getiren Erdoğan, tüm bu gelişmeler sonucunda makroekonomik göstergelerin hızla düzeldiğini, diğer taraftan bu gelişmelerin kalıcı olması ve daha önce yapılan yanlışların tekrarlanmaması için birçok yapısal reformun hayata geçirildiğini kaydetti. 
     Kamunun ekonomideki rolünün yeniden tanımlanması, piyasa mekanizmasının dinamiklerini etkileyecek uygulamalardan kaçınılması ve devletin ekonomide düzenleyici rolünün tesis edilmesinin gerçekleştirildiğini belirten Erdoğan, bu sayede bankacılık, enerji ve telekomünikasyon gibi kilit sektörlerde piyasayı düzenlemek ve denetlemek üzere bağımsız kuruluşlar oluşturulduğunu, bu kuruluşların, başarılı bir şekilde faaliyetlerini sürdürdüğünü anlattı. 
     
     ''ARTIK BAĞIMSIZ BİR MERKEZ BANKASI VARDIR'' 

     Recep Tayyip Erdoğan, yapısal reformların oldukça geniş bir kapsamda gerçekleştirildiğini ve Türkiye'nin bu konuda büyük mesafe katettiğini vurgulayarak, konuşmasına şöyle devam etti 
     ''Bugün artık Türkiye'de bağımsız bir Merkez Bankası vardır. Devletin içerisinde olduğu hemen her sektörde köklü adımlar atılmıştır, atılmaya devam etmektedir. Tarım sektörünün yeniden yapılandırılması ve sosyal güvenlik reformu gibi adımlarla kamuda etkinliğin artırılmasını amaçlıyoruz. Mali sektörün rehabilitasyonu, telekomünikasyon ve enerji gibi kilit sektörlerin rekabete açılması ve özelleştirme gibi adımlarla da özel sektör ağırlıklı bir piyasa ekonomisinin gereklerini yerine getirme gayreti içindeyiz. Hükümetimiz özel sektörün gelişmesine özel önem vermektedir. Müteşebbis gücün önündeki engeller birer birer ortadan kaldırılmaktadır. Doğrudan uluslararası yatırımlar konusunda ise yatırımcı taleplerine son derece duyarlı ve dikkatli bir çalışma yürütülmektedir.'' Yatırımın önündeki bürokratik engellerin kaldırılmasına yönelik çalışmalar sonucunda bir şirket kurmak için gerekli olan işlem sayısının 19'dan 3'e indirildiğini hatırlatan Erdoğan, ''Böylece Türkiye'de artık 1 günde şirket kurulabilmektedir'' dedi. 
     Türkiye'de yatırım ortamının iyileştirilmesine yönelik büyük bir adım olan yeni Uluslararası Sermaye Yasası'nın geçtiğimiz yıl yürürlüğe girdiğini anımsatan Erdoğan, şöyle dedi 
     ''Böylece artık Türkiye'de yerli müteşebbis ile uluslararası müteşebbis arasında hiçbir fark kalmamıştır. Yapılan tüm bu çalışmalar sonucu ekonomik performansın kalıcı olduğunun anlaşılması ile birlikte önümüzdeki dönemde doğrudan uluslararası yatırımların ülkedeki yatırım ve istihdamda çok daha önemli rol alması ve büyüme sürecimize önemli destek vermesini bekliyorum.'' 
     
     ''DEĞERLENDİRMELERİNİZ VE BEKLENTİLERİNİZ ÖNEMLİ'' 

     Recep Tayyip Erdoğan, her alanda olduğu gibi uluslararası yatırımların gelmesini teşvik etmek amacıyla atılan adımlarda da en iyi uluslararası uygulamaları kendilerine rehber aldıklarını belirterek, şöyle konuştu 
     ''Her ne kadar tüm eksiklikleri gidermek için yoğun ve kapsamlı bir çalışma yürütüyor olsak da, işin içindeki insanlar olarak sizlerin Türkiye'ye bakış açısı değerlendirmeleriniz ve beklentileriniz bizim için son derece önemlidir. Böylece bizler de alınması gereken ilave tedbirleri belirlemiş olacağız. Bu çerçevede bu toplantının bizim açımızdan çok büyük bir önemi olduğunu ifade etmek istiyorum. 
     Sözlerime son verirken, ekibimle birlikte sorumluluğunu üstlendiğimiz Türkiye'yi yeni yüzyıla taşıma projesine olan inancım ve güvenimin tam olduğunu bir kez daha vurgulamak istiyorum.'' 
     
</TEXT>
</DOC>
