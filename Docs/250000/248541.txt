<DOC>
<DOCNO> 248541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas08.html </URL>
<DATE> 2004/06/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sıcaklarla birlikte iletişim becerisi de düşüyor... 
</HEADLINE>
<TEXT>

     Reflekslerin zayıflamasına neden olan sıcak havanın etkilerini azaltmak için çalışma ortamına hava akımı sağlanması gerektiği bildirildi. 
     Selçuk Üniversitesi Meram Tıp Fakültesi Halk Sağlığı Ana Bilim Dalı Öğretim Üyesi Prof. Dr. Sait Bodur, AA muhabirine yaptığı açıklamada, yaz mevsiminin gelmesiyle birlikte birçok insan için çeşitli sağlık risklerinin ortaya çıktığını söyledi. 
     Özellikle Haziran ve Temmuz aylarında yaşanan sıcaklıkların, olumsuz etkilerinin diğer aylara oranla daha çok olduğunu belirten Bodur, çalışan kesim üzerindeki etkilerinin ise daha fazla hissedildiğini kaydetti. 
     Sıcak havanın etkisiyle insan vücudunda bazı değişimler yaşandığını kaydeden Bodur, şunları söyledi 
     ''Sıcak hava, beyin hücrelerine etki ettiği için kişide dikkat, refleks ve ilgi azalması ortaya çıkar. Yani bireylerin iletişim becerileri azalır. Kişi gördüğü veya duyduğu bir olaya karşı tepkisini, beyninin algılamasının yavaş olması nedeniyle hemen göstermeyebilir. Yaz aylarında bankalarda, vergi dairelerinde veya yoğun iş ortamının yaşandığı yerlerde kişilerin birbirlerine karşı daha tahammülsüz olduğu gözlenir. Bunun yanı sıra ince hesap işleriyle uğraşan kuyumcular da sıcağın etkisiyle bir takım hatalar yapabilir.'' Çalışma hayatına etki edebilecek bu gibi durumlar konusunda kişilerin önceden tedbirlerini almaları gerektiğini vurgulayan Bodur, dikkat kaybının en fazla olduğu öğle saatlerinde çalışma ortamındaki hava akımının sürekliliğinin sağlanması gerektiğini vurguladı. 
     Bodur, sıcak havaların olumsuzluklarından en az şekilde etkilenmek için öncelikle giyinme konforuna dikkat edilmesi gerektiğini belirterek, çalışan kişilerin iş ortamına uygun, rahat ve açık renk kıyafetleri tercih etmelerinin sağlıklı olacağını söyledi. 
     Bunun yanı sıra sıvı tüketiminin de diğer mevsimlere göre artırılması gerektiğini ifade eden Bodur, mideyi rahatsız edebilecek yağlı yiyeceklerden ise kaçınılmasının doğru olacağını anlattı. 
     Çiftçilerle birlikte, karayollarında, denizlerde ve inşaatlarda çalışan işçilerin, çalışma saatlerini iyi değerlendirmeleri gerektiğini belirten Bodur, şapka takılması ve işe sabahın erken saatlerinde başlanması halinde sıcakların etkisinin daha az hissedilebileceğini söyledi. 
     
</TEXT>
</DOC>
