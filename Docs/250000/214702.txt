<DOC>
<DOCNO> 214702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun09.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar komandolarına yeni önlem Domuz yağı torbaları 
</HEADLINE>
<TEXT>

     İsrail polisi, genellikle otobüsleri hedef alan Filistinli intihar komandolarını caydırmak için otobüslere domuz yağı dolu torbalar yerleştirmeyi planlıyor. 
     Maariv gazetesinin haberine göre, bu torbalarla patlayıcı dolu kemerini infilak ettirecek intihar komandolarının üzerine Müslümanlar için haram sayılan domuzun yağının bulaşması amaçlanıyor. 
     Museviler için de domuzun haram olduğu belirtilen haberde, İsrail polisinin bu yeni ''silahı'' kullanmak için hahamlarla görüştüğü ve hahamların domuz yağı torbalarının kullanımına yeşil ışık yaktığı belirtildi. 
     Kudüs'teki bir dini eğitim enstitüsünün başında bulunan haham Eliezer Moshe Fisher de yayımladığı fetvada, ''halka açık alanların korunması için domuz yağı torbası kullanılması meşrudur, çünkü söz konusu olan insan yaşamıdır'' ifadesini kullandı. 
     İkinci Filistin İntifadası'nın başladığı 2000 yılının eylül ayından beri, Filistinli intihar komandoları birçok kez otobüsleri hedef aldı. 
     
</TEXT>
</DOC>
