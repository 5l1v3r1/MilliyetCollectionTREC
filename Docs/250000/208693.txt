<DOC>
<DOCNO> 208693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/siyaset/siy08.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün İncirlik savunması çürük 
</HEADLINE>
<TEXT>

   İncirlik'in kullandırılmasını zorunlu kılan Birleşmiş Milletler kararı, Bakanlar Kurulu kararından dört ay sonra alınmış 
   UTKU ÇAKIRÖZER Ankara 

   
   Dışişleri Bakanı Abdullah Gül'ün İncirlik'in ABD'ye kullandırılmasına ilişkin gizli Bakanlar Kurulu kararını savunmasında kullandığı ifadeler, TBMM'den izin alınmamasına ilişkin soru işaretlerine yenilerini ekledi. Gül'ün dayanak gösterdiği Irak'taki askeri güce yardım edilmesini zorunlu kılan BM Güvenlik Konseyi'nin 1511 sayılı kararının Bakanlar Kurulu kararından dört ay sonra alındığı ortaya çıktı. 
   Gül, önceki gün OECD Genel Sekreteri Donald Johnston'la görüşmesi sonrasında hükümetin BM Güvenlik Konseyi'nin "1483" ve "1551" sayılı kararları doğrultusunda 23 Haziran tarihli Bakanlar Kurulu kararıyla üs ve limanların müttefik ülkelere kullandırılacağını açıkladı. Gül'ün bahsettiği "1551" sayılı bir karar olmadığı ortaya çıkarken, Dışişleri kaynakları bakanın "1511" sayılı Güvenlik Konseyi kararını kastettiğini bildirdi. Ancak bu kararın da Gül'ün "BM kararı yüzünden çıkardık" dediği 23 Haziran 2003 tarihli gizli Bakanlar Kurulu kararından dört ay sonra, 16 Ekim 2003'te kabul edildiği anlaşıldı. 
   
   Zorunluluk yok 
   Gül'ün bahsettiği Güvenlik Konseyi'nin 22 Mayıs 2003 tarihli 1483 sayılı kararında da "zorlama" anlamına gelen hiçbir ifade bulunamadı. İncirlik Üssü'nün ABD'ye kullandırılması konusunda Başbakan Erdoğan topu Genelkurmay'a atarken, Dışişleri Bakanlığı da dün "Genelkurmay'la ortak görüş hazırladık" açıklamasını yaptı. Dışişleri Bakanlığı'ndan dün yapılan yazılı açıklamada ise, Bakanlar Kurulu kararının, BMGK 1483 sayılı kararı üzerine alındığı belirtildi. 
   
   
</TEXT>
</DOC>
