<DOC>
<DOCNO> 236827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun09.html </URL>
<DATE> 2004/05/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Meksika ve Peru Küba büyükelçilerini geri çekti 
</HEADLINE>
<TEXT>

     Meksika, Küba'yı içişlerine karışmakla suçlayarak, Havana büyükelçisini geri çekti. 
     Dışişleri Bakanı Luis Ernesto Derbez, basın toplantısında, ''Meksika'nın, herhangi bir yabancı ülkenin, şartlar ne olursa olsun içişleriyle ilgili kararlarını etkilemeye çalışmasına izin vermeyeceğini'' söyledi. 
     Bakan Derbez, ''Meksika Devlet Başkanı'nın Havana'daki büyükelçinin geri çekilmesine karar verdiğini ve Küba'dan da büyükelçisini 48 saat içinde geri çekmesini istediğini'' söyledi. 
     Derbez, Küba Devlet Başkanı Fidel Castro'nun, 1 Mayıs'ta Meksika'yı sert bir dille eleştiren konuşmasının, iki ülke ilişkilerinin bozulmasına katkıda bulunduğunu belirtti. 
     İçişleri Bakanı Santiago Creel de, yaptığı açıklamada, iki Kübalı hükümet yetkilisinin, Meksika'da ''statülerine uygun düşmeyen faaliyetlerde bulunduklarının'' saptandığını bildirdi. 
     
     Peru da çekti 
     Peru, Küba lideri Fidel Castro'nun ''kırıcı'' sözlerini gerekçe göstererek Havana'daki büyükelçisini çekti. 
     Peru Dışişleri Bakanlığı yetkilileri, Castro'nun sözlerinin ikili ilişkileri yaraladığını belirterek, Havana büyükelçisinin çekilmesinin kararlaştırıldığını bildirdiler. 
     Meksika da, aynı gerekçeyle daha önce Havana büyükelçisini çektiğini açıklamış ve Meksiko'daki Küba büyükelçisinin ülkeyi terketmesini istemişti. 
     Castro, önceki gün 1 Mayıs töreninde konuşurken Küba'daki insan haklarını eleştiren bütün ülkelere, özellikle de Cenevre'deki BM İnsan Hakları Komisyonu'nda ''AB mafyasıyla işbirliği yapan'' ülkelere veryansın etmişti. 
     İnsan Hakları Komisyonu, geçen ayın ortalarında Küba'da muhaliflerin mahkum edilmelerinden ''duyulan üzüntüyü'' belirten karar metnini kabul etmişti. Peru ve Meksika, Küba'yı eleştiren Latin Amerika ülkeleri arasındaydı. 
     
</TEXT>
</DOC>
