<DOC>
<DOCNO> 203180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun26.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer "Evet. Bana suikast girişiminde bulunuldu" 
</HEADLINE>
<TEXT>

     ABD'nin Irak'taki sivil yöneticisi Paul Bremer, bu ayın başında kendisine suikast girişiminde bulunulduğu haberini doğruladı. 
     Irak'ın güneyindeki Basra kentinde gazetecilerin sorularını yanıtlayan Bremer, 6 Aralık'ta kendisine suikast girişiminde bulunulduğuna ilişkin haberlerin sorulması üzerine, ''Evet, bu doğru. Hala yaşıyor olmaktan ve sizin karşınızda bulunmaktan çok mutluyum'' dedi. 
     Amerikan NBC televizyonu, Irak'ın başkenti Bağdat'ta 6 Aralık'ta, Bremer'ın bulunduğu konvoyun yola yerleştirilen bir bombaya çarptığını ve konvoya ateş açıldığını bildirmişti. 
     Televizyon, saldırıda, havaalanından dönen Bremer'i taşıyan zırhlı aracın isabet aldığını, sivil yöneticinin ise yara almadan kurtulduğunu duyurmuştu. 
     
</TEXT>
</DOC>
