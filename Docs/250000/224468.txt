<DOC>
<DOCNO> 224468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun67.html </URL>
<DATE> 2004/03/22/ </DATE>
<TIME> 23.37 </TIME>
<AUTHOR>  </AUTHOR>
<HEADLINE>
BM'den,Küresel Irkçılık konusunda "Kırmızı Alarm" 
</HEADLINE>
<TEXT>

     BM, artan küresel ırkçılık konusunda ''kırmızı alarm'' verdi. 
     BM'nin ırkçılık, ırksal ayrımcılık, yabancı düşmanlığı ve hoşgörüsüzlük konularındaki özel raportörü Doudou Diene, dünyada ırkçılık ve yabancı düşmanlığının yeniden hortladığını belirterek, yeni ırkçılığın, geleneksel ayrımcılığın yanı sıra artık yabancılar, göçmenler ve sığınmacılara yönelik ayrımcılığı da kapsadığını ifade etti. 
     Güvenlik ve savunma gerekçe gösterilerek ırkçılık ve ırksal ayrımcılığın meşrulaştırılmaya çalışıldığını belirten Diene, bunun da etnik, kültürel ve dinsel çoğulculuğu reddettiğini kaydetti. 
     Bu arada Her Türlü Irksal Ayrımcılığın Yok Edilmesine Dair Uluslararası Sözleşmenin kabul edilmesinin yıldönümü nedeniyle bir mesaj yayınlayan BM Genel Sekreteri Kofi Annan, ''Ayrımcılık yapılmaması prensibinin, uluslararası hukukun temellerinden biri olarak kabul edilmesine rağmen, artan ırkçılık, ırksal ayrımcılık, yabancı düşmanlığı ve hoşgörüsüzlük, bu eski problemi yeni yöntemlerle ele almamız gerektiğine olan ihtiyacı göstermektedir'' dedi. 
     
</TEXT>
</DOC>
