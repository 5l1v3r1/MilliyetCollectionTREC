<DOC>
<DOCNO> 246732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/spo15.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zafer kaldı 

BEŞİKTAŞ ile anlaştığı belirtilen Zafer Biryol, Del Bosque'nin transferiyle yuvada kaldı. Golcü futbolcu, gelecek sezon da Konyaspor formasını giyecek. Bu gelişme, Zafer'in transferinden para bekleyen Yeşil - Beyazlılar'ın da tüm hesaplarını bozdu. 

Altın adamlar 

IŞIK Sigorta'nın sponsorluğunda düzenlenen 11 Altın Adam yarışmasında Konyasporlu futbolcu Zafer Biryol ve Fenerbahçeli Van Hooijdonk forvette mayıs ayının altın adamı oldu. Kalede de Fenerbahçe'den Volkan Demirel altına ulaştı. 

Çalımbay'dan imza 

ÇAYKUR Rizespor ile anlaşan ve işbaşı yapan Rıza Çalımbay, dün bir yıllık resmi sözleşmeye imza attı. Karadeniz ekibinin 20 Haziran'da Gerede'de kampa başlayacağı, 14 Temmuz'da Avusturya'ya geçeceği ve 24 Temmuz'da da Türkiye'ye döneceği bildirildi. 

Ömer Gençler'de 

GAZİANTEPSPOR kalecisi Ömer dün Gençlerbirliği ile iki yıllık sözleşme imzaladı. Milli futbolcu, "Beşiktaş'la daha önce prensipte anlaşmıştık. Ancak orada Cordoba gibi bir rakibim vardı. Gençlerbirliği'nin benim için daha uygun olduğunu düşündüm" dedi. 

Kısmete bak 

AKÇAABAT Sebat'ın Kocaelispor'dan transfer ettiği kaleci Hakan, memleketi Gaziantep'te trafik kazası geçirdi. İsa Özkan isimli bir askerin ölümüne sebep olan Hakan'ın kefaletle serbest bırakılması için gerekli olan 15 milyar lira dün kulüpten gönderildi. 

Rota Mısır 

SAMSUNSPOR Transfer Komitesi, futbolcu izlemek için dün Mısır'ın başkenti Kahire'ye uçtu. Teknik direktör Ertuğrul Sağlam ise kamp yeri bakmak için Slovenya'ya gidiyor. Tesislerde incelemede bulunacak olan genç teknik adamın kamp yeri hakkında olumlu rapor vermesi durumunda, Almanya kampı iptal edilecek. 

Kral, Erciyes'te 

MALATYASPOR'DAN Fazlı, Samsunspor'dan Osman, Bursaspor'dan Serkan Damla ve Akçaabat Sebatspor'dan kaleci Metin Aktaş'ı renklerine katan Erciyesspor, dün de Arnavutluk'un gol kralı Vioresin Sinani'yi renklerine bağladı. 26 yaşındaki futbolcu iki yıllık sözleşmeye imza attı. 

Ulusoy'a destek 

DENİZLİSPOR Yönetimi, Futbol Federasyonu seçimlerinde Haluk Ulusoy'u destekleme kararı aldı. Yeşil - Siyahlılar'ın Başkanı Zafer Katrancı, "Bizim rengimiz belli" diye konuştu. Bu arada yönetim, AKP Denizli Milletvekili Mehmet Yüksektepe'yi de, "Fahri yönetici" ilan etti. 

Gökberk'in acı kaybı 

GAZETEMİZ yazarlarından Bilgin Gökberk'in babası Mehmet Ali Gökberk dün hayata gözlerini yumdu. Gökberk'in cenazesi yarın Erenköy Galippaşa Camii'nde kılınacak öğle namazının ardından toprağa verilecek. MİLLİYET olarak merhuma Allah'tan rahmet, kederli ailesine de başsağlığı diliyoruz. 

Şenoğlu turladı 

ÇİN'İN başkenti Pekin'deki Ericsson Cup Uluslararası Tenis Turnuvası'na katılan sporcumuz İpek Şenoğlu, çiftlerde çeyrek finale yükseldi. Şenoğlu, Litvanyalı Liga Dekmeijere ile birlikte Taylandlı Montinee Tangphong ve Thassha Vitayoviroj çiftini 2-0 yendi. 

Belge başkan 

TÜRKİYE Spor Yazarları Derneği TSYD Genel Başkanı Onur Belge, Balkan Spor Yazarları Birliği başkanlığına seçildi. Uluslararası Spor Yazarları Birliği'nin AIPS ABD'nin New York kentindeki 67. Olağan Kongresi sırasında toplanan Balkan Spor Yazarları Birliği'nde, TSYD Uluslararası İlişkiler Sekreteri Murat Ağca da genel sekreter ve saymanlık görevlerini üstlendi. 

Çok özel futbol 

AVRUPA Özel Olimpiyatlar Futbol Şampiyonası, 21-24 Ekim arasında Antalya'da yapılacak. Şampiyonaya, ev sahibi Türkiye'nin yanısıra Kıbrıs Rum Kesimi, Belçika, Danimarka, Avusturya, Özbekistan, Ukrayna, Polonya, Macaristan, İspanya ve Azerbaycan'dan 16 takım ve 350'ye yakın sporcu katılacak. 


</TEXT>
</DOC>
