<DOC>
<DOCNO> 228785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonyas12.html </URL>
<DATE> 2004/04/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kanserden uzak yaşamanın sırları... 
</HEADLINE>
<TEXT>

     Ankara Üniversitesi A.Ü Tıp Fakültesi Öğretim Üyesi Prof. Dr. Handan Okur, sigara ve alkolün en önemli kanser nedenleri arasında yer aldığını vurgulayarak, insanların bu alışkanlıklarını terk edip, beslenme alışkanlıklarını yeniden düzenledikleri, basit hijyenik şartlara uyup, düzenli egzersiz yaptıkları takdirde kanserden uzak, sağlıklı ve uzun yaşayabileceklerini kaydetti. 
     Prof. Dr. Okur, A.Ü Onkoloji Uygulama ve Araştırma Merkezi'nce Rektörlük binasındaki 100. Yıl Konferans Salonu'nda düzenlenen ''Kanser'' konulu konferansa katıldı. 
     Prof. Dr. Okur, burada yaptığı konuşmada, Türkiye'deki her 10 ölümden birinin kanserden kaynaklandığını belirtti. 
     Türkiye'de her yıl 100 bin kişiye yeni kanser tanısı konulduğunu ifade eden Prof. Dr. Okur, bu oranın üçte ikisini kadınların, üçte birini ise erkeklerin oluşturduğunu söyledi. 
     Prof. Dr. Okur, ülkemizdeki erkeklerde görülen kanser türlerinden yüzde 31'ini akciğer kanseri, yüzde 7'sini lenfoma ve löseminin, yüzde 6.9'unu da gırtlak kanserinin oluşturduğunu, kadınların ise yüzde 26'sının meme kanserine, yüzde 7.6'sının yumurtalık kanserine yakalandığına işaret etti. 
     Prof. Dr. Okur, araştırma sonuçlarına göre, özellikle 40'lı yaşlardan itibaren kansere yakalanma riskinin arttığına dikkat çekerek, kanser hastalığına yol açan nedenleri şöyle sıraladı 
     ''Bir kadeh kırmızı şarabın mesane kanserine iyi gelmesine rağmen, aşırı sigara ve alkol tüketimi, güneş ışığında doğrudan fazla kalma, doğum yapma yaşı ve sayısı, kişisel hijyenik alışkanlıklar, çevresel faktörler, cins ve genetik etkenler kanser riskini arttırıyor. 
     Türkiye'de akciğer kanserinin en önemli nedeni sigaradır. Sigaraya başlama yaşı, kullanma sıklığı, içilen sigaradaki nikotin miktarı da akciğer kanseri üzerinde belirleyici nedenlerdir.'' Obezitenin de kansere davetiye çıkardığını söyleyen Prof. Dr. Okur, ''Aşırı şişman kadınlarda en çok safra kesesi ve rahim kanseri vakalarına rastlanıyor'' dedi. 
     Kanseri önlemede erken tanı ve taramanın önemine değinen Prof. Dr. Okur, kişisel olarak da insanların, sigara ve alkolü bırakarak, kırmızı et ve yağlı yiyecekler yerine sebze ve meyve ağırlıklı beslenerek, basit hijyenik şartlara uyarak, düzenli egzersiz yaparak kanserden uzak, sağlıklı ve uzun yaşamanın önünü açabileceklerini söyledi. 
     
</TEXT>
</DOC>
