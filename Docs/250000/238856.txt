<DOC>
<DOCNO> 238856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo31.html </URL>
<DATE> 2004/05/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Katrancı 3-5 çapulcuya pabuç bırakmayız... 
</HEADLINE>
<TEXT>

     Denizlispor Kulübü Başkanı Zafer Katrancı, Fenerbahçe maçında olay çıkaran grubu ''3-5 çapulcu'' diye nitelendirdi ve bu kişelere ''pabuç bırakmayacaklarını'' söyledi. 
     Olaylardan duydukları üzüntüyü dile getiren Katrancı, sporun centilmenlik olduğunu unutanların, çirkin görüntülerin yaşanmasına yol açtıklarını belirtti. 
     Trabzonspor'un kendi sahasında 30 bin taraftarı önünde Galatasaray'a yenilip şampiyonluktan olduğunu, buna karşın hiçbir olayın yaşanmadığını kaydeden Katrancı, ''Denizlispor-Fenerbahçe maçından sonra olanları ne kulübümüz, ne ben, ne de yönetim kurulu üyelerimiz hak ettik'' diye konuştu. 
     Gösterilen reaksiyonun üzücü olduğunu vurgulayan Katrancı, ''Sporun centilmenlik olduğunu bilmeyenlere karşı radikal önlemler alacağız. 3-5 çapulcuya pabuç bırakmayız. Bizi yenilgiden çok, bir taraftar grubunun çirkin tavrı üzmüştür'' dedi. 
     
</TEXT>
</DOC>
