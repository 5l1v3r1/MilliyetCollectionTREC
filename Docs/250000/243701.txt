<DOC>
<DOCNO> 243701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/guncel/gun02.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu neyin yemini 
</HEADLINE>
<TEXT>


ASLI ÖKTENER İstanbul 

Harbiye Açıkhava Tiyatrosu'nda önceki akşam yapılan "İyi ki Varız İmam Hatipliler Şöleni"nde İstiklal Marşı okunurken, bazı öğrenciler terör örgütü İBDA-C'nin baş ve işaret parmağının kaldırıldığı işaretini yaptı. 
İmam Hatip Liseleri Mezunları ve Mensupları Derneği ÖNDER tarafından önceki akşam düzenlenen şölene, İstanbul'daki 23 imam hatip lisesinin öğrencileri katıldı. Ayrı ayrı otobüslerle taşınan kız ve erkek öğrencilerin yine farklı kapılardan içeri alındığı, harem selamlık oturtulduğu şölende ilginç görüntüler objektiflere takıldı. 
Saygı duruşu ve İstiklal Marşı sırasında özellikle Kartal Anadolu İmam Hatip Lisesi afişinin etrafındaki öğrenciler, İBDA-C'nin işaretini yaparak ellerini havaya kaldırdı. İstanbul DGM'deki duruşmalara gelip giden İBDA-C'liler de sık sık bu işareti tekrarlıyordu. 
Kızların da aralarında bulunduğu bazı imam hatiplilerse şenlik sırasında işaret parmaklarını havaya kaldırdı. Polisin verdiği bilgiye göre bu işaret, "radikal örgütlerin şahadet yemini." 
İBDA-C işareti yapan Kartal Anadolu İmam Hatip Lisesi öğrencileri, daha önce de gazetemizde yayımlanan "İmam Hatiplerin Dünü, Bugünü, Yarını" isimli yazı dizisinde gündeme gelmişti. 


</TEXT>
</DOC>
