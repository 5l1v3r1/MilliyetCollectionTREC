<DOC>
<DOCNO> 212559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko09.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşı, yurtdışına açılıyor... 
</HEADLINE>
<TEXT>

     Boyner Grubu şirketlerinden Çarşı Büyük Mağazacılık A.Ş., yurtdışına açılmaya hazırlanıyor. 
     Şirket, Anadolu'da uyguladığı bayilik sistemiyle Dubai'den başlamak üzere Körfez ülkeleri ve Romanya'da mağaza açmayı planlıyor. 
     Çarşı Genel Müdürü Aslı Karadeniz, şirketin 2003 yılını büyüyerek geçirdiğini, önceki yıl 220 trilyon lira olan cironun, 2003'de 273 trilyon liraya yükseldiğini bildirdi. 
     Karadeniz, yüzde 24 büyümenin gerçekleştiği 2003 yılında, müşteri sayısının da önceki yıla göre 200 bin kişi artarak 2.6 milyona çıktığını ve ziyaretçi sayısında yüzde 9 artış olduğunu kaydetti. 
     2003 yılı hedeflerine ulaştıklarını bildiren Karadeniz, ''Geçen yıl İstanbul'daki bombalı saldırılar sürpriz oldu. Saldırıların bizim Avrupa yakasındaki mağazalarımıza 2 haftalık bir etkisi oldu. Burada ziyaretçi sayısında yüzde 10 düşüş yaşandı'' diye konuştu. 
     Karadeniz, 2004 yılı için yüzde 20 büyüme hedeflediklerini, Konya, Samsun, Gaziantep ve Eskişehir'de bayilik sistemiyle mağaza açmayı planladıklarını, büyük şehirlerde de alışveriş merkezlerini düşündüklerini kaydetti. 
     Çarşı mağazalarında 55 bin çeşit ürün bulunduğunu ve bine yakın olan marka sayısını artıracaklarını belirten Karadeniz, ''Ciddi bir tazelenme süreci yaşıyoruz. Bütün markaları inceliyoruz. Hangisini büyütmeliyiz, hangisini küçültmeliyiz, hangisinden çıkmalıyız diye bakıyoruz'' dedi. 
     
     YURTDIŞI OPERASYONU 
     Aslı Karadeniz, yurtdışına açılma düşünceleri bulunduğunu da ifade ederek, öncelikle Dubai'ye baktıklarını söyledi. Karadeniz, şunları kaydetti 
     ''Körfez ülkelerinden, Çarşı'yı oraya götürmek üzere ciddi talepler geldi bize. Biz de bunu değerlendiriyoruz. Geçen yıl epey inceleme yaptık. Fiyatlama ve pozisyon bakımından nasıl bir formatta gitsek doğru olur diye. Bunun üzerinde uğraşıyoruz. Romanya'da da ciddi bir potansiyel var. Orada birçok Türk yatırımcısının geliştirdiği proje var. Romanya'da, onların birinin içerisinde yer almayı düşünüyoruz. 
     Körfez ülkelerinde Dubai kaynaklı olarak Abudabi ve Kuveyt'i de düşünüyoruz. Oradaki bütün emirlikler diyebiliriz. Bunların içerisinde en büyük potansiyel olan Dubai'den başlayıp oradaki mağazanın oturmasını, başarısını gözlemledikten sonra ona göre diğer yerlere de yayılmayı düşünüyoruz.'' Yurtdışı mağazalarını yine ''Çarşı'' adı altında açmayı planladıklarını ve işbirliği talebinde bulunan kişilerin markayı tanıyarak geldiğini kaydeden Karadeniz, ''Mutlaka oradaki bir yatırımcıyla işbirliği yapmayı düşünüyoruz'' dedi. 
     Karadeniz, yurtdışı mağazalarında Anadolu'daki gibi bayilik sistemini uygulayacaklarını belirterek, ''Türkiye'de Diyarbakır'la başlayıp Afyon, Denizli, Trabzon ve Mersin'le devam eden bayilik uygulamasından başarılı sonuçlar aldık. İnşallah yurtdışında da bunu tekrarlayabiliriz'' diye konuştu. 
     
     HEDİYE OLARAK GIDA 
     Çarşı Genel Müdürü Karadeniz, ürün kategorisini genişletme anlamında, birtakım özellikli ürünleri gıdada deneyebileceklerini ifade ederek, ''Gıdayı hediye olarak düşündük. Bunun çalışmasını yapıyoruz. Anadolu'da yörelere özgü ürünleri seçip Çarşı'da hediye amaçlı vermeyi düşünüyoruz'' dedi. 
     Karadeniz, Çarşı Maslak mağazasında bu yıl dekorasyonun yanı sıra konsept değişikliğine gideceklerini belirterek, mağazada ürün ve bazı hizmetlerin birarada sunulacağını bildirdi. 
     Maslak mağazasında kuaför ve pastane bulunduğuna işaret eden Karadeniz, mağazaya, solaryum ve cilt bakımı gibi kişisel bakım hizmetleri, spor ağırlıklı kategoriyi genişletip ekspress fitness bölümü ve kafe eklemeyi düşündüklerini söyledi. 
     Karadeniz, giyim tercihinde iklimden dolayı şehirden şehire fark olmasına karşın, aynı şehirdeki mağazalarda da bunun yaşandığına dikkat çekerek, şunları kaydetti 
     ''Şaşkınbakkal Çarşı mağazası müşterisi daha çok bayanlardan oluşuyor. Burada kişisel bakım alışverişi yapılıyor ve mağazanın yüzde 30 cirosu kozmetikten geliyor. Beylikdüzü mağazasında ise, daha çok aileler alışveriş yapıyor. Anne, baba ve çocuklardan oluşan bu grup, daha çok aile ve ev için satın alma yapıyor.'' Perakendede artık çok daha verimli çalışmak gerektiğini vurgulayan Karadeniz, ''Eskiden bir ürünün fiyatında ya da satın alınmasında hata yapsaydınız bile, enflasyon sizin için o hatayı kapatıyordu. Şimdi artık böyle bir şey yok'' dedi. 
     Sezonda 100 lira olan bir ceketin önümüzdeki yıl da enflasyondan dolayı mağazada yine 100 liradan satılacağını belirten Karadeniz, ''Ürün seçimi ve stokta eskiden 2 kere düşünülerek karar verildiyse, şimdi 5 hatta 10 kere düşünülerek karar veriliyor. Firmalar çok daha derinlemesine fiyatlama ve ürün seçimine gidiyor. Bu durum, müşteri bakımından çok pozitif'' diye konuştu. 
     
</TEXT>
</DOC>
