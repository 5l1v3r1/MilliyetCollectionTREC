<DOC>
<DOCNO> 203304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/ekonomi/eko03.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarının özelleştirilmesi Pamukbank 'çözümüne' endekslendi 
</HEADLINE>
<TEXT>

   Ziraat ve Halkbank'ın özelleştirilmesi Pamukbank ve Vakıfbank'ın çözüme kavuşturulmasına ilişkin bir karar alıncaya kadar ertelendi 
   ANKARA Milliyet 
   
   IMF'ye, 502 milyon dolarlık kredi dilimini serbest bıraktığı altıncı gözden geçirmenin tamamlanması için sunulan niyet mektubunda kamu bankalarının özelleştirme süreci Pamukbank'a bağlandı. Mektupta, Ziraat ve Halbank özelleştirmesinin Pamukbank ve Vakıfbank'ın çözümüne ilişkin kararın alınmasına kadar ertelendiği belirtildi. 
   Pamukbank'ın satış sürecinin aralık sonuna kadar sonuçlandırılacağı, belirtilen mektupta, "Tercih edilen seçenek bankanın tüm varlık ve yükümlülüklerinin geçiş bankası durumundaki Bayındırbank'a transfer edilmesi suretiyle satılmasıdır. Satış süreci tamamlanmazsa birleşme veya tasfiye yöntemi ile çözüme kavuşturulacak" denildi. 
   Mektupta ayrıca, 2004'te 3 milyar dolar nakit gelir beklendiği ifade edildi. Tüpraş ve Tekel'in özelleştirmesinin 2003 sonuna kadar tamamlanması hedeflendiği belirtilen mektupta Petkim için ise 2004 başı tarihi verildi. 
   2003 başından beri, 144 milyon dolar nakit özelleştirme gelirleri elde edildiği vurgulanan mektupta, yine de yıl sonu için 2.1 milyar dolar olan özelleştirme geliri hedefinin ulaşılabilir olduğu ifade edildi. 
   
   Mektupta Türkçe hatası    IMF'ye sunulan niyet mektubunun Türkçe çevirisi Pamukbank'ın nasıl satılacağı konusunda akılları karıştırdı. Hazine'nin internet sitesinde yayınlanan mektubun Türkçe çevirisine göre özetle "Pamukbank tüm varlıklarıyla çözüm bankası Bayındırbank'a taşınarak satılacak satış süreci tamamlanamazsa banka için birleşme ya da tasfiye yoluna gidilecek." Niyet mektubunun ifade biçimi ve Türkçe çevirisini değerlendiren BDDK yetkilileri, Pamukbank'ın Bayındırbank'a aktarılarak satılamayacağını, taahhüt altına alınan hükmün doğru ifade edilemediğini belirterek şunları kaydettiler "Pamukbank'ın bütün aktif pasifiyle Bayındırbank'a aktarılması söz konusu olamaz. Çünkü bankalara talip olanlar örneğin kötü kredileri istemiyorlar. İfade edilmek istenen ilk elde Pamukbank'ın varlıklarının ayıklanarak muhtemel alıcılara temiz bir banka devredilmek istendiğidir." 
   
   
</TEXT>
</DOC>
