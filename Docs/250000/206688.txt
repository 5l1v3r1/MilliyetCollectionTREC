<DOC>
<DOCNO> 206688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/siy05.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmene 50 cm'den yakın 120 cm'den uzak durma... 
</HEADLINE>
<TEXT>

   AKP'nin teşkilatlarına verdiği 'vücut dilini kullanma' dersinde, seçmene en fazla 50 cm. yaklaşılması, daha yakın temasın seçmeni korkutacağı söyleniyor 
      ABDULLAH KARAKUŞ Ankara 

   
   AKP, yerel seçimlere hazırlık çerçevesinde teşkilatlarına "vücut dilini kullanma" dersleri verdi. Eğitim uzmanı Ahmet Şerif İzgören'in "Etkili iletişim ve Beden Dili" derslerinde AKP'lilere anlatılanlar şöyle 
   Seçmenle mesafenizi çok iyi ayarlamanız gerekir. Seçmene en fazla 50 cm. yaklaşın. 0 - 50 cm. özel bölgedir. Bu bölgeye sakın girmeyin çünkü korkutursunuz. 120 cm.den uzağa giderseniz etkiniz azalır. 50 - 120 cm. iyi bir bölgedir. 
   Seçmene gülümseyin ve göz temasına girin. Bunu sürenin yüzde 75'inde yapın. Az yaparsanız kuşku yaratırsınız. Fazla yaparsanız, tehditk r gözükür, çekingenlik yaratırsınız. 
   El sıkışırken otoriteyi karşınızdakine vermeyin. Güçlü görünmek için karşınızdakinin elini fazla sıkmayın. 
   Görünüşünüzden gurur duyun. İyi görünmek önemlidir. 
   Kişilerle karşı karşıya oturmak rekabet duygusu yaratır. Aynı yöne bakma durumunda iletişim artar. 
   Dikdörtgen masalarda iletişim azalır. Yuvarlak masa iletişim sağlar. Kare masada kesin kararlar alınır. 
   Avuçları aşağı çevirdiğinizde söyleminiz güçlenir, yukarıda olumluluk artar, emir isteğe dönüşür. 
   Karşınızdakine önem verdiğinizi göstermek için dinlerken başınızla ara sıra tasdikleyin. 
   Konuşmada ağız kapama, burunla oynama, yaka çekiştirme gibi hareketler size yalanla ilgili ipucu verebilecek hareketlerin başında gelir. 
   İnsanlar birbirleri hakkındaki kalıcı izlenimlerinin yüzde 90'ına ilk 30 saniye içinde ulaşır. İkili iletişimde beden dilinin etkisi yüzde 55, ses tonu etkisi yüzde 38, mesajın içeriğinin etkisi ise yüzde 7'dir. Beden dilini iyi kullanma inisiyatifi ele geçirme ve etki artırma açısından önemlidir. 
   
   Programdan sapma yok 
   Adalet Bakanı ve Hükümet Sözcüsü Cemil Çiçek, Ulusal Program'la ilgili çalışmalara hız kazandırıldığını vurgulayarak, "AB meselesi Türkiye için hayati bir konudur. Programdan sapma olmaksızın hassasiyetimiz devam etmektedir" dedi. 
   Başbakan Recep Tayyip Erdoğan başkanlığında toplanan Bakanlar Kurulu'nun ardından açıklamalarda bulunan Çiçek şunları kaydetti "Ulusal Program'da acil düzenlemeyi gerektirecek bir durum olmasa da, burada yazılı hususlar devlet ve hükümet olarak taahhüdümüzdür. Bunlar içinde siyasi ve ekonomik kriterlerle ilgili yapmamız gereken yasal düzenlemeler var. 2004'te kararlılığımızı sürdürüyoruz." MGK Yönetmeliği'nin Resmi Gazete'de neden yayımlanmadığına yönelik bir soru üzerine de Çiçek, "Bizim yönümüzden bir sorun yok. Bakanlar Kurulu kararı olduğu için yönetmelik Çankaya Köşkü'ndedir. Başbakanlık'ta yayın sırasında olabilir" diye konuştu. 
   
   
   
   
   
   
</TEXT>
</DOC>
