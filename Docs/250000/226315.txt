<DOC>
<DOCNO> 226315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun25.html </URL>
<DATE> 2004/03/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Almanya, Ali Göbelek'i yargılamak istiyor 
</HEADLINE>
<TEXT>

     Almanya'nın Bavyera Eyaleti İçişleri Bakanı Günther Beckstein, Augsburg kentinde 5 kişiyi öldürmekten aranan ve Türkiye'ye kaçtıktan sonra dün Adana'da sokak ortasında polisle girdiği çatışmada yakalanan Ali Göbelek'in 37 Almanya'ya iade edilmesini istediklerini söyledi. 
     Beckstein, Alman Haber Ajansı'na DPA yaptığı açıklamada, ''Suçunun ağırlığından dolayı tabii ki, bu kişinin Augsburg'ta yargılanmasını istiyoruz. Onu yargılayarak hapse atmak istiyoruz'' dedi. 
     Alman gazeteleri de zanlı Göbelek'in Adana'da yakalanması haberine fotoğraflarla geniş yer verdiler. 
     Bild am Sonntag gazetesi, haberi, ''Augsburg'daki 5'li Cinayet Burada Katil Zanlısını Yakalıyorlar'' başlığıyla duyururken, Göbelek'in sivil polisler tarafından yakalandığı anı gösteren fotoğrafa yer verdi. 
     Göbelek'in, öldürdüğü iddia edilen 4 kişinin cenazelerinin bulunduğu evin yakınlarındaki bir depoda gizlendiği ve polis tarafından kuşatıldıktan sonra kendisini öldürmekle tehdit ettiği hatırlatılan haberde, polislerle çatışmaya giren Göbelek'in masum olduğunu da söylediği, bacağından yaralanarak yakalandığı için hastanede tedavi gördüğü belirtildi. 
     Welt am Sonntag ve Berliner Kurier gazeteleri de Göbelek'in Almanya'ya iade edilip edilmeyeceğinin henüz belli olmadığını yazdı. 
     
</TEXT>
</DOC>
