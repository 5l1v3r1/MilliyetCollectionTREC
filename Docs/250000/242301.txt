<DOC>
<DOCNO> 242301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun09.html </URL>
<DATE> 2004/05/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Afganistan'da bir Norveçli asker öldürüldü 
</HEADLINE>
<TEXT>

     Afanistan'ın başkenti Kabil'de Taliban milisleri, 1 Norveçli barış gücü askerini öldürdü, birini yaralı. 
     NATO öncülüğündeki Uluslararası Güvenlik-Destek Gücü'nden ISAF Kanadalı Binbaşı Rita LePage'ın verdiği bilgiye göre, Norveçli 4 asker dün gece Kabil'in doğusunda günlük devriyelerinden üslerine dönerken bombalı saldırıya uğradı. Muhtemelen tüfekle atılan el bombası ya da başka bir tür bomba, Norveç askerlerinin bindiği aracın cephaneliğindeki el bombasını da patlattı. Yaralanan Norveçli askerin durumunun iyi olduğu, 2 askerin yara almadan kurtulduğu bildirildi. 
     Saldırıya uğrayan 4 Norveçli asker, Afganistan'da 6 bin 400 mevcutlu ISAF birliklerinde 200 kişilik personeli bulunan Norveç'in seçkin komando birliği ''Telemark Taburu''ndan. 
     ABD'nin karşılaştığı en ağır terör yıkımı olan 3 bin insanın öldüğü 11 Eylül 2001'den 26 gün sonra Taliban'ı yok etmek üzere girdiği Afanistan'da Taliban sonrası ilk özgür genel seçimin eylülde yapılması bekleniyor. BM seçim uzmanları, Taliban tehditleri sürerken seçimlerin tehlikede olduğunu belirtiyor. 
     Şeriatçı Taliban'ın ''kalıntıları'', saldırıları artırma tehditlerini hep sürdürdü. Afganistan'ın eski başbakanı ve Taliban'la işbirliğine giren kaçak ''savaş komutanı'' Gülbeddin Hikmetyar'ın da Taliban tarafına geçmiş bir kişi olarak ABD desteğindeki Devlet Başkanı Hamid Karzai hükümetine karşı savaştığı kaydediliyor. 
     Ekim 2001'den beri Afganistan'da ISAF'tan 89 asker öldü. En büyük kaybı haziran 2003'de 68 askerini uçak kazasında yitiren İspanya verdi. Ülkede, bu yıl içinde yeni Afgan ordusu mensupları dahil 350 kişi çatışmada öldü. 
     Pakistan sınırlarında Taliban ve El Kaide lideri Usame Bin Ladin avını sürdüren ABD'nin Afganistan'da 20 bin askeri bulunuyor. 
     NATO'nun Afganistan sivil temsilcisi eski TBMM Başkanı ve Dışişleri Bakanı Hikmet Çetin'in gözetiminde ülke yeniden imar yolunda. 
     
</TEXT>
</DOC>
