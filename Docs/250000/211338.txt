<DOC>
<DOCNO> 211338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/ekonomi/eko02.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada Yapı Kredi Bankası tedirginliği 
</HEADLINE>
<TEXT>

   Çukurova Grubu'nun teklifinin red edilmesinin ardından YKB hisseleri yüzde 5.08 değer yitirdi. Endeks günü 161 puanlık kayıpla tamamladı 
   SONGÜL HATISARU 
   
   Bankacılık Denetleme Düzenleme Kurulu BDDK , Çukurova Grubu'nun borçlarının iki yıl içinde tasfiye edilmesiyle ilgili teklifini red edince borsada Yapı Kredi Bankası YKB tedirginliği yaşandı. 
   İkinci seansta işleme açılan hisse taban fiyatı olan 2.625 liraya kadar gevşedi. Ancak bu seviyeden tepki alımları geldi. Alımların hissede pozisyonu olan yabancı bir fon tarafından hisse fiyatının düşmesini engellemek için yapıldığı iddia edildi. 
   Endeks gün içinde en düşük 18.139 puanı gördükten sonra YKB'ye gelen tepki alımlarının etkisiyle günü 18.356 seviyesinden kapattı. 
   
   98.9 milyon dolar 
   Borsada dün, günü 2.800 liradan, yüzde 5.08'lik kayıpla kapatan YKB'den İMKB'ye gönderilen açıklamada, Çukurova Grubu ile 2002 sonunda yapılan finansal yeniden yapılandırma anlaşmasının yürürlükte olduğu bildirildi. 
   Dün YKB'ye gelen alımların daha önce hissede pozisyonu olan yabancı bir fonun maliyetlerini düşürmek için yaptığı işlemlerden kaynaklandığı iddia edildi. Çünkü teklifin red edilmesinin ardından borsada ciddi bir tedirginlik yaşandı. Tedirginlikte, Çukurova Grubu'nun 31 Aralık 2003 tarihinde BDDK'ya ödemesi gereken ancak ertelediği 98.9 milyon dolarlık faiz taksiti etkiliydi. 
   98.9 milyon doların faiziyle birlikte 33 gün içinde ödenmesi gerekiyor. Bu süre içerisinde ödeme yapılmadığı takdirde temerrüt hükümleri devreye girecek. 
   
   13 milyon dolar da Fon'a ödenecek    BDDK ile Çukurova Grubu arasında yapılan protokole göre arka arkaya iki taksitin ödenmemesi durumunda yeniden yapılandırma anlaşması feshedilebileceğinden borsada gözler ödenecek takside çevrilmiş durumda. Öte yandan Çukurova Grubu'nun TMSF ile yaptığı protokol uyarınca bu ay 13 milyon dolar da Fon'a ödeme yapması gerektiği öğrenildi. 
   
   
</TEXT>
</DOC>
