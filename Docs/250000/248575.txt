<DOC>
<DOCNO> 248575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/guncel/agun.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ahmet, İzmir için öldü' 
</HEADLINE>
<TEXT>


Kalbine yenilen İzmir Büyükşehir Belediye Başkanı Ahmet Piriştina'nın eşi Mine Piriştina, "Ahmet, bu şehir için ölürüm, derdi. Ne yazık ki sözünü tuttu" diye ağladı 

İZMİR DHA 

Kalp krizi sonucu ölen İzmir Büyükşehir Belediye Başkanı Ahmet Piriştina için açılan taziye defteri, İzmirlilerin başkanlarını kolay kolay unutamayacağını gösterdi. 8 yaşındaki Yeşim Kaplanseren deftere "Melekler seni sarsın. Sen bizim koruyucu meleğimizsin" diye yazdı. 
Piriştina ailesinin oturduğu Alsancak'taki apartmanın önü, dün başsağlığı dilemek isteyenlerle doldu. İzmirliler Piriştina'ya olan duygularını deftere yazdıkları dizelerle dile getirdi. Piriştina'nın fotoğrafın bulunduğu masaya da kırmızı ve beyaz çiçekler konuldu. Duygularını deftere aktaranlardan Pınar Egeli "Türkiye en iyi başkanını kaybetti. Seni her zaman arayacağız" derken, Salih Aras "İzmir'in en değerli insanı. Keşke ben ölseydim. Ruhun şad olsun, hoşça kal" diye yazdı. 

'Çoçukların başı sağ olsun' 
Meltem Güremen de "Ben daha 12 yaşındayım. Sizinle konuşamadan aramızdan ayrıldığınız için çok üzgünüm. Seçimlerde kazanmanız için çok dua etmiştim. Nur içinde yatın. İzmir'in tüm çocuklarının başı sağ olsun" yazdı. 
Ahmet Piriştina'nın oğlu Levent ile nişanlısı Nevda Gönüldaş da gün boyu, yaklaşık 10 arkadaşıyla, Alsancak'taki evlerinin karşısındaki Reyhan Pastanesi'nde oturdu. Levent Piriştina peş peşe sigara içerken, evin önünde bekleyenlere pide ve ayran dağıtıldı. 
28 Mart yerel seçimlerinde AKP Büyükşehir Belediye Başkanı adayı olan Taha Aksoy da taziye defterine "İzmir ve İzmirliler sizi daima sevgi ve saygıyla hatırlayacak. Yüce Allah rahmetini ve merhametini üzerinizden eksik etmesin" diye yazdı. Piriştina'nın eşi Mine Piriştina da kendisine taziye için gelenlere "Ahmet 'Bu şehir için ölürüm' derdi. Ne yazık ki sözünü tuttu" diye ağladı. 

Piriştina'ya devlet töreni 

İZMİR DHA 
İzmir Valisi Yusuf Ziya Göksu, Ahmet Piriştina için devlet töreni düzenleneceğini bildirdi. Göksu, naaşın bugün saat 15.00'te Adli Tıp morgundan alınarak Plevne Bulvarı'nı takiben 15.30'da evinin önüne getirileceğini söyledi. Göksu "Cenaze daha sonra 9 Eylül Meydanı'ndaki parti binası önüne getirilecek, saat 16.00'da Büyükşehir Belediyesi önünde hazırlanan katafalka konulacak. Saat 17.15'te de Konak Meydanı'nda İsa Bey Camii'nde ikindi namazından sonra kılınacak cenaze namazının ardından Narlıdere Aşağı Mezarlık'ta toprağa verilecek" diye konuştu. 

Halk evine akın etti 

CHP Genel Başkanı Deniz Baykal, İzmir Büyükşehir Belediyesi binasında taziyeleri kabul etti. Piriştina'nın Alsancak'taki evi de ziyaretçilerin akınına uğradı. Eve gelen belediye personeli ve bürokratlar gözyaşı döktü. 7'den 70'e birçok İzmirli de Piriştina için açılan taziye deftçerine duygularını yazdı. 

Başkanlık kulisi... 

İzmir Büyükşehir Belediye Başkanı Ahmet Piriştina'nın ölümünün ardından yeni belediye başkanı, 21 Haziran'da Belediye Meclisi'nin Vali Yusuf Ziya Göksu'nun başkanlık yapacağı oturumunda seçilecek. Piriştina'nın zamansız ölümünün yarattığı şoku atlatanlar "Yeni başkan kim olacak" soruna yanıt aramaya başladı. Başkanlık koltuğuna oturacak isim 21 Haziran'da Göksu'nun yöneteceği toplantıda belirlenecek. Toplam 62 üyesi bulunan Meclis'te 39 CHP, 22 AKP ve 1 SHP'li üye bulunuyor. Yeni başkan salt çoğunlukla seçilecek. CHP Genel Başkanı Deniz Baykal, Genel Sekreter Önder Sav ve Genel Başkan Yardımcısı Eşref Erdem ile İzmir milletvekilleri de, dün taziyeleri kabul ederken bir yandan da belediye meclisinden bir üyeyi tespit etmek için toplantı yaptı. n İZMİR DHA 

İşte adaylar 

İzmir Büyükşehir Belediye Başkanlığı için adı geçen isimler arasında Konak Belediye Başkanı Muzaffer Tunçağ, Karşıyaka Belediye Başkanı Cevat Durak ve Narlıdere Belediye Başkanı Abdül Batur ön plana çıktı. Bu üç ismin yanı sıra eski Bornova Belediye Başkanı ve CHP Grup Başkanvekili Sırrı Aydoğan ile CHP'li Meclis üyesi seçilen Gürkan Şenışık'ın adı da başkan adayları arasında anılmaya başladı. Baykal ın milletvekilleri, il yönetimi ve meclis üyeleriyle görüştükten sonra karar vereceği kaydedildi. 



</TEXT>
</DOC>
