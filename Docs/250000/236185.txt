<DOC>
<DOCNO> 236185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko27.html </URL>
<DATE> 2004/04/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yönetim Kurulu Başkanı Telsim'in abone sayısı 10 milyon olmalıydı 
</HEADLINE>
<TEXT>

     Telsim Yönetim Kurulu Başkanı Mehmet Taşaltın, şirketin son birkaç aydır 'imajda' ciddi anlamda bir iyileşmeye doğru gittiğini gördüklerini söyledi. 
     Taşaltın, ''Avrupa Birliği Yolunda Türk Telekomünikasyon Sektörü Konferansı''nda basın mensuplarının sorularını yanıtladı. 
     Telsim'in TMSF'ye geçmesinin, şirketin iç yapısı açısından herhangi bir değişiklik olmasını gerektirmediğini kaydeden Taşaltın, ''Telsim'in Fon'a geçişi kendisi ile ilgili değil, İmar Bankası'ndan dolayıdır. Kamuoyunda sanki Telsim kendi iç işleyişindeki birtakım hukuki problemlerden dolayı TMSF'ye geçmiş gibi algılanıyor. Hiç alakası yok'' diye konuştu. 
     Yeni yönetim olarak, Telsim'in işleyişini olabildiğince hızlandırmaya çalıştıklarını ifade eden Taşaltın, halen 5 milyon 300 bin abonesi bulunan şirketin imajıyla ilgili şunları söyledi 
     ''Telsim'in son yıllardaki imajı farklı bir şekilde yansıdı. Layık olmadığı şekilde imaj kaybetmesi oldu. Ama Telsim'in son birkaç aydır imajda ciddi anlamda bir iyileşmeye doğru gittiğini görüyoruz. Bunu abone sayılarındaki artıştan görüyoruz. Belki bizim gönlümüzden geçen seviyeye henüz gelmedi ama artış trendine girdik.'' Teknik altyapı çalışmalarının bulunduğunu ve imajın yenilenmesi anlamında da kampanyalara başladıklarını bildiren Taşaltın, Telsim'in abone sayısının şu anda 10 milyonun üzerinde olması gerektiğini kaydetti. 
     Taşaltın, ''Bizim bir kere o hedefe ulaşmamız gerekiyor. Çünkü altyapısı, kapasitesi, geçmişteki birikimi nedeniyle 10 milyonu aşmış olması gerekir. Ama bu hedefe 1-3 ayda ulaşılmaz. Bunun da bilincindeyiz'' dedi. 
     2004 sonunda bir hayli mesafe alınması ve daha da büyümek gerektiğini ifade eden Taşaltın, Telsim'in satışına ilişkin bir soru üzerine, yönetim olarak bu konulara bakmadıklarını, satış konusuna girdikleri takdirde görevlerine konsantre olamayacaklarını söyledi. 
     Taşaltın, Telsim'in bilanço rakamlarının önümüzdeki günlerde netleşeceğini ve bunu kamuoyu ile paylaşacaklarını kaydederek, ''Bir iki ay içinde açıklayacağız ki şirketin profili ortaya çıksın ve değeri netleşsin'' dedi. 
     Telsim'in aleyhine süren davalarla ilgili olarak da Taşaltın, şirketin taraf olduğu davaların devam ettiğini, yönetimin değişmiş olmasının birşey değiştirmediğini kaydetti. 
     
</TEXT>
</DOC>
