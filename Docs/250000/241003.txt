<DOC>
<DOCNO> 241003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo18.html </URL>
<DATE> 2004/05/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Doğan Bütçemiz olanaklarıyla sınırlı en iyi transferleri yapacağız 
</HEADLINE>
<TEXT>

     Gaziantepspor Kulübü Başkanı Celal Doğan, iç transferde sorunları bulunmadığını, dış transferde kulübün bütçe olanakları ölçüsünde en iyi transferleri yapmaya çalışacaklarını söyledi. 
     Uzun süredir kent dışında bulunan ve konferanslara katılan Celal Doğan, Gaziantepspor'daki gelişmeleri AA muhabirine değerlendirdi. 
     Birinci Süper Futbol Ligi'ni 57 puanla 4. sırada tamamladıklarını, bunu başarı olarak kabul ettiğini belirten Doğan, ''Gaziantepspor çıtayı hep yüksekte tutmuştur. Ligin köklü kulüplerinden Galatasaray'ın, Beşiktaş'ın yaşadıkları, Bursaspor gibi yine köklü bir kulübün 2. lige düştüğü bir sezonda 57 puan ve lig dördüncülüğü bana göre başarıdır' dedi. 
     Türkiye'nin ülke puanının düşmesi nedeniyle bu yıl elde ettikleri sıralama başarısına rağmen UEFA Kupasına katılamadıklarına dikkat çeken Doğan, şöyle konuştu 
     ''Kavgalı, gürültülü, sorumsuz ve kışkırtıcı beyanatların verildiği ilginç bir lig yaşadık. Umarım bir daha böyle lig yaşanmaz. Gaziantepspor camiası olarak bu tür beyanatlardan ve olaylardan uzak durduk. En kritik maçlarımızda sahaya çıkarak 90 dakika mücadelemizi verdik ve kazandık. Formamızın onurunu ve haysiyetini düşündük. UEFA Kupası'nda bu kez 3. tura kadar yükselme başarısını gösterdik. Şanssız bir AS Roma maçı oynadık ve kupadan ne yazık ki bu turda elendik. Genç ve koşan bir ekiple ligde mücadele ettik. Gönül isterdi ki, şampiyonluğa oynayalım, bunun mücadelesini verelim. Ama bu tamamen camialarla ve kenetlenmeyle ilgili bir olay. Şehir halkının, sanayicinin, tüccarın, işçinin sahiplenmesi gereken bir olay. Bunu sağladığımız gün, şampiyonluğa da oynarız. Ama şu anda bu mümkün gözükmüyor.'' Gaziantepspor'un kentin takımı olduğunu, herkesin sahip çıkması gerektiğini vurgulayan Doğan, ''Aylık aidat 6, yıllık 72 milyon lira. Eğer bu kentte yaşayanlar bunu verip kulübe üye olmuyorsa benim yapacağım hiçbir şey yok. Kulübe zorla mı üye yapalım Aidatını veren herkes bu kulübün üyesidir, kapılarımız herkese de açıktır. Kimseye ambargo koymadık. Bu kulüp benim babamın malı da değil. Herkes sahip çıksın. İlerleyen bir zamanda tüzük değişikliği yapılacak bir kongreye gidebiliriz. Yönetimi daha aktif hale getirmek için çalışacak olanları listeye almayı düşünüyorum'' diye konuştu. 
     İç transferde sözleşmesi sona eren milli kaleci Ömer Çatkıç'ın menajeri ile bir araya gelineceğini, büyük kulüplerin gündeminde olan İbrahim Toraman'ın sözleşmesinin devam ettiğini anımsatan Doğan, Ömer ile anlaşmaya çalışacaklarını, Toraman ile ilgili gelişmeleri izlediklerini, dış transferde ise 3-4 kaliteli transfer yapmaya çalışacaklarını belirtti. 
     Doğan, sözleşmesi 31 Mayıs 2004 tarihi itibarıyla sona erecek olan teknik direktör Nurullah Sağlam ile yeniden anlaşma konusunda yönetim kurulu ile birlikte karar vereceklerini sözlerine ekledi. 
     
</TEXT>
</DOC>
