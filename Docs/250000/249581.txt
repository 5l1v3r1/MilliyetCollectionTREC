<DOC>
<DOCNO> 249581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun16.html </URL>
<DATE> 2004/06/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Korelinin yanı sıra 10 kadar yabancı daha Iraklıların elinde... 
</HEADLINE>
<TEXT>

     Irak'ta kaçırılarak, öldürülme tehdidinde bulunulan Güney Korelinin yanı sıra 10 kadar yabancının daha Iraklı direnişçilerin elinde olduğu bildirildi. 
     Kaçırılan Korelinin çalıştığı şirketin başkanı Kim Çun-ho, Yonhap ajansına yaptığı açıklamada, direnişçilerle görüşmek için Felluce'ye gönderilen Irak'taki bir çalışanlarının, Iraklıların elinde 10 kadar yabancı gördüğünü söyledi. 
     Kim, bu kişiler arasında en az bir Avrupalı gazeteci ve Amerikan Halliburton şirketinin inşaat ve mühendislik birimi KBR için çalışan birkaç kişi bulunduğunu belirtti. 
     El Cezire televizyonunda dün yayımlanan görüntülerde, arkalarında Ebu Musab Zerkavi'nin lideri olduğu ''Cemaat El Tevhid ve Cihad'' grubunun yazısı görülen Iraklılar, Seul hükümetinden Irak'taki askerlerini çekmelerini istemiş, taleplerinin yerine getirilmemesi halinde Arapça çevirmeni olan Kim-Sun-il'in ''kafasını kesmekle'' tehdit etmişlerdi. 
     
</TEXT>
</DOC>
