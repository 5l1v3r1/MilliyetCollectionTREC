<DOC>
<DOCNO> 226855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko08.html </URL>
<DATE> 2004/03/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
DYO, Mısır'da kuracağı ortaklığın süresini 1 ay uzattı... 
</HEADLINE>
<TEXT>

     DYO Boya Fabrikaları ve Sanayi A.Ş.'nin Mısır'da kuracağı ortak şirketle ilgili sözleşmenin tamamlanma süresi 1 ay uzatıldı. 
     DYO'dan Borsa'ya gönderilen açıklamada, Mısır'da oto tamir ve mobilya boyaları konusunda fason üretim yaptırarak ürünlerin satış, pazarlama, dağıtım ve teknik servis faaliyetlerini gerçekleştirmek amacıyla UPC Universal Paints Company Ltd. şirketiyle 200 bin dolar sermayeli bir şirket kurulacağı anımsatıldı. 
     Açıklamada, DYO'nun kurulacak şirket sermayesine yüzde 15 oranında 30 bin dolar bedelle iştirak etmesine ilişkin 24 Ekim 2003'de yapılan Joint Venture anlaşması doğrultusunda, şartların yerine getirilmesi kaydıyla işlemlerin en geç 29 Mart 2004 tarihine kadar tamamlanması konusunda mutabakata varıldığı, ancak söz konusu şartların bir kısmının halen tamamlanmaması nedeniyle sözleşme süresinin 30 Nisan'a kadar uzatılmasına karar verildiği bildirildi. 
     
</TEXT>
</DOC>
