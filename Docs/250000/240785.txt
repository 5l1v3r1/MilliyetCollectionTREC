<DOC>
<DOCNO> 240785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur18.html </URL>
<DATE> 2004/05/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beyaz ekmekte kanser tehlikesi iddiası... 
</HEADLINE>
<TEXT>

     Tüketici Dernekleri Federasyonu TÜDEF Başkan Yardımcısı Sıtkı Yılmaz, kanserojen etkisi nedeniyle tüm AB ülkelerinde kullanımı yasak olan ''Benzoil Peroksit''in, Türkiye'de unların beyazlatılmasında yoğun olarak kullanıldığını bildirdi. 
     Yılmaz, yaptığı yazılı açıklamada, hormon ve zirai mücadele ilaçlarının, yasal sınırlarla belirlenen miktarlarda, gerekli zamanlarda, tekniğine ve gereğine uygun, bilinçli şekilde kullanılması gerektiğini belirtti. 
     Bu maddeleri çok miktarda kullanıp, daha iyi sonuç alacağını zanneden bilinçsiz kişilerin, uygulamada problemlere neden olduğuna işaret eden Yılmaz, ''Kanserojen etkisi nedeniyle tüm AB ülkelerinde kullanımı yasak olan benzoil peroksit, ülkemizde unların beyazlatılmasında yoğun olarak kullanılmaktadır. Bu maddenin kullanımı, hem sağlık açısından tehlikeli hem de rekabet açısından büyük haksızlık yaratıyor. Hamur güçlendirici olarak bilinen potasyum bromat da ekmekte kanserojen etkiye neden olan bir başka katkı maddesi'' dedi. 
     Yılmaz, odunla pişirilen ekmeklerin, ısı emdiği için sağlık açısından zararlı olduğuna dikkati çekerek, un ağartma maddelerinin muhtemel tehlikelerine ilişkin şunları kaydetti 
     ''Ülkemizde binden fazla un fabrikası bulunuyor. Bu yüzden, ekmeğe katılan miktarı kontrol etmek mümkün değildir. Makarnalık buğdaylarda yan ürün olarak elde edilen irmikaltı unları, daha pahalı olan ekmeklik un gibi yapabilmek için, sarımsı rengini gidererek, beyazlaştırmak mümkündür. Ağartıcı kullanarak tüketiciyi yanıltan ve haksız kazanç sağlamaya çalışanlar, piyasanın dengesini bozup, güveni kötüye kullanabilirler. Ülkemize dışarıdan ithal edilecek bu maddelere gereksiz yere döviz ödeneceği gibi, iç piyasada haksız rekabet ve tüketiciyi aldatmak amacıyla hareket eden satıcılar, yeni problemlerin doğmasına neden olabilirler.'' 
     
</TEXT>
</DOC>
