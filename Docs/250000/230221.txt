<DOC>
<DOCNO> 230221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonspo14.html </URL>
<DATE> 2004/04/10/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Birinci Yanlış oyuncu değişikliği sonucu maç 4-3 oldu... 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, yanlış oyuncu değişikliği ve rehavet sonucu maçın son dakikalarda 4-3'lük skora gelindiğini söyledi. 
     Mehmet Birinci, 4-3'lük galibiyetleriyle sona eren maçın ardından yaptığı değerlendirmede, ilk yarıda iyi bir futbol oynayamadıklarını, ancak devreyi 2-1 önde kapattıklarını belirterek, ''İkinci yarıya iyi başladık ve 4-1'lik üstünlük yakaladık. Ancak son dakikalarda yanlış oyuncu değişikliği ve rehavet sonucu maç4-3'e geldi. 4-4 de bitebilirdi. Maçtan galibiyetle ayrılmayı başardık'' dedi. 
     Trabzonspor'un Bursaspor'u yenmesiyle aralarındaki puan farkının 5'e yükseldiğini kaydeden Birinci, ''Trabzonspor'a aldıkları galibiyetten dolayı teşekkür ediyorum'' diye konuştu. 
     Adanaspor Teknik Sorumlusu Ahmet Ziya Yüce ise matematiksel olarak ligde kalma şanslarının kalmadığını söyledi. 
     Yüce, Adanaspor camiasının büyük bir camia olduğunu dile getirerek, ''Böyle bir camia olarak çok üzülüyoruz. Matematiksel olarak şansımız kalmadı. Ancak son dakikaya kadar ligde mücadelemizi sürdüreceğiz'' dedi. 
     Ligde bundan sonra da genç oyunculara forma şansı vermeyi sürdüreceğini belirten Yüce, ''Gelecek yılın iskeletini oluşturacağız. İyi bir dönem geçirip, gelecek sezon eski günlerdeki gibi Adana'yı temsil etmek istiyoruz'' diye konuştu. 
     
</TEXT>
</DOC>
