<DOC>
<DOCNO> 242644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko12.html </URL>
<DATE> 2004/05/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Jojoba, keşfedilmeyi bekliyor... 
</HEADLINE>
<TEXT>

     Anavatanı ABD'nin Arizona ve Kaliforniya eyaleti ile Meksika'nın kuzeyindeki çöl alanları olan ve çok sayıda ürünün hammaddesi konumundaki jojoba bitkisinden, bir dekar alanda 10 milyar lira gelir elde edilebildiği bildirildi. 
     Çukurova Üniversitesi Ç.Ü Ziraat Fakültesi Bahçe Bitkileri Bölümü Öğretim Üyesi Prof. Dr. Semih Tangolar, AA muhabirine yaptığı açıklamada, TÜBİTAK Adana Üniversite- Sanayi Ortak Araştırma Merkezi ÜSAM ile üniversitelerinin bahçe bitkileri ve gıda mühendisliği bölümleri işbirliğiyle ''jojoba yağı projesi'' yürüttüklerini belirtti. 
     Tangolar, iki dekar alanda deneme üretimi de yaptıkları projedeki amacın, Akdeniz ikliminin etkili olduğu alanlarda, kıraç koşullarda bile yetişebilme özelliği olan jojoba bitkisinin uygun derim zamanının ve çoğaltılma olanaklarının araştırılması olduğunu kaydetti. 
     Tangolar, jojoba tohumlarının ortalama yüzde 50 yağ içermesi, bu yağın ender görülür özellikleri ve çeşitli kullanım alanlarıyla dünyada yüksek talep gördüğünü ifade ederek, şöyle konuştu 
     ''Jojoba yağı, yüksek sıcaklık ve basınç altında çalışan makinelerde, sabun, şampuan, saç besleyicileri, mum, deterjan, reçine koruyucu kaplama ve çürümeyi engelleyici maddelerin yapımında, matbaa mürekkebi, lastik, krem, ilaç, yapıştırıcı, kozmetik ve çok sayıda başka maddenin üretiminde hammadde olarak kullanılıyor. Bu kullanım alanlarının yanında, yağ üretiminden arta kalan ve yüzde 30-35 kadar protein içeren kısmı da hayvan yemi olarak değerlendiriliyor.'' Jojoba bitkisinin sıcak ve soğuk koşullarda, her türlü toprak alanında yetişebildiğine dikkati çeken Tangolar, şöyle devam etti 
     ''Bu bitki, kısa süreli -5,-9 santigrat düşük sıcaklıklara ve 35-45 santigrat gibi yüksek sıcaklıklara dayanıklı, 9-10 metreye kadar inen kökleriyle kurak, verimsiz ve yüzde 0.7 kadar tuzlu topraklarda yetişebiliyor. Ayrıca, 100-200 yıl kadar yaşayabilmesi ve önemli zararlara neden olan belirgin bir hastalık ve zararlısının olmaması gibi yetiştiricilik özelliklerine sahip.'' 
     
     TİCARİ GETİRİSİ 

     Tangolar, jojoba bitkisinin başta ABD ve Meksika olmak üzere, Arjantin, İsrail gibi ülkelerde ticari amaçla yetiştirildiğini belirtti. 
     Yapılan son istatistiklere göre jojoba yağına yıllık talebin 3 milyon ton seviyelerinde olduğunu kaydeden Tangolar, şunları kaydetti 
     ''Dünyadaki mevcut üretim talebi karşılamaktan uzak görünüyor. Bu nedenle yeni üretim alanlarına gereksinim var. Ülkemizin özellikle Akdeniz bölgesinin sahil kesimi ile Güneydoğu Anadolu Bölgesi'nin geneli jojoba yetiştiriciliğine çok uygun. Jojoba bitkisinden bir dekar alandan yaklaşık 500 ila bin kilogram tohum elde ediliyor. Tohumun kilogram fiyatının en az 10 milyon lira olduğu düşünüldüğünde bir dekar alandan 5-10 milyar lira gelir elde edilebilir. Bu gelirin çok yüksek harcama gerektirmeden daha az emekle elde edilmesi konunun çekiciliğini artırmaktadır.'' 
     
     ÜRETİMDEKİ ENGELLER 

     Tangolar, Türkiye'de araştırma ve üretim amaçlı birkaç alan dışında ticari anlamda kurulmuş jojoba plantasyonunun bulunmadığını ifade etti. 
     Özellikle yağ, kozmetik sanayi ile ihracat sektörünün konuya yeterli ilgi göstermediğini, bunun üretimin yaygınlaşmamasının en önemli nedenlerinden biri olduğunu kaydeden Tangolar, şöyle devam etti 
     ''Jojoba bitkisinin ürünü olan tohumun işleme sanayi ülkemizde yerleşmiş olmadığından iç satım olanağı hemen hiç bulunmamakta. Bu nedenle üreticiye jojoba tohumu veya işlenmiş ürünlerinin satın alınabileceği inancının verilememesi üretimin önünde önemli bir engel. Bu engeller aşıldığında Türkiye'de jojoba üretiminde çok kısa sürede belirgin artışlar görülmesi kaçınılmaz olacaktır. 
     Konuya gereken önem verildiğinde çok az destekle üreticinin bu ürüne yönelmesi sağlanabilir. Böylece, bölge ve ülke ekonomisine yüksek düzeyde katkı sağlanabilir. Yetiştiricilikle ilgili gerekli teknik altyapımız var. Projeye ilgi duyan sanayicilerin ÜSAM'a başvurmalarını istiyoruz.'' 
     
</TEXT>
</DOC>
