<DOC>
<DOCNO> 233774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun20.html </URL>
<DATE> 2004/04/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Hollanda, radikal islamcı kitabı tartışıyor 
</HEADLINE>
<TEXT>

     
     Yusuf Bakırcı bildiriyor 

     
Hollanda'nın başkenti Amsterdam'da bir imam tarafından İslamiyet ile ilgili yazılan kitap, tartışma yarattı. Meclis, önümüzdeki hafta acil gündem maddesi olarak kitabı ele alacak. 
     Amsterdam'daki El-Tevhid Camii'nin imamı tarafından yazılan ''Müslümanlık Yolu'' isimli kitapta, ''kadınların eşleri tarafından dövülmesinin normal olduğu, eşcinsellerin öldürülmesine hoşgörüyle bakılabileceği'' görüşleri dile getiriliyor. 
     Koalisyon ortaklarından Liberal Parti ve Hıristiyan Demokrat Parti milletvekilleri, dün akşam yapılan meclis oturumunda, ırkçı görüşleri savunduğu belirtilen kitabın gündeme alınarak görüşülmesi talebiyle önerge verdiler. 
     Kabul edilen önerge çerçevesinde, meclis konuyu acil gündem olarak Çarşamba günü görüşecek. 
     Önergede, hükümetin kitabı yazan imama karşı girişimde bulunması ve caminin kapatılması da isteniyor. 
     
</TEXT>
</DOC>
