<DOC>
<DOCNO> 225073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/temelkuran.html </URL>
<DATE> 2004/03/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Hamas, üniversiteliler ve elemtere fiş üzerine 
</HEADLINE>
<TEXT>
   "İmkansızı isteme" olayı 
   
   Bugün yazımıza "eğlendirirken düşündüren" bir soru ile başlıyoruz. Aşağıdaki metin nereden alınmıştır 
   "İmkansızı iste İmkansız, bu dünyayı değiştirebilecek gücü içlerinde keşfetmek yerine kendilerine sunulan dünyada yaşamayı daha kolay bulan, küçük insanların ortaya attığı büyük bir kelimedir. İmkansız bir gerçeklik değil, bir görüştür. İmkansız bir iddia değil, meydan okumadır. İmkansız bir potansiyeldir. Geçicidir. İmkansız yoktur." 
   Sevgili izleyenler, siz sorumuzun cevabını düşünürken biz de gündemde biraz yüzelim dilerseniz. 
   
   "Cehennemin kapıları" 
   Şeyh Yasin'in İsrail'in devlet cinayeti ile öldürülmesinden sonra "cehennemin kapıları" herkesin kabul ettiği üzere, açıldı. 
   Ne oldu peki Uluslararası toplum İsrail Başbakanı Şaron'un işlediği cinayeti çok kınadı. Çok sarsıldılar falan filan. Ama bir ambargodur, bir uluslararası yaptırımdır, tabii ki kimse bunların sözünü bile etmedi. Irak'ı yıllarca ambargo manyağı yapıp 500 bin çocuğun bu sebeple ölümüne yol açan, yani ambargo konusunda müthiş tecrübeli ve hassas olan ABD ne düşünüyor acaba konuyla ilgili Yani hakikaten siz de inanıyor musunuz Şaron'un bu cinayeti bir cinnet anında ve tek başına işlediğine Yani Büyük Ortadoğu Projesi'nden bağımsız olarak Ortadoğu'daki "kar ortağı" ABD'den habersiz olarak 
   
   Kem gözlere şiş 
   Hiç ABD'den habersiz bir şey olabilir mi buralarda Kafanızdan geçenler bile yani, öyle gelişigüzel geçecek değil herhalde. O fikirlerin düzenlenmesi, kaydedilip denetlenmesi, sonra tasnif edilmesi, yerine göre cezalandırılması icap eder. Bu yüzden işte büyüklerimiz, geçtiğimiz günlerde, bu işin erbabına, ABD'ye başvurup danışmanlık almışlardır. Çağdaş fişleme "concept'ini" ta oralardan buralara hiçbir zahmetten kaçınmayarak getirenler, işin aciliyeti sebebiyle telaşlanıp "fişleme metnini" aynen tercüme etmişlerdir. Bu sebepten ülkemizde "Klux Klan Klu Ku Klax" "Ku Klux Klan" sözcüğünün içinden çıkan Türk var mıdır acaba adlı zenci karşıtı örgütün üyelerinin de fişlenmesi talep edilmiştir kaymakamlıklardan. Kaymakamlıklar da memleketimizdeki zenci sıkıntısı sebebiyle sadece AB ve ABD yandaşlarının fişlenmesi üzerinde çalışabilmişlerdir. 
   Ne oldu peki Fişleme meselesinin kurbanları "AB yandaşları" da olunca, yani iş beyaz Türklere ve hatta iktidarda olan çevrelere de dokununca şöyle rahat rahat bir patırtı kopartılabildi basın - yayın aleminde. Boylu boyunca bir eleştiri, sert sert konuşmalar filan, bayağı hakkından gelindi yani fiş olayının. İşte tam bu aşamada sormak isterim Öğrenciler patlıcan mıdır 
   İstanbul Üniversitesi'ndeki "kameralama" meselesi aylardır sürüyor. Öğrenciler, dakika dakika gözetleniyor. Fişlenen öğrenciler, okul dışında yaptıklarından bile sorumlu tutulurken yekün şöyle oluyor 150 öğrenci için 550 soruşturma 
   Şimdi yani öğrenciler fişlenince tam günah sayılmıyor mu 
   
   Başta sorduğumuz soruyu cevaplamanın zamanı sevgili izleyenler 
   Metin bir öğrenci bildirisinden, bir sol dergiden, eski bir 68'linin sözlerinden alınmamıştır. Metin, bir spor giyim markasının reklamında kullanılmaktadır. Dolayısıyla metin yazarı hakkında fişleme işlemi yapılmayacaktır 
   
      
   
</TEXT>
</DOC>
