<DOC>
<DOCNO> 206196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun05.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir elinde timsah bir elinde bebek... 
</HEADLINE>
<TEXT>

     Ünlü timsah avcısı Steve Irwin, Avustralya'da yaptığı bir gösteride, timsah beslerken yanında bir aylık oğlunu da bulundurunca büyük tepki çekti. 
     Irwin'in, Beerwah'taki sürüngenler parkında yaptığı halk ve basına açık gösteride, bir eliyle dev timsaha tavuk yedirirken, diğer kolunda oğlunu tutması üzerine halk, 7 televizyon kanalının yanı sıra hükümetin aile kriz hattı ile polisi telefon yağmuruna tuttu. 
     Çocukları ve aileyi koruma kurumları da Irwin'in davranışının çocuk suiistimaline girdiğini belirterek tepkilerini dile getirdiler. 
     Halkın Irwin'in bu hareketini, ünlü şarkıcı Michael Jackson'ın balkondan oğlunu sarkıtmasına benzettiği belirtildi. 
     Irwin, Herald Sun gazetesine yaptığı açıklamada kendini savunurken, çocuğunu asla tehlikeye atmayacağını, timsahın kontrolüne sahip olduğunu söyledi. 
     
</TEXT>
</DOC>
