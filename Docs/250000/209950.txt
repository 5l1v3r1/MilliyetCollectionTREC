<DOC>
<DOCNO> 209950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo25.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Beşiktaş'ın 10 yıllık geleceğini hazırlamak istiyorum 
</HEADLINE>
<TEXT>

     Nişantaşı Nuri Akın Lisesi tarafından ''Yılın spor adamı'' seçilen Beşiktaş Teknik Direktörü Mircea Lucescu, düzenlenen törenle ödülünü aldı. 
     Nişantaşı Nuri Akın Lisesi'nde düzenlenen törende, Lucescu'ya ödülünü Şişli İlçe Milli Eğitim Müdürü Nevzat İspirli ile okul müdürü Hamdullah Kaşıkçı verdi. Rumen teknik adam da okul müdürüne Beşiktaş forması hediye etti. 
     Okula ve tören yapılan salona öğrencilerin sevgi gösterileri arasında giren Lucescu, daha sonra soruları yanıtladı. 
     Genelde gittiği kulüplerde 100 yıl kalacakmış gibi çalıştığını vurgulayan Lucescu, şunları söyledi 
     ''Geçerli ve kalıcı bir şey yaratmak için, dereceye hep derinlemesine bakarım. Antrenör kariyerime Romanya'da küçük bir şehirde başladım. 5 yıl kaldım ve takımımı 1. lige çıkardım. Ayrıldığımda da 10 yıllık bir ekip bıraktım. Beşiktaş'ta da uzun süreli bir plan yapıyorum. Beşiktaş'ın en az 10 yıllık geleceğini hazırlamak istiyorum.'' 
     
     YİNE DAUM'U ELEŞTİRDİ 

     Lucescu, bir öğrencinin, ''Fenerbahçe, Çaykur Rizespor galibiyeti ile size 3 puan daha yaklaştı. Bu sizi tedirgin mi ediyor, yoksa hırslandırıyor mu '' sorusuna, şöyle yanıt verdi 
     ''Maçın tekrarı ile ilgili düşüncelerimi bugün basın mensuplarına açıkladım. Kurulun verdiği kararı normal karşılıyorum. Ancak Daum'un tekrar maçını oynamayı kabul etmesini anlamıyorum. Ben olsam kabul etmezdim. Bu durumda karşısındaki antrenörlerin gözüne bakıp elini nasıl sıkacak. Sadece Hikmet Karaman'ı kastetmiyorum, Galatasaray, Trabzonspor ve Gençlerbirliği gibi takımlar da bu kararla avantaj kaybetti. Her meslekte meslektaşlarınıza saygı duymalısınız. Bir antrenörü ve oyuncularının başka birinin yaptığı hata nedeniyle cezalandırmamak lazım. Başkalarının haklarına karşı saygı duymalısınız, aksi takdirde çok zorluk yaşarsınız.'' 
     
     ''HALA GENCİM'' 

     Rumen teknik adam, bir öğrencinin, ''Genç olsaydınız, Türkiye'de hangi takımda oynamak isterdiniz'' sorusu karşısında ise ''Ben hala gencim'' dedi. 
     Kulüp başkanı olması halinde kimi teknik direktör yapacağı sorusuna ''Oğlum Razvan'ı, çünkü O da benim gibi düşünüyor'' diyen Lucescu, verilen ödül için de, ''Bu ödül beni çok mutlu etti. Öğrencilerimiz temiz ruhla, içlerinden gelen hırsla ve hiçbir kıskançlığa düşmeden bana bu ödülü layık gördü. Kendilerine teşekkür ediyorum'' şeklinde konuştu. 
     
     RUMEN PARLAMENTERLER DE TÖRENDEYDİ 

     Türkiye'ye çeşitli temaslarda bulunmak için gelen eğitim ile kadın ve erkek eşitliği komisyonundan 10 Rumen milletvekili de Lucescu'nun ödül törenine katıldı. 
     Tören öncesi Lucescu ile bir süre sohbet eden parlamenterler, daha sonra salona geçerek töreni izledi. 
     Milletvekilleri adına törende bir konuşma yapan Prof. Paun Ion Otiman, Lucescu için programlarını değiştirerek, bu törene katıldıklarını söyledi. 
     Otiman, Lucescu'nun Türkiye ve çalıştığı diğer ülkelerde, resmi olmasa da ülkesinin büyükelçiliğini yaptığını belirterek, ''Lucescu'yu zekasından ve performansından dolayı kutlarız. Umarım Beşiktaş, sadece Türkiye'de değil, Avrupa'da da şampiyon olur. O'nu Romanya'da bekliyoruz'' diye konuştu. 
     Bu arada Rumen parlamenterler de Lucescu'ya hediyeler verdi. Ayrıca öğrenciler Lucescu'ya forma ve top imzalatmak için adeta birbirleriyle yarıştı. 
     Öte yandan Lucescu'ya ilk soruyu bir bayan sorması üzerine Rumen teknik adam, ''Bayanlar erkeklerden her zaman daha cesaretli. Ben 20 yıl içinde bayanların, erkeklerden daha iyi futbol oynayacağına inanıyorum'' dedi. 
     
</TEXT>
</DOC>
