<DOC>
<DOCNO> 230574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun19.html </URL>
<DATE> 2004/04/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Son durum... Irak'ta rehine krizi sürüyor... 
</HEADLINE>
<TEXT>

     Çin hükümeti, Irak'ta 7 vatandaşının kaçırıldığını doğruladı ve serbest bırakılmaları çağrısı yaptı. 
     BBC'nin haberine göre, Çin vatandaşları, Irak'tan Ürdün'e geçişlerinin kısa süre ardından, Felluce'de kaçırılmışlardı. Çin yetkilileri, başta, vatandaşlarının Irak'ta ne yaptığını açıklamaktan kaçınmıştı. Durum, Çin'in Irak savaşına muhalefeti nedeniyle şaşkınlık yarattı. 
     Iraklı milislerce, geçen hafta kaçırılan 3 Japon vatandaşının serbest bırakılması için çabalar ise devam ediyor. 
     
     Koizumi Askerlerimizi çekmeyeceğiz 
     Konu, Uzak Doğu turunun ilk durağındaki Amerika Birleşik Devletleri Başkan Yardımcısı Dick Cherey'in, Japonya Başbakanı Junichiro Koizumi ile görüşmesinde de gündeme geldi. 
     Koizumi, görüşmenin ardından yaptığı açıklamada, Irak'taki 550 askerlerini çekmeyeceklerini söyledi. Koizumi'nin açıklamaları Cheney tarafından memnuniyetle karşılandı. 
     Cheney'in Salı günü de Çin'e gitmesi ve buradaki görüşmelerde de Irak'ta kaçırılan Çin vatandaşlarının gündeme gelmesi bekleniyor. 
     
     Felluce'de ateşkes delindi mi 
     Irak'ın Felluce kentinde ilan edilen ateşkesin süresi, taraflar arasında kalıcı bir çözüme ulaşılmasını amaçlayan müzakerelere şans tanımak amacıyla dün uzatılmıştı. Ancak gece boyunca yeni çatışmalar yaşandığının haberleri geliyor. 
     Reuters haber ajansının konuştuğu Felluceliler, şehrin bir bölümünden, şafaktan 3 saat kadar önce, patlamalar ve silah sesleri duyduklarını, Amerikan helikopterlerinin de şehrin üzerinde uçtuğunu söylüyor. 
     Ancak Fransız Haber Ajansı'na konuşan ve taraflar arasında arabuluculuk görevini üstlenen, Irak İslami Partisi'nin önde gelen üyelerinden Alaa Mekki, Amerikan güçleri ile isyancıların, ateşkesi bu geceye kadar uzatma konusunda anlaştıklarını söyledi. 
     
     6 günde 600 ölü 
     Felluce'deki hastane yetkililerine göre, kentte 6 gündür süren çatımalarda, çoğunluğu kadın ve çocuk, 600'den fazla kişi öldü. Ölenler Felluce'deki iki futbol sahasına gömüldü. 
     Bağdat'ın batısında dün yaşanan çatışmalarda ise, 3 Amerikan deniz piyadesi öldü. Aynı bölgede bir de Amerikan helikopteri düşürüldü. 
     
</TEXT>
</DOC>
