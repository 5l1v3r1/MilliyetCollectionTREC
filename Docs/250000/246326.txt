<DOC>
<DOCNO> 246326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonyas02.html </URL>
<DATE> 2004/06/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hamburger yiyerek zayıfladı... 
</HEADLINE>
<TEXT>

     ABD'de bir ay boyunca öğünlerinde hamburger yiyen bir kadın yaklaşık 4.5 kilo verdi. 
     Soso Whaley, bir ay boyunca McDonald's'dan ''büyük boy mönü'' yiyerek 12 kilo alan ve bunu bir belgesel film haline getiren Morgan Spurlock'a yanıt vermek amacıyla bu girişimde bulunduğunu belirtti. 
     Spurlock'ın tezlerini çürütmek amacıyla onun gibi üç öğün fastfud yediğini anlatan Whaley, McDonald's yemeklerinin şişmanlatmadığını, aksine bilinçli seçim yapıldığında zayıflattığını savundu. 
     Spurlock'ın denemesinde günde 3 bin ila 5 bin kalori aldığını kendisininse 1800-2000 kaloriyi geçmediğini belirten Whaley, Spurlock gibi ''büyük boy mönü'' değil, tek bir ürüne yöneldiğini anlattı. 
     Sabahları pastırma, yumurta ve peynir ile portakal suyundan oluşan kahvaltıdan aldığını kaydeden Whaley, öğlenleri bir peynirli hamburger, bir salata ve yoğurt parfe gibi seçenekler denediğini belirtti. 
     Whaley, bir ay sonunda kolesterolünün de 237'den 197'ye düştüğünü savundu. 
     McDonald's şirketi ile hiçbir ilgisinin bulunmadığını da belirten Soso Whaley, zayıflamak isteyenlere ayrıca lokmalarını iyi çiğnemeleri önerisinde bulundu. 
     ''Lokmaları 15-20 kez çiğneyin'' diyen Whaley, önemli noktanın, hızlı yemek yeme alışkanlığından kurtulmak olduğunu vurguladı. 
     Morgan Spurlock, bir ay süreyle McDonald's'dan ''büyük boy mönü'' yemiş, 12 kilo almış ve bu süreci belgesel filmi olarak çekmişti. 
     
</TEXT>
</DOC>
