<DOC>
<DOCNO> 227386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas27.html </URL>
<DATE> 2004/03/31/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Japonya'da ulusal marşı söylemeyi reddeden öğretmenlere ceza 
</HEADLINE>
<TEXT>

     Japonya'da lise mezuniyet töreninde ulusal marşı söylemeyi reddeden 200 kadar öğretmenin cezalandırılacak olması, ülkede milliyetçilik ve ifade özgürlüğü tartışmasını yeniden canlandırıyor. 
     Öğretmenlerden Mitsushi Kaneko, Tokyo Büyükşehir Belediyesi'ne bağlı kamu liselerindeki mezuniyet töreni sırasında ayağa kalkmayı ve marş söylemeyi reddettikleri için yaklaşık 200 kadar öğretmene ceza verilmesinin beklendiğini söyledi. 
     Kaneko, düzenlediği basın toplantısında, ''En çok korktuğumuz şey, Japon eğitim sisteminden özgürlüğün çekilip alınıyor olmasıdır'' dedi. 
     Tokyo Büyükşehir Belediyesi'nden bir yetkili ise belediye eğitim komisyonunun bazı öğretmenleri cezalandırma kararı aldığını, ama bu öğretmenlere büyük ihtimalle formalite olarak uyarı cezası verileceğini söyledi, ancak kaç kişiye ceza verileceğini belirtmedi. 
     Yetkili, ''Biz çocuklarımızı mezuniyet törenlerine onurla gönderiyoruz. Yoksa bu yurtseverliği güçlendirmek ya da milliyetçilikle ilgili bir şey değil'' dedi. 
     Ancak basında çıkan haberlere göre, bazı öğretmenlerin nisandan başlayarak kısa dönemli olarak işe alındığı, bunun da yeni öğretim yılı başladığında sözleşmelerinin iptal edilebileceği anlamına geldiği belirtiliyor. 
     
     BAYRAK VE MARŞ TARTIŞMASI 

     Hinomaru Yükselen Güneş adıyla anılan Japonya Bayrağı ve Japon İmparatoru'nu övmek için yazılan tek kıtalık bir şiir olan ulusal marş ''Kimigayo'', özellikle İkinci Dünya Savaşı'nda Japon militarizminin sembolü haline gelmişti. 
     Geleneksel Japon şiirinin bir türü olan ''waka'' tarzında yazılan Kimigayo, 1868-1912 arasındaki Mejici döneminde Hayaşi Hiromori adlı besteci tarafından, çok eski ''waka'' tarzı şiirlerin bulunduğu bir derleme kitaptan alınarak bestelenmişti. 
     İkinci Dünya Savaşı'nda Japon militarizminin simgesi haline gelmeleri nedeniyle, savaşın bitiminde bayrak ve marş Amerikan idaresi tarafından yasaklanmıştı. 
     Marş ve bayrak, ancak 1999'da liberal hükümet zamanında çıkarılan bir yasayla ulusal marş ve ulusal bayrak haline getirilmişti. 
     Marş ve bayrağa karşı, özellikle ''marşı söylemeye zorlanmalarının düşünce özgürlüğünün ihlali olduğunu'' savunan öğretmenler olmak üzere, Japon toplumunun bazı kesimlerinde tepkilerin hala güçlü olduğu belirtiliyor. 
     Son tartışmalar ise geçen yıl başlamıştı. Milliyetçi Vali Şintaro İşihara'nın başında bulunduğu Tokyo idaresi, geçen yıl daha önce görülmemiş bir şekilde bir emir yayımlayarak, Büyükşehir Belediyesi'ne bağlı liselerdeki öğretmenlerin, mezuniyet törenlerinde ayağa kalkıp marşı söylemeleri gerektiğini, aksi takdirde cezalandırılacaklarını bildirmişti. 
     Bu emre karşı bir dilekçe kampanyası açan öğrenci velileri grubundan Emiko Maruhama ise son haberler üzerine yaptığı açıklamada, ''İnsanların bayrağı ve marşı sevmemesi gerektiğini söylemiyoruz. Sorun, insanların tarihten koparılamayacağıdır. Birçok insanın, tıpkı Nazilerin kendi bayrak ve marşlarını kullanması gibi kullanılan bu simgelere karşı karmaşık duygular beslediği tarihsel bir gerçektir'' dedi. 
     
</TEXT>
</DOC>
