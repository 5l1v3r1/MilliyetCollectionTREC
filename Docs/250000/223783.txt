<DOC>
<DOCNO> 223783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy08.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, başkanlık koltuğundan ineceği güne hazırlanıyor... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Türkiye ve yurtdışındaki üniversitelerden ders vermek ve medya kuruluşlarında program yapmak üzere teklifler aldığını, ancak bu teklifleri önümüzdeki sonbahardan sonra değerlendireceğini bildirdi. 
     Görev süresinin dolacağı 28 Mart yerel seçimlerinden sonra neler yapacağına ilişkin AA muhabirinin sorularını yanıtlayan Gürtuna, ailesiyle yeniden birlikte yaşamayı ve yılların getirdiği özlemi gidermeyi öncelikli olarak düşündüğünü söyledi. 
     İstanbul Büyükşehir Belediye Başkanlığına seçildiğinde küçük bir çocuk olan oğlunun şimdi kocaman bir delikanlıya dönüştüğünü, küçük kızının da genç kız olduğunu anlatan Gürtuna, şöyle dedi 
     ''Onları doğru dürüst sevemeden, kucağımıza oturtup hoplatıp zıplatmadan, onlarla sevgileri tam anlamıyla yoğun bir şekilde paylaşamadan bir süreç yaşadık. Bir baba olarak bu eksikliği gidermek için çaba sarf edeceğim. Çünkü İstanbul benim için hem çocuğum hem anam hem babam oldu. İstanbul benim her şeyim. Bütün ömrümü, enerjimi İstanbul'a teksif ettim. Bu süredeki ailemle eksikliğimi tamamlamak istiyorum.'' Gürtuna, bunların dışında bol bol kitap okuyacağını ifade ederek, hem araştırma yapmak hem de bilgilerini tazelemek amacıyla ailesiyle birlikte birkaç ay İngiltere, Fransa ve Amerika'da kalacağını kaydetti. 
     
     ''AİLEM ADAY OLMAMAMA MEMNUN'' 

     İstanbul Büyükşehir Belediye Başkanlığı'na yeniden aday olmadığı için ailesinin çok memnun kaldığını vurgulayan Gürtuna, ''Şimdiden birlikte olabileceğimiz programlar yapıyorlar. Biz ev halkı olarak birbirimizi yeniden keşfetmeye, birbirimizle yeniden yaşamaya hazırlanıyoruz'' dedi. 
     Gürtuna, İstanbul için düşünce ve proje üretme çalışmalarının devam edeceğini, bunun da akademik ve fikir kulüpleri seviyesinde olacağını dile getirerek, şunları kaydetti 
     ''Halkla, sivil toplumla iç içe olmayı sürdüreceğim. Dolayısıyla İstanbul'u bırakmak, terk etmek gibi niyetim asla yok. İstanbul'a bir kırgınlığım, küskünlüğüm olmadığı gibi, aksine İstanbul halkının her gittiğim yerde sevgisini derin bir şekilde ifade etmesi benim İstanbul'a ve İstanbul halkıyla olan bağlarımı daha da güçlendiriyor. Onun için gücüm yettiğince İstanbul'a hizmete devam edeceğim.'' 
     
     ''YOKSULLUK VE İŞSİZLİK ÜZERİNE ÇALIŞACAĞIM'' 

     Ali Müfit Gürtuna, özellikle çocuklar ve gençler için projeler geliştirmek istediğini, ayrıca İstanbul'da çok ciddi olarak yaşanan yoksulluk ve işsizlik sorunları üzerine çalışmayı düşündüğünü anlattı. 
     Geliştirilecek projeleri yerel yönetimlerle ve kamuyla paylaşmak istediğini belirten Gürtuna, ''Dolayısıyla ürettiklerimizin de hayata geçmesi için çaba göstereceğim'' dedi. 
     Gürtuna, bu yıl sonuna kadar herhangi bir iş yapmayacağını, ancak daha sonra geçinmek için çalışacağını bildirdi. 
     Bunun nasıl bir iş olacağı konusunda tam bir karar vermediğini ifade eden Gürtuna, sözlerini şöyle tamamladı 
     ''Büyükşehir Belediye Başkanı seçilmeden önce ticari çalışmamız, avukatlık çalışmamız vardı. Aileden gelen ticari teşebbüsler var. Yapacak çok iş var. Yeter ki zaman bulalım. Çeşitli iş teklifleri geliyor. O teklifleri değerlendirmeyi düşünüyorum. Türkiye'den ve yurtdışından çeşitli üniversitelerde ders vermek, bazı medya kuruluşlarından da program yapmak üzere teklifler alıyorum. Bu teklifleri sonbahardan sonra değerlendireceğim.'' 

     
</TEXT>
</DOC>
