<DOC>
<DOCNO> 200602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko22.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MB İç talep yetersizliği firmaları dış pazarlara yönlendirdi 
</HEADLINE>
<TEXT>

     Merkez Bankası, 2002 yılında dünya ticaret hacmindeki sınırlı canlanmaya rağmen, incelemeye alınan firmaların yurt dışı satışlarının net satışlar içerisindeki payının artmaya devam ettiğini belirterek, iç talebin yetersizliği nedeniyle firmaların dış pazarlara yöneldiklerini bildirdi. Merkez Bankası tarafından, reel sektörde ve finansal aracılık alanında faaliyet gösteren firmaların 2000-2002 dönemine ait mali tablolarından yararlanılarak hazırladığı ''Sektör Bilançoları'' isimli çalışması yayımlandı. 
     Çalışmada yer alan firmaların verilerinden yararlanılarak yapılan analiz sonuçlarına göre, 2000 yılı sonunda ve 2001 yılı başında ortaya çıkan mali krizler ve krizler sonrasındaki belirsizlikten olumsuz etkilenen Türkiye ekonomisinin 2002 yılında yeniden büyüme sürecine girmesiyle beraber, çalışmada yer alan firmaların mali tablolarında olumlu gelişmeler gerçekleşti. 
     Çalışmaya göre, değerlendirmeye alınan firmalar arasında hesap dönemlerini karla kapatan firmaların oranı, 2001 yılında yüzde 68 iken, 2002 yılında yüzde 75'e yükseldi. 
     Çalışmada, şunlar kaydedildi 
     ''2002 yılında ekonomik programın kararlılıkla uygulanması sonucunda piyasalarda güven ortamı oluşmaya başladı ve faiz oranları düşme eğilimine girdi. 
     Bu gelişmeye bağlı olarak değerlendirmeye alınan firmaların finansman giderleri 2001 yılına göre önemli ölçüde azalırken, bu da firmaların karlılıklarını olumlu yönde etkiledi. 
     2002 yılında dünya ticaret hacmindeki sınırlı canlanmaya rağmen, incelemeye alınan firmaların yurt dışı satışlarının net satışlar içerisindeki payı artmaya devam etti. İç talebin yetersizliği nedeniyle firmalar dış pazarlara yöneldi. 
     Geçen yıl, özellikle finansman giderlerinin azalmasına bağlı olarak değerlendirmeye alınan firmaların hesap dönemlerini karla kapatmaları öz kaynaklarının artmasını sağladı. Söz konusu firmaların toplam kaynakları içinde öz kaynaklarının payı yükselirken, yabancı kaynaklarının payı geriledi.'' 
     
     ÇALIŞMAYA 8 BİN 7 FİRMA KATILDI 
     Merkez Bankası'nın ekonominin genel gidişi ve sektörel gelişmeler hakkında ekonomik karar birimlerine düzenli bilgi akışı sağlamak üzere 1990 yılından itibaren sürdürdüğü Sektör Bilançoları çalışmasına, bu yıl 7 bin 935'i özel firma, 72'si ise kamu kuruluşu olmak üzere toplam 8 bin 7 firmanın katılımıyla gerçekleştirildi. 
     Bu firmaların 3 bin 901'i imalat sanayiinde, 232'si finansal aracılık sektöründe, 3 bin 874'ü ise imalat sanayii dışında kalan diğer sektörlerde faaliyet gösteriyor. 
     Sektör Bilançoları çalışmasında, 14 ana ve 33 alt sektörde faaliyet gösteren firmaların birleştirilmiş mali tabloları ile 14 ana ve 171 alt sektör için hazırlanan sektör oranlarına ve standart oranlarına kartiller yer verildi. 
     
</TEXT>
</DOC>
