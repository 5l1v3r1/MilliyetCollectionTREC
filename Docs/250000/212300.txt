<DOC>
<DOCNO> 212300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/guncel/gun20.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Hastane korkusu ölüm getirdi... 
   Konya'da korkusu yüzünden hastaneye gitmek istemeyen hamile kadın, otomobilde bebeğini doğurduktan sonra hayatını kaybetti. Hastaneye götürüldüğünde, "Beni eve götürün, buradan korkuyorum" deyince eşi Ramazan Akpınar tarafından eve götürülen Hatice Akpınar sabaha karşı tekrar sancılandı. Hatice Akpınar, tekrar hastaneye giderken otomobilde doğum yaptı. Doğumdan sonra fenalaşan Hatice Akpınar kaldırıldığı hastanede öldü. 
   
   TRT'den yetişkinler için okuma eğitimi 
   YetİŞkİnlere okuma - yazma yeteneği kazandırmayı amaçlayan eğitim çalışmaları TRT ekranlarına taşınıyor. Halk eğitim merkezlerinde sürdürülen 1. kademe okuma - yazma kurs etkinliklerini desteklemek amacıyla hazırlanan "Yetişkinler İçin Okuma - Yazma Eğitimi" adlı program, TRT'nin 4. kanalında yayınlanacak. Program, 31 Ocak - 13 Haziran arasında cumartesi günleri 10.40 - 11.00, pazar günleri de 07.00 - 07.20 saatleri arasında ekranlara gelecek. 
   
   Caminin altından antik kent çıktı 
   Adana'da 1998'de meydana gelen depremde hasar gören tarihi Yağ Cami'nin onarımı sırasında bahçesindeki zeminin çökmesi sonucu, antik çağlara ait olduğu sanılan bir tünel ortaya çıktı. Yaklaşık 50 metre uzunluğundaki tünelin, Antik Adanus Kenti dönemlerindeki labirent şeklindeki tünelin uzantısı olduğu, antik çağlarda yaşanan sel baskınlarında suların tahliyesi ve savaş baskınlarında da şehrin boşaltılmasını sağlamak amacıyla yapıldığı öne sürüldü. 
   
   Otoyol kamerası cinayeti çözdü 
   Büyükçekmece'de Leke Jeans'ın personel müdürü Yıldız Çelik'in otomobilinde infaz edilmesi olayının azmettiricisi olduğu öne sürülen Cemal Türkan, telefon kayıtları ve otoyol gişelerindeki kamera görüntülerinin incelenmesi sonucu yakalandı. Jandarma, otoyol kamerasınca tespit edilen otomobilin sahibi olduğu öne sürülen Cemal Türkan'a ulaştı. Gözaltına alınan Türkan'ın, olaydan bir süre önce otomobilinin çalındığı yönünde şikayette bulunduğu belirlendi. 
   
   
   
</TEXT>
</DOC>
