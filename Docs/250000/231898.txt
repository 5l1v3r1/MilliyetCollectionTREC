<DOC>
<DOCNO> 231898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/ysenay.html </URL>
<DATE> 2004/04/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Tehlikeli haftalar 
</HEADLINE>
<TEXT>

   
   Bu sezon kadar olaylı ve de insanları şüphelere iten bir lig maratonu inanın yaşanmadı futbol tarihimizde... 
   Futbol tabii hatalar oyunudur... Hakem de insan olduğuna göre türlü nedenlerle yanlış düdükler çalabilir... Ve de insanlar bunu doğal karşılar... Ancak bu yılki durum vaziyet hiç de öyle değildir... Hakem hatalarından doğan sonuçlar üstüne "kağıt - kalemli" yorumlara girerseniz, puan cetveli alt üst olup, kalır inanız... İşin garip tarafı her hafta sonu neticelere göre en üst düzey kulüp yöneticilerinin geçmiş günlerine tam ters düşen hayret verici hakem yorumlarıdır... "Benim penaltım doğru - senin penaltın yanlış" gibi garip durumlar doğmaktadır her hafta... Fair - play ödülüne haklı olarak layık görülen bir genç başkan daha elindeki ödülün sıcaklığı kurumamışken "hem de 50 yıllık bir ödül şöleni töreni sırasında" elini cebine sokup bir kağıt çıkarmakta, sonra ligde olup bitenleri "güya da kara mizah" anlatımında kendi görüş penceresinden yorumlamaktadır... MİLLİYET gibi bir gazetenin yarım asırlık saygın töreninde böyle bir gaf yenilip, yutulacak cinsten midir Allah aşkına... 
   
   Liglerin son beş haftasına girilirken MHK Başkanı, hakemleri "acil toplantıya" çağırıyor durum vaziyetleri gözden geçirmek için... Bu telaş ve alarm bile hakem komitesi başkanının ne denli bir panik içinde olduğunu açıkça koymuyor mu ortalara... Sen itina ile tetikçi hakemleri seçip, kendi kafanın içindeki karanlık düşünceleri onlara aktaracaksın, sonra haftanın maçlarından herkes şikayetçi olacak... Sezon başı hakemlerimiz hazırlık çalışmalarında sizin sosyolojik ve pedagojik testleriniz olmuyor mu sayın Başkan .. İyi niyetli olduğuna halen inandığımız Ali Aydın'da bazı psikolojik sıkıntılar tespit edilmedi mi saygın doktorlarımızca... Artık bu mesleği bıraktı... Yaptığı röpartajları izliyorum Beşiktaş maçında verdiği iki penaltının pozisyon içeriklerini hala net bir biçimde hatırlamıyor ve teknik izahını doğru teşhisle yapamıyor... Siz kurulun başkanı olarak bu dağınıklığı Ali Aydın'ı o derbiye atarken sezinleyemediniz mi Sayın Başkan .. Bu kıymetli delikanlıyı mesleğinden, belki de saygın bir hakemlik hobisinden yok ederken, sizinki bir görüş hatası mıydı, yoksa işin içinde bizim bilemeyeceğimiz şeyler mi vardı dersiniz... 
   Sayın Başkan, son beş haftada hiçbir maçta, hiçbir hakem hatasına, hiçbir takım taraftarının ve yöneticisinin tahammülleri yok, bilesiniz. Eğer doğru maça doğru atamalar, adaletli düdük sesleri ve yardımcı hakemlerin bayrak dalgalanmaları sarıp sarmalamazsa Türkiye'yi, bu sezonun acı faturası tek elden size çıkar, lütfen biliniz. 
   
      
</TEXT>
</DOC>
