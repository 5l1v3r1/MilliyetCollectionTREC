<DOC>
<DOCNO> 206575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko24.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Parmalat krizinin boyutları büyüyor... 
</HEADLINE>
<TEXT>

     İtalya'da Parmalat krizini soruşturan Milano ve Parma Savcılıkları, aralarında patron Calisto Tanzi'nin de bulunduğu 8 tutukluyu dinlemelerinin ardından, grupla ilişkisi bulunan bankaları da mercek altına almaya hazırlandığı bildirildi. 
     Savcılık, Parmalat Grubu'yla ilişki içindeki bankalardan Deutsche Bank, Capitalia, San Paolo Imi ve Banca del Monte di Parma'nın rekabete ve dürüstlüğe aykırı hisse senedi alışverişinde bulunmuş olma ihtimali üzerinde duruyor. 
     Savcılığın, bugün Capitalia ve Deutsche Bank'ın müdürlerini dinlemeye başlayabiliceği ileri sürüldü. 
     Savcılığın, Patron Tanzi'nin hazinesini arama çalışmaları da sürüyor. Calisto Tanzi'nin Parmalat Grubu'ndan yurtdışındaki şahsi hesaplarına yüklü miktarda fon ve para aktarmış olmasından kuşkulanılıyor. 
     Tanzi'nin avukatları ise savcılığın bu iddiasını reddediyor. Bugün Milano'da sorgulanan tanıklardan Parmalat Grubu Eski Finans Müdürü Giovanni Boni'nin son derece gergin olduğu gözlendi. Skandal sonrasında tutuklanan sanıklar arasında olan Parmalat'ın Eski Finans Müdürü Fausto Tonna, Milano Savcılığı'na getirildiği sırada kendisini izleyen gazetecilere ve fotomuhabirlerine ''Size de ailelerinize de, ağır ve acılı bir ölüm diliyorum'' diye beddua ettiği bildirildi. 
     Hakkında gıyabi tutuklama kararı çıkarılan Parmalat Venezuela Başkanı Giovanni Bonici'nin önümüzdeki günlerde İtalya'ya döneceği bildirildi. 
     Avukat Antonino Tuccari, gazetecilere yaptığı açıklamada, ''müvekkilim yakında İtalya'ya dönecek. Tarih belirlemiş değiliz ama belirlemiş olsak da bunu sizlere söylemem'' diye konuştu. Bonici, hakkında tutuklama kararı çıkmasının ardından, 2 Ocak 2004'te Parmalat Venezuela'daki başkanlık görevini geçici olarak bıraktığını açıklamıştı. 
     Öte yandan skandal sonrasında İtalya Üretim Faaliyetleri Bakanlığı tarafından ''olağanüstü komiser'' sıfatıyla Parmalat Grubu'nun başına atanmış olan Enrico Bondi, bugün banka yetkilileriyle ilk kez biraraya geliyor. 
     Bondi, banka yetkilileriyle yapacağı görüşmelerde, Parmalat Grubu'nun faaliyetini sürdürmesini sağlamaya yönelik olarak kredi bulmaya çalışacak. Basına yansıyan bilgilere göre, halihazırda en azından 50-100 milyon euro civarında bir krediye ihtiyacı var. 
     
</TEXT>
</DOC>
