<DOC>
<DOCNO> 217611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/spo15.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Adana'ya ceza    PROFESYONEL Futbol Disiplin Kurulu, Adanaspor'u yaktı. PFDK, Turuncu - Beyazlı takıma, Elazığspor maçında hakemin 1 ve 2 nolu anonsları yaptırmasına rağmen küfürün devam etmesi nedeniyle 1 maç seyircisiz oynama ve 2.5 milyar lira para cezası verdi. 
   
   Sürgün mesajı    UEFA Kupası 3. tur ilk maçında yarın deplasmanda Brondby ile karşılaşacak Barcelona'da kaleyi yine Valdes'in koruyacağı açıklandı. İspanya'nın As Gazetesi, "Rijkaard'ın bu kararı Rüştü Reçber'i tamamen sürgüne göndermek anlamına geliyor. Barça'ya 4 puana mal olan hatalar Rüştü'yü cezalandırıyor" ifadelerini kullandı. 
   
   Gençler güldü    19 Yaşaltı A Genç Milli Futbol Takımı, Belçika ile Kuşadası'nda yaptığı ilk özel maçı 1 - 0 kazandı. Ay - Yıldızlı takımın tek golünü Engin Çiçem attı. Genç Milliler, Belçika ile yarın bir özel maç daha yapacak. 
   
   Moral ziyareti    SAMSUNSPORLU futbolcular, Samsun E Tipi Kapalı Cezaevi'ni ziyaret edip, mahkumlara moral verdi. Ziyarete, Erdoğan Arıca'nın yanısıra Celil, Osman, Şenol, Shorunmu, Milton, Evren, Müslim, Caner ve Kenan gibi futbolcular da katıldı. 
   
   Ev sahibi olduk    FİLEDE Genç Bayanlar Dünya Şampiyonası 2005 yılında Türkiye'de yapılacak. Federasyon Başkanı Prof. Dr. Hüsnü Can'ın, Uluslararası Voleybol Federasyonu nezdindeki girişimlerinin sonuç verdiği ve şampiyonanın Türkiye'ye alındığı açıklandı. Maçlar İstanbul ve Ankara'da oynanacak. 
   
   Hakemlere görev    AVRUPA Hentbol Federasyonu EHF , genç Türk hakemler Kadir Kömürcü ve Osman Köse'yi, Liselerarası Dünya Şampiyonası'nda görevlendirdi. Kömürcü ve Köse, 12-20 Mart'ta Macaristan'da yapılacak olan şampiyonada düdük çalacak. 
   
   Havuzda kış mesaisi    ARENA Kupası adıyla düzenlenen Türkiye Kış Kupası Yüzme Şampiyonası, 26 - 29 Şubat'ta Burhan Felek'te düzenlenecek. Federasyon Başkanı Haluk Toygarlı, olimpiyatlar için 10 sporcunun barajı geçtiğini belirterek, "Hedefimiz yarı final. Henüz madalya vaadedecek durumda değiliz" dedi. Toplantıda, Arena'nın en yetenekli yüzücü seçilecek sporcuya hediye edeceği Powerskin mayosu, Ebru Güzel ve Vahe Kılıçarslan tarafından tanıtıldı. n UĞRAŞ ÖZYURT 
   
   İbrahim Vuran vefat etti    UZUN süredir rahatsızlığı nedeniyle tedavi gören eski milli voleybolcu İbrahim Vuran, dün yaşamını yitirdi. 1948 yılında İstanbul'da doğan, Fenerbahçe'de voleybola başlayan Vuran, uzun yıllar değişik takımlarda oynamış, milli takımlarda kaptanlık yapmıştı. Vuran'ın cenazesi yarın Teşvikiye Camii'nde öğleyin kılınacak cenaze namazının ardından toprağa verilecek. 
   
   
</TEXT>
</DOC>
