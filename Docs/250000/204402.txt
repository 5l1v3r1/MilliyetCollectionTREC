<DOC>
<DOCNO> 204402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo07.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un iç saha başarı grafiği düşüyor 
</HEADLINE>
<TEXT>

     Trabzonspor'un, Hüseyin Avni Aker Stadı'ndaki başarı grafiği düşüyor. 
     Bir zamanlar sahasındaki üstünlüğü ile dikkat çeken Trabzonspor'un son yıllardaki sezonlarda puan kayıpları artıyor. 
     Son 4 sezonun ilk yarısına bakılarak yapılan araştırmada, 2000-2001 sezonunda 6, 2001-2002 sezonunda 7, 2002-2003 sezonunda 9 puan kaybeden bordo-mavililer, bu sezon ise 10 puan kaybetti. 
     Bordo-mavililer, sahasında 5 galibiyet, 2 beraberlik ve 2 yenilgi alarak 17 puan toplarken, deplasmanda da aynı puanı toplamayı başardılar. 
     
     AKTUĞ'UN GÖRÜŞLERİ 
     Trabzonspor Kulübü Başkanı Atay Aktuğ, bordo-mavili takımın sahasındaki puan kayıpları nedeniyle lig lideri Beşiktaş karşısında puan farkının açıldığını söyledi. 
     Aktuğ, Trabzonspor'un sahasında 10 puan yitirdiğini dile getirerek, ''Sahamızdaki maçlarda takım istenilen sonuçlarla ayrılamadı. Çocuklar, üzerilerindeki stresi ve baskıyı devre arasında atacaklar. Trabzonspor, başarılı dönemde, sahasında puan yitirmiyordu. Bunun için iç sahada başarı şart'' diye konuştu. 
     
     AVNİ AKER'DEKİ MAÇLAR 
     Trabzonspor'un bu sezon sahasında yaptığı maçlar ve aldığı sonuçlar şöyle 
     Trabzonspor-Fenerbahçe........ 0-1. 
     Trabzonspor-Akçaabat Sebatspor 2-1. 
     Trabzonspor-Samsunspor........ 2-1. 
     Trabzonspor-Ankaragücü........ 3-0. 
     Trabzonspor-Malatyaspor....... 0-0. 
     Trabzonspor-Bursaspor......... 2-0. 
     Trabzonspor-Elazığspor........ 2-2. 
     Trabzonspor-Gaziantepspor..... 3-0. 
     Trabzonspor-Gençlerbirliği.... 1-3. 
     
</TEXT>
</DOC>
