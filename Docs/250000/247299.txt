<DOC>
<DOCNO> 247299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/spo03.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıran kırana pazarlık 
</HEADLINE>
<TEXT>


Galatasaray yabancı transferinde dün de yoğun bir gün yaşadı. Başkan Özhan Canaydın ve ekibi, Fransa'da Lamouchi, Van Buyten ve Gallardo için ter döktü 


Fransa'da buluştular 
100. yılda şampiyonluğa koşan bir takım yaratmanın hazırlıklarını yapan Galatasaray, transferdeki girişimlerini dün de sürdürdü. Başkan Özhan Canaydın, İspanya'da temaslarda bulunan Fatih Gökşen ve İtalya'da Milan ve Inter ile masaya oturan Mustafa Turgun ile dün Fransa'da buluştu. 

Ağırlık Lamouchi'de 
CANAYDIN, ortağı Haim Fresco'nun da yardımıyla Lamouchi, Van Buyten ve Gallardo için görüşmeleri hızlandırdı. Sarı - Kırmızılılar'ın ağırlığı Lamouchi'ye verdiği bildirildi. Bu arada Türkiye hakkında olumsuz referanslar alan Gallordo'ya da baskı yapıldığı öğrenildi. Canaydın bir hafta içinde transfer girişimlerini sonuçlandırıp, imzaları attırmak istiyor. 

Conceicao için teklif 
CİM-BOM'UN prensip anlaşmasına vardığı Conceicao konusunda da ilginç gelişmeler yaşandı. R.Madrid, Sarı-Kırmızılı yöneticilere 20 milyon dolara mal ettiği Sambacı'yı satmayı teklif etti. İspanyollar'ın aniden fikir değiştirerek yıldız oyuncudan para kazanmak istediği öğrenildi. Bu yüzden imza işinin geciktiği ve bir kaç gün içinde sorunun çözüleceği belirtildi. Yöneticiler bugün Roque Junior için Milan'la Monaco'da masaya oturacak. 

Saidou'dan 3 yıllık imza 

CÜNEYT KARAKAYA 

İSTANBULSPORLU Saidou'nun Galatasaray ile sözleşme imzaladığı öğrenildi. Tatil için Fransa'ya giden yıldız futbolcunun önceki gün İstanbul'a döndüğü ve soluğu Florya'da aldığı bildirildi. İkinci Başkan Ergun Gürsoy ile masaya oturan Saidou'nun, 3 yıllık anlaşma yaptığı belirtildi. 
ÖNCEKİ görüşmelerde Galatasaray'dan 1 milyon dolara yakın bir rakam talep eden Saidou'nun yıllık 600 bin dolar alacağı iddia edildi. Yıldız futbolcunun bonservisi elinde olması nedeniyle İstanbulspor'a ödeme yapılmayacak. Yunan AEK ise Bratu ve Petre'yi istedi. 


</TEXT>
</DOC>
