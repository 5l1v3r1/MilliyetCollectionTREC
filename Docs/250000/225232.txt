<DOC>
<DOCNO> 225232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo16.html </URL>
<DATE> 2004/03/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bayern Münih'te futbolculara yönetimden sert tepki... 
</HEADLINE>
<TEXT>

     Sezon başında yapılan pahalı transferlerle büyük başarılar elde etmeyi amaçlayan Almanya Birinci Ligi takımlarından FC Bayern Münih'te, Avrupa Şampiyonlar Ligi'nde istenilen hedefe ulaşılamaması üzerine yönetim, futbolcuların ücretlerini indirme kararı aldı. 
     Kulüp ikinci başkanı Karl Heinz Rummenigge, ''Sport-Bild'' dergisine yaptığı açıklamada, takımın Avrupa Şampiyonlar Ligi'nden elenmesinden sonra, yüksek transfer ücretleriyle alınan futbolculara ödenecek paraların her yıl için yüzde 15-20 arası oranlarda indirileceğini bildirdi. Rummenigge, ''Süresi uzatılacak sözleşmeler için de daha önceki koşullar altında görüşme yapılmayacak. Artık o kadar yüksek ücretler ödenmeyecek'' dedi. 
     Rummenigge, gelecek dönemde de, yapacakları transferleri son anda gerçekleştireceklerini bildirdi. 
     FC Bayern Münih, geçen yıl Hollandalı Roy Maakay'a ödediği 18.7 milyon Euro'luk transfer ücretiyle, Almanya'daki en pahalı transferi gerçekleştirmişti. 
     FC Bayern Münih, 18 takımlı Almanya Birinci Futbol Ligi ''Bundesliga''da, SV Werder Bremen'in 11 puan gerisinde 2. sırada bulunuyor. 

     
</TEXT>
</DOC>
