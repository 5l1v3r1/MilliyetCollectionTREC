<DOC>
<DOCNO> 220033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko10.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubat'ta 1.5 katrilyon liralık faiz dışı fazla oluştu... 
</HEADLINE>
<TEXT>

     Hazine, geçici verilere göre Şubat ayında nakit bazda yaklaşık 1.5 katrilyon lira lira faiz dışı fazla oluştuğunu, nakit dengesinin ise 2.3 katrilyon lira açık verdiğini bildirdi. 
     Hazine Müsteşarlığı'nın, Şubat 2004 Hazine nakit gerçekleşmelerine ilişkin açıklamasına göre, söz konusu ayda, nakit bazda toplam 6.5 katrilyon liralık gelir elde edildi. Aynı dönemde, 5 katrilyon liralık faiz dışı harcama yapıldı, 1.5 katrilyon lira da faiz dışı fazla oluştu. 
     Şubat ayında, toplam 3.8 katrilyon liralık faiz ödemesinden sonra, Hazine nakit dengesi 2.3 katrilyon lira açık verdi. 
     Daha önce Mart ayında yapılması programlanmış olan Doğrudan Gelir Desteği DGD ödemesi, Şubat ayında 195 trilyon Lira tutarında gerçekleştirildi. 
     Ayrıca 5035 sayılı Kanun'un bazı vergilerin ödeme tarihlerini değiştirmesi, bu vergilerin Hazine hesaplarına girişini de paralel şekilde öteledi. 
     Bu nedenle, 1,8 katrilyon Lira tutarındaki Şubat 2004 dönemine ait Katma Değer Vergisi ve Gelir Vergisi stopajına ilişkin vergi gelirlerinin Hazine hesaplarına girişi, 2 Mart 2004 tarihinde gerçekleşti. 
     Verilen nakit açığı, net borçlanma ve kasa kullanımı ile finanse edildi. Hazine kasa banka hesaplarında 1,5 katrilyon Lira değişim meydana geldi. 
     
     OCAK-ŞUBAT GERÇEKLEŞMELERİ 
     Yılın iki aylık döneminde ise nakit bazda toplam 13,4 katrilyon lira gelir elde edilirken, 12,3 katrilyon lira faiz dışı harcama yapıldı ve 1,1 katrilyon Liralık faiz dışı fazla oluştu. 
     Toplam 9,3 katrilyon lira faiz ödemesinden sonra, Hazine nakit dengesi 8,2 katrilyon Lira açık verdi. 
     Bu gelişmeler sonucunda Ocak-Şubat 2004 döneminde nakit açığı, net borçlanma ve kasa kullanımı ile finanse edilirken, aynı dönemde kasa banka hesaplarında 0,7 katrilyon Liralık değişim gerçekleşti. 
     
</TEXT>
</DOC>
