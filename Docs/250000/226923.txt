<DOC>
<DOCNO> 226923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy35.html </URL>
<DATE> 2004/03/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Uğurlu'da seçim iptal edildi 
</HEADLINE>
<TEXT>

     Şanlıurfa İl Seçim Kurulu, merkeze bağlı Uğurlu Beldesi'nde seçimleri iptal etti. 
     İl Seçim Kurulu Başkanı Muzaffer Say, AA muhabirine yaptığı açıklamada, yerel seçimlerde oy verme işlemi devam ederken çıkan silahlı kavgadan sonra, bazı sandık mühürlerinin kırıldığının tespit edildiğini söyledi. 
     Beldedeki seçim sonuçlarını değerlendirdiklerini ifade eden Say, şunları söyledi 
     ''Uğurlu Beldesi'nde çıkan olaylardan sonra bazı sandık mühürlerinin kırıldığını tespit ettik. Ayrıca, bazı oy pusulası ve zarfların çalındığı, sandık görevlilerinin sandık başında bulunmadığı belirlendi. Bu nedenle Uğurlu Beldesi'nde belediye başkanlığı, belediye meclis üyeliği, mahalle muhtarlıkları ve ihtiyar heyeti seçimlerinin iptaline karar verdik. Genel sonuçları etkilemeyeceği için İl Genel Meclis Üyeliği seçimlerini iptal etmedik.'' Say, 1554 seçmenin 6 sandıkta oy kullandığı Uğurlu Beldesi'nde oy verme işleminin, daha sonra belirlenecek tarihte yapılacağını sözlerine ekledi. 
     Şanlıurfa merkeze bağlı Uğurlu Beldesi'nde, 28 Mart Pazar günü ''oy verme'' nedeniyle çıktığı belirtilen silahlı kavgada İsa Çetindağ ve Hasan Demir hayatını kaybetmiş, 30 kişi yaralanmıştı. 
     
</TEXT>
</DOC>
