<DOC>
<DOCNO> 207673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yasam/yas06.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek başına burun ameliyatı "out" 
</HEADLINE>
<TEXT>
   Estetikte üçü bir arada .. 
   Estetikte son tercih alın-burun-çenenin bir arada düzeltilmesi. Doku transferiyle birkaç ameliyatlık işlem tek seferde çıkıyor 
      AYŞEGÜL AYDOĞAN İstanbul 
   
   UZMANLARA göre artık tek bir burun ameliyatının yerini, alın - burun - çene düzleminde yapılan operasyonlar aldı. International Hospital Estetik ve Plastik Cerrahi Bölüm Başkanı Op. Dr. Nuri Soysal'a göre, artık "profiloplasti" olarak adlandırılan alın - burun - çene düzeltmenin bir arada yapıldığı operasyonlar tercih ediliyor. 
   
   Tüm çehre değişiyor 
   BU yöntemle burun düzeltilirken, ileride olan alın veya geride duran çene, profile uygun hale getiriliyor. Küçültülen burundan çıkarılan doku ve kemikler de çene protezleri ve çene profilinin düzeltilmesi ameliyatlarında kullanılıyor ve insanın tüm çehresi bir anda değişiyor. 
   KİŞİNİN kendi dokularının transferinin daha çok tercih edildiğini belirten Soysal, şöyle konuştu "Ameliyatta çıkardığımız dokuları laboratuvarda gereken bölgeler için geliştiriyoruz. Kişinin kendi dokularını kullanmak daha doğal ve ekonomik olduğu gibi birkaç ameliyatta yapılabilecek işlemleri de tek bir operasyona indiriyor." 
   
   Dikleştirme ameliyatı 
   OP. Dr. Soysal, burundan alınıp çeneye uygulanan dokular sayesinde 400 - 500 dolar arasında değişen çene implantlarına gerek kalmadığını da ifade ediyor. Soysal, silikonların yerini de meme toparlama, dikleştirmenin aldığını vurguluyor. 
   
   Lazer ifadeyi değiştirmiyor    Gözkapağı ameliyatlarında son yıllarda lazerin öne çıktığını da vurgulayan Op. Dr. Nuri Soysal, klasik operasyonlarda alt gözkapağının aşağıya sarktığını, buna bağlı olarak gözün beyaz kısmının daha çok görüldüğünü belirtti. Lazerle yapılan operasyonlarda bu sorunun ortadan kalktığını ifade eden Soysal, şunları söyledi "Klasik cerrahi sonrasında bakış donuklaşıp sabitleşiyor, ifade değişiyordu. Oysa hastalarımız ifadesini ve bakışını kaybetmek istemiyor. Bu nedenle lazere başvuruyoruz." 
   
   
</TEXT>
</DOC>
