<DOC>
<DOCNO> 244135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun11.html </URL>
<DATE> 2004/05/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ta yeni hükümetin ilanında gecikme 
</HEADLINE>
<TEXT>

     Irak'ta ABD'nin atadığı Geçici Yönetim Konseyi'nin GYK , 30 Haziran'da egemenliğin Iraklılara devriyle kurulacak geçici hükümetin belirlenmesi çerçevesinde yeni devlet başkanını seçmek üzere yapacağı toplantıyı bir gün ertelediği bildirildi. 
     GYK üyelerinden Mahmut Osman ile 2 yetkili, devlet başkanının seçimiyle ilgili toplantının ertelendiğini açıkladılar. Erteleme nedeni hakkında bilgi verilmedi. 
     Devlet başkanı seçimiyle ilgili GYK toplantısının ertelenmesinin, konsey ile ABD liderliğindeki koalisyon yönetimi arasında yeni devlet başkanının kim olacağına ilişkin anlaşmazlığa işaret ettiği yorumları yapılıyor. 
     GYK toplantısının ertelenmesiyle yeni hükümetin ilanı konusunda bu ay sonuna kadar tanınan süreyle ilgili plan yerine getirilmemiş oluyor. 
     BM'nin Irak temsilcisi Lahdar Brahimi'nin sözcüsü Ahmed Fevzi ise söz konusu gecikmenin, sürecin tehlikeye girdiği yorumlarına yol açmaması konusunda uyarıda bulunarak, ''Bu saat ve saat gelişen, çok hassas bir süreç ve hassas bir denge'' dedi. 
     GYK üyelerinin çoğunun, konseyin şu anki dönem başkanı mühendis Gazi Meşal Acil el Yaver'i, Amerikalıların ise 81 yaşındaki eski dışişleri bakanı Adnan Paçacı'nın yeni devlet başkanı olarak seçilmesinden yana olduğu kaydediliyor. 
     
</TEXT>
</DOC>
