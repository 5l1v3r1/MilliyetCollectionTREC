<DOC>
<DOCNO> 225882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo16.html </URL>
<DATE> 2004/03/26/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İtalyan basını Okan mücadeleci ve hırslıydı... 
</HEADLINE>
<TEXT>

     Futbolda UEFA Kupası 4. tur rövanş maçlarının ardından FC Inter, çeyrek finale yükselmenin sevincini yaşıyor. 
     San Siro'daki Giuseppe Meazza Stadı'nda Portekiz ekibi Benfica karşısında elde edilen 4-3'lük galibiyet sonrasında, karşılaşmada 59 dakika oyunda kalan Okan Buruk da İtalyan basınından geçer not almayı başardı. 
     La Gazzetta dello Sport, siyah-mavililerin zaferini, ''İnter'den gol ve yürek'' manşetiyle duyurdu. Spotta, ''Martins 2 gol , büyük bir Recoba ve Vieri, Benfica'nın hesabını gördüler. Şimdi sırada Marsilya var'' denilirken, Corriere dello Sport, ''Inter'de başı Recoba çekti, Benfica 4-3 yenildi'' diye manşet attı. 
     Tuttosport Gazetesi ise ''Martis-Recoba-Vieri. Inter Avrupa'da yola devam'' dedi. 
     Corriere dello Sport'un iç sayfasında, FC Inter'deki başkanlık görevinden istifa eden Massimo Moratti'nin, ''Zaccheroni, gelecek sezonda da Inter'i çalıştırmayı sürdürecek'' dediğini bildirdi. Takımda düne dek koltuğu sallantıda olan teknik direktör Alberto Zaccheroni ise ''UEFA Kupası'nda elde ettiğimiz bu başarı, lig maçlarında da bizi olumlu yönde etkileyecek'' diye konuştu. 
     
     OKAN... 

     La Gazzetta dello Sport, milli futbolcu Okan Buruk'a 6 verirken, Corriere dello Sport ve Tuttosport ise 5.5 vermeyi yeğledi. 
     La Gazzetta dello Sport, Okan'ın performansını şu cümlelerle özetledi 
     ''Okan, mücadeleci ve hırslı. İlk yarıda Vieri'ye ulaştırılan kayda değer 2 orta da onun eseri. Özellikle hücum sırasında son derece etkili. Rakip ataklarını denetleme konusunda ise Simao ve Armando arasında dans etmek zorunda kaldı.'' Corriere dello Sport ise, ''Zaccheroni Okan'ı sağ kanatta oynattı. Türk oyuncu fazlasıyla çaba gösterdi ama düzensiz oynadı, mücadele etse de topları yitirdi'' dedi. 
     Tuttosport'un değerlendirmesinde ise, ''Okan, kendini büyük bir kararlılıkla sunma becerisine sahip. Ama Inter'in golcülerinin daha farklı ortalara gereksinimi var. Savunma aşamasında ise genelde sıyrılmayı başaran Armando Sa karşısında zorlandı'' ifadelerini kullandı. 

     
</TEXT>
</DOC>
