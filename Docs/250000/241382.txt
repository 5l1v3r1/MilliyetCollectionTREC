<DOC>
<DOCNO> 241382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko17.html </URL>
<DATE> 2004/05/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türk Telekom, Türkiye'nin kurumlar vergisi rekortmeni 
</HEADLINE>
<TEXT>

     Türk Telekom, geçen yıldan sonra bu yılın da kurumlar vergisi rekortmeni oldu. 
     Gelirler Genel Müdürlüğü, Türkiye'nin en fazla vergi ödeyecek ilk 100 kurumunu açıkladı. 
     2003 yılı gelirleri için geçen ay verilen kurumlar vergisi beyannameleri sonucunda oluşan listede, ilk 3 firma değişmedi. Geçen yılın rekortmenleri Türk Telekom, Akbank ve Ziraat Bankası, bu yıl da Türkiye'nin en fazla vergi ödeyecek ilk üç kurumu olarak sıralandı. 
     2002 yılı gelirleri karşılığında geçen yıl 6 trilyon 376 milyar lira kurumlar vergisi ödeyen Türk Telekom'un bu yıl ödeyeceği vergi 900 trilyon 216 milyar liraya yükselirken, ikinci sırada yer alan Akbank'ın kurumlar vergisi tutarı da 440 trilyon 856 milyar liradan 801 trilyon 861 milyar liraya çıktı. 
     Türkiye üçüncüsü Ziraat Bankası'na tahakkuk eden kurumlar vergisi tutarı ise geçen yıl 415 trilyon 765 milyar lira, bu yıl da 744 trilyon 456 milyon lira oldu. 
     
     BANKALAR DAMGASINI VURDU 
     Türkiye'nin en fazla kurumlar vergisi ödeyecek ilk 100 kuruluşunun 18'ini bankalar oluşturdu. 
     Akbank'ın ikinci, Ziraat Bankası'nın da üçüncü sırada yer aldığı listede Halk Bankası da bu iki bankayı takip etti. 
     Rekortmenler listesinde bankacılık sektörünü temsil eden diğer bankalar İller Bankası, HSBC Bank, İş Bankası, Finansbank, Cıtıbank, Türk Ekonomi Bankası, Takasbank, Deutsche Bank, Westlb AG, BNP-AK Dresdner Bank, Kalkınma Bankası, ABN Amro Bank, Denizbank, Societe Generale Sap S.A Paris FRS ve Credit Suis Se Fırst Boston Bank. Türk olarak belirlendi. 
     
     KAMU EGEMENLİĞİ SÜRÜYOR 
     Bu arada kurumlar vergisi rekortmenleri listesinde kamu egemenliği bu yıl da devam etti. 
     Türkiye'nin en fazla vergi ödeyecek ilk 5 kurumunun dördünü kamu kuruluşları oluştururken, ilk 5'e özel sektör sadece Akbank'ı sokabildi. 
     En fazla kurumlar vergisi ödeyecek ilk 20 kuruluş arasında da kamuyu temsil eden işletme sayısı 13 olarak tespit edildi. 
     
</TEXT>
</DOC>
