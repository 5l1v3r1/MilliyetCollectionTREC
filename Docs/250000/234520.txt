<DOC>
<DOCNO> 234520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/guncel/agun.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Barbar Conan'dan soykırım kararı 
</HEADLINE>
<TEXT>

   California Valisi Schwarzenegger, İstanbul'dan 'Konstantinopolis' diye bahsederek, 24 Nisan'ı 'Ermeni soykırımını anma günü' ilan etti 
      
   ABD'nin California Eyaleti Valisi Arnold Schwarzenegger, 24 Nisan 2004 tarihini, eyalette "Ermeni soykırımını anma günü" ilan etti. 
   Hollywood'un "Terminatör" olarak bilinen aktörü Schwarzenegger, İstanbul'dan "Konstantinopolis" diye söz ettiği açıklamasında, "24 Nisan 1915'te Konstantinopolis'te Osmanlı Türk hükümeti, yüzlerce Ermeni din adamı, politikacı ve entellektüel lideri tutuklayıp öldürerek, Ermeni soykırımı olarak bilinen terör kampanyasına başladı" diye konuştu. 
   California'nın 700 bin Ermeniyi barındırdığını, Ermenistan dışında en büyük Ermeni halkının kendi eyaletinde bulunduğunu belirten Schwarzenegger, Ermeni asıllı Amerikalıların California tarım, ticaret, eğitim, kamu hizmetleri ve sanatına katkıda bulunduğunu, eyalet kültürünün de bu sayede zenginleştiğini söyledi. 
   
   Selanik'te Türk Bayrağı yaktılar    Yunanistan'ın Selanik kentinde bir grup Ermeni, dün sözde Ermeni soykırımı günü dolayısıyla Türk Başkonsolosluğu önünde eylem yaptı. Konsolosluğun önünde kurulan barikatı da yıkmak isteyen grupla, polis arasında arbede yaşandı. Daha sonra gruptan birisi okuduğu bildiriyi, konsolosluğun kapısına bıraktı. Türk bayrağını da yakan grup, Ermeni milli marşını okudu. Bu arada, eylemi izleyen Türk gazetecilerden birinin kolundan ve çantasından tutan göstericileri polis uzaklaştırdı. 
   
   
   
   
   
</TEXT>
</DOC>
