<DOC>
<DOCNO> 216231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko04.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray "Irak'ın aylık petrol geliri 1 milyar doları aşabilir" 
</HEADLINE>
<TEXT>

     Irak'ın petrol ihracat gelirlerinin, fiyatların şu anki seviyesinde kalması halinde, bu yıl ayda bir milyar doları aşabileceği bildirildi. 
     ABD Başkanı George Bush yönetiminin Kongre'ye sunduğu, Irak'ın yeniden yapılanmasındaki gelişmelerle ilgili bir raporda, Kerkük-Yumurtalık petrol boru hattının saldırılardan yeterince korunmasıyla, ham petrol ihracatının önemli ölçüde artabileceği belirtildi. 
     Irak'ın günde 500-600 bin varil petrol tükettiği belirtilen raporda, ülkenin petrol ürünleri ithalatının arttığı, Irak'taki ABD liderliğindeki yönetimin Türkiye, Kuveyt ve Ürdün'den rafine petrol ithalatına günde 7 ila 8 milyon dolar harcadığı bildirildi. 
     Benzin stokunun bu ay talebin üzerine çıktığı belirtilen 15 sayfalık raporda, su, elektrik, sağlık ve ulaşımdaki gelişmelere de değinildi. 
     Raporda, Irak'ta yönetimin devri ve ülkedeki askerlerin kalış süresi konularında ise ayrıntıya girilmedi. 
     
</TEXT>
</DOC>
