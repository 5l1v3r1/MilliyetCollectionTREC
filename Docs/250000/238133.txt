<DOC>
<DOCNO> 238133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy13.html </URL>
<DATE> 2004/05/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hükümet şimdi nasıl bir adım atacak İşte kulislerde konuşulanlar... 
</HEADLINE>
<TEXT>

     Genelkurmay'ın, tartışılan YÖK Yasa Tasarısı ile ilgili olumsuz açıklaması Ankara kulislerinde "Şimdi ne olacak " sorusunu gündeme getirdi. Koridorlarda hükümetin atacağı olası adımlar ve sonuçları tartışılıyor. Hükümet cephesinden ise Adalet Bakanı Cemil Çiçek'in açıklaması dışında hiç bir açıklama yapılmadı. 
     Peki gelecek hafta Meclis gündemine getirilmesi beklenen YÖK Yasa Tasarısı, bu gelişmelerden sonra geri çekilecek mi Genelkurmay'ın net tavrı karşısında hükümetin iki seçeneği olduğu belirtiliyor. Ya tasarıyı geri çekecek ya da Meclis gündemine taşıyacak. Tasarının, Genelkurmay'ın açıklamasının ardından geri çekilmesinin, AB süreci için olumsuz etkileri olacağına kesin bakılıyor. 
     İkinci seçenek ise daha olası görülüyor. Tasarının Meclis gündemine, üniversitelerden alınan görüşlerin de katkısıyla bazı düzenlemeler yapılarak getirilmesi. 
     Tasarının aynen Meclis'te kabul edilmesi durumunda ise daha önce olumsuz görüş bildiren Cumhurbaşkanı'nın, veto etmesine kesin gözüyle bakılıyor. 
     
     HÜKÜMET ŞİMDİLİK SUSKUN 

     Kulislerde bunlar konuşulurken hükümet cephesinden ise Adalet Bakanı Cemil Çiçek'in açıklamaları dışında hiçbir açıklama gelmedi. Yunanistan'a resmi ziyarette bulunan Başbakan Erdoğan konu ile ilgili soruları yanıtsız bırakırken, Dışişleri Bakanı Abdullah Gül de Dublin dönüşünde soruları cevaplamadı. 
     Milli Eğitim Bakanı Hüseyin Çelik ise tasarıya oluşan tepkiler nedeniyle bugünkü İstanbul programının tamamını iptal ederek Ankara'da kalmayı tercih etti. 

     
</TEXT>
</DOC>
