<DOC>
<DOCNO> 249344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/guncel/axgun01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç mühendis geldi köylü toprakla barıştı 
</HEADLINE>
<TEXT>


Bu köye genç ziraat mühendisi geldi geleli, kahvehanelerde erkekler ülkeyi kurtarmaktan vazgeçti sohbetler "başarı hik yeleri"yle süslendi 

ŞÜKRAN PAKKAN İstanbul 

"Köye öğretmen, hemşire, imam gerek. Ya ziraat mühendisi Köylü, nasıl verim alacağını öğrenemediği toprağından kazanmadıkça, nasıl gelişecek Bilse, çözecek zaten sorunlarını. Örneğin bir mühendis geldi bu köye tarih yazıyor." 
Bu sözler, İzmit-Gölcük Tarım Müdürü Feza Baytöre'ye ait. 190 haneli Hamidiye köyü'nde yaşananları özetliyor. Çünkü bu köy, erkeklerin kahvehanelerde zaman geçirdiği, iş bulunca kilometrelerce uzaklıktaki fabrikalara gün ağarmadan gittiği, gençlerin işsiz, kadınların umutsuz olduğu bir yerdi.. 
Köyün kaderi, 6 ay önce köye gelen 23 yaşındaki ziraat mühendisi Nebahat Dikyol ile değişti. Dikyol, Tarım ve Köyişleri Bakanlığı'nın Türkiye çapında tarımı yeniden canlandırmaya dönük "1000 köye 100 tarımcı" projesi kapsamında köye gönderildi. 
Genç mühendis, köylüyü toprakla barıştırdı. Gazetenin bile ulaşmadığı köyde bugün "bilimsel tarım"dan bahsediliyor. "Köylünün konuştuğu ilk ziraat mühendisi unvanına" da sahip olan Dikyol, akrabaları arasındaki ilk üniversite mezunu. 

Başta inanmadılar 
İzmitli Dikyol, Uludağ Üniversitesi Ziraat Mühendisliği bölümünü bitirdikten sonra özel sektörde işe girmiş. Bakanlığın projesini duyar duymaz başvurmuş. "Çalıkuşu Feride Öğretmen" gibi bir köyün yazgısını değiştireceği süreç de böyle başlamış. 
Ihlamur kokulu bu köyde, hemen işe girişmiş. Önce köy kahvesinde, erkekleri toplamış. "Bu topraktan zengin olacaksınız, dediklerimi yapın, size faizsiz kredi bulacağım, toprağınıza ben de bakacağım" sözleri köylüyü etkilemiş. 
Bugün bile tek kadın olarak girebildiği köy kahvesindeki röportaj sırasında etrafını saran erkekler tarafından dikkatle dinleniyor her sözü. 
Köyde Tarımsal Kalkınma Kooperatifi kurulmasını sağladıktan sonra İl Özel İdaresi kredisiyle çilek üretimini başlattı. Getirdiği arı kovanları ile kimse ilgilenmeyince, kredi başvurusu yapıp 5 kovanı kendisi aldı. Ve "Koskoca mühendis parasını çöpe atacak değil ya" diyen köylüler, ardı ardına kredi başvurusu yaparak arıcılığa başladı. Sonuç köyde 32 arıcı ve 200 arı kovanı işbaşında. 

Arıdan sonra hindi 
Derken kümes hayvancılığına yönelmiş Dikyol. Köye getirdiği 600 civcivin ardından krediyle 150 hindi satın alınmış. 
Bunlar olurken, toprak ihmal edilmemiş. Hastalıklı toprakları tespit edip ilaçlamış, ağaçları aşılamış. Kahvehanelerde sohbetin konusu, "ne olacak ülkenin hali"nden, toprağa dönmüş. Herkes, birbirine "başarılarını" anlatır olmuş. 
Hamidiye'de gün batıyor. Erken yatılacak. Gün doğarken sulanacak topraklar, bakılacak kovanlar, yemlenecek hayvanlar olacak... 

Çalıkuşu Feride 

'Çalıkuşu', Reşat Nuri Güntekin'in 1922'de kaleme aldığı ve yaygın ününü kazandığı ilk romanı. Beyazperdeye de taşınan romanda, iyi öğrenim görmüş idealist bir İstanbul kızının, Anadolu'nun çeşitli köy ve kasabalarında öğretmen olarak yaşadığı serüven anlatılıyor. Hiç kimsenin gitmek istemediği bir köyü seçen Feride, "köylünün sevgilisi" oluyor ve insanların yaşamını eğitim ile aydınlatıyor. 


</TEXT>
</DOC>
