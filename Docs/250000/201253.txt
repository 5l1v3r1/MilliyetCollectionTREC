<DOC>
<DOCNO> 201253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/guncel/agun.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saldırıları aklım almıyor' 
</HEADLINE>
<TEXT>

   İmamlar Birliği'nin Türkiye emiri olduğu şüphesiyle, bombalı saldırılarla ilgili gözaltına alınan Ali Üzüm, 'Bayram arefesinde saldırmanın mantığı yok' dedi 
      İSTANBUL Milliyet 
   
   CNN Türk'te hakkındaki iddiaları yanıtlayan Ali Üzüm, İmamlar Birliği'nin Türkiye emiri olmadığını vurgulayarak, "Bu örgüt, Bursa Emniyeti'nde kuruldu. Başına da ben tayin edildim. Örgütle ne bağım olacak ki Son dönemde Pakistan'da kaldım. Orada ortaklık teklifi almıştım" dedi. Afganistan savaşına gittiği yönündeki iddianın hatırlatılması üzerine de, "Vallahi bir şey demiyorum. Yapmadığım o kadar çok şeyi söylediler ki" diyen Üzüm, bombalı saldırılarla ilgili olarak şu yorumu yaptı "Müslüman olarak bu ayda yapmam, bu ayda yapsam ayın sonunda yapmam dedim. Yani bayramın arefesinde bunun bir mantığı yok. Hangi stratejiyi incelemiş ya da yapmış arkadaşlar, bilmiyorum. Hafsalam almıyor böyle bir şeyi." 
   
   'El Kaide'ye sempatim yok' 
   Ali Üzüm, El Kaide örgütüyle ilgili olarak da şunları söyledi 
   "Örgüte herhangi bir sempatim yok. El Kaide'yi tanıyoruz işte, sizin tanıdığınız gibi. Belki sizden daha da az tanıyoruz. Gazetecilerin daha çok bilgisi var ama biz de 11 Eylül'de duyduk. Usame'yi gördüğümüz resimlerden tanıyoruz." 
   
   7 ay yargılandı 
   Saldırılar öncesinde Pakistan'da eğitim gördüğü ve Afganistan'a savaşmaya gittiği iddiaları nedeniyle İstanbul DGM'de yedi ay tutuklu yargılanan Üzüm, İmamlar Birliği adlı örgütün Türkiye'de gerçekleştirdiği bir eylem olmadığı gerekçesiyle beraat etmişti. Üzüm, İstanbul'daki son bombalı intihar eylemlerinin ertesinde de gözaltına alınarak sorgulandı. İstanbul DGM Cumhuriyet Savcılığı'nca serbest bırakıldı. 
   
   
</TEXT>
</DOC>
