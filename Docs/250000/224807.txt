<DOC>
<DOCNO> 224807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko26.html </URL>
<DATE> 2004/03/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yapı Kredi Bankası'nın Mart ayı TÜFE tahmini 1 
</HEADLINE>
<TEXT>

     Yapı ve Kredi Bankası, Mart ayında tüketici fiyatlarındaki artış tahminini yüzde 1 olarak açıkladı. 
     Makroekonomik gelişmelere ilişkin Yapı Kredi'nin Kurumsal ve Ekonomik Araştırmalar Yönetimi tarafından hazırlanan ''Haftalık Görünüm'' raporunda, özel imalat sanayii fiyatlarındaki artış ise yüzde 0.5 olarak tahmin edildi. 
     Raporda, bu hafta finansal piyasalar açısından önem taşıması beklenen konuların başında İsviçre'de başlayacak olan Kıbrıs görüşmeleri bulunduğu, hafta sonu yapılacak yerel seçimlerin ise piyasalar üzerinde fazla etkili olmadığı belirtilerek, şu değerlendirmelere yer verildi 
     ''Kıbrıs konusunda beklenmedik bir gelişme olmaması durumunda bu hafta bono ve tahvil faizlerinin yüzde 22-23 bandında seyretmesi beklenmektedir. İkinci el piyasada faizler yüzde 24.6 olan Merkez Bankası gecelik faizlerinin yıllık bileşik yaklaşık 2 puan altında seyretmektedir. Dolayısıyla, önümüzdeki kısa dönemde bono ve tahvil faizlerin yüzde 22 seviyesinin altına gerilemesi beklenmemektedir. Ancak Kıbrıs konusunda olumlu ilerlemeler kaydedilmesi durumunda faizlerde daha fazla düşüş kaydedilebileceği düşünülmektedir. Bu konudaki sonuçların ise çok kısa vadede alınmayacağı tahmin '' 
     
     TÜRK TAHVİLLERİ 
     Yapı Kredi'nin raporunda, gelişmekte olan ülke tahvillerinin geçen hafta ABD Merkez Bankası'nın FED faiz oranlarını değiştirmeme kararının ardından değer kazanan ABD Hazine tahvilleriyle desteklenerek hafif yükseldiğine işaret edildi. 
     Madrid'de meydana gelen bombalama olaylarının yarattığı tedirginliğin de bir ölçüde hafiflediği ve yatırımcıların riskli yatırım araçlarına geri dönebilecekleri sinyalini verdiği vurgulanan raporda, Türk tahvillerinin ise Merkez Bankası'nın faiz oranlarındaki indirimi nedeniyle değerlenirken, Kıbrıs'la ilgili gelişmeler nedeniyle temkinli hareketini sürdürdüğü bildirildi. 
     
</TEXT>
</DOC>
