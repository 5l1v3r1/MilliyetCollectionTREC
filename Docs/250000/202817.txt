<DOC>
<DOCNO> 202817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/dunya/adun.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, türbana son noktayı koydu 
</HEADLINE>
<TEXT>

   'Laiklik ulusal bütünlüğün baş koşuludur' diyen Fransa Cumhurbaşkanı, ortaöğretimde başta türban, tüm dini simgelerin yasaklanmasını destekledi, yükseköğretimde kararı üniversite yönetimlerine bıraktı 
      MİNE G. KIRIKKANAT Paris 

   
   Fransa Cumhurbaşkanı Jacques Chirac, ülkede aylardır ateşli tartışmalara yol açan "laiklik ve dini simgeler" konusundaki çatışmaya son noktayı ve ağırlığını yasal bir düzenlemeden yana koydu. Dün öğleden sonra Elysee Sarayı'na davet ettiği Meclis ve Senato temsilcileri önünde yaptığı ulusa sesleniş konuşmasında, özgür bilinç sahibi olmak üzere eğitilen öğrencilerin kılık kıyafetlerinden hangi inançları taşıdıklarının anlaşılmasının kabul edilemez olduğunu ve ortaöğretimde "görünür tüm dini simgeleri" yasaklayacak yasanın yeni eğitim yılına yetiştirileceğini açıkladı. Chirac, yükseköğretimde ise kararı üniversite yönetimlerine bıraktı. 
   Chirac, okullarda her çeşit İslami tesettür, Yahudi kippası ve Hıristiyanların büyük haç türünden simgeleri yasaklayacak yasa dışında, yeni bir Memuriyet Yönetmeliği hazırlanacağını ve tüm kamu kuruluşlarına dağıtılarak memurlara da laik devlete uygunluk yükümlülüğünün getirileceğini bildirdi. Başka bir deyişle okullara yasayla konulan yasaklar, kamu alanına yönetmelikle taşınıyor. 
   Chirac, ayrıca hükümet içinde bir Laiklik Gözlem Evi kurulacağını ve gizli ya da açık yollardan anayasal laikliği zayıflatmaya yönelik eylemlerin titizlikle izleneceğini ve gereğinin yapılacağını belirtti. 
   
   Kadın kavramını öne çıkardı    "Fransız cumhuriyetinin en büyük kazanımı, orta direği laikliktir, tartışılamaz ve pazarlık konusu edilemez" vurgulamasını yapan Chirac, laikliğin devletin tüm inançlardan bağımsız tarafsızlığının ve ulusal bütünlüğün vazgeçilemez koşulu olduğunu söyledi. Konuşmasında "kadın" kavramını öne çıkaran Chirac, "Kamu okulu laiktir, devlet laiktir, hiçbir alanda kadın erkek ayrımına ve inanç ya da bireysel tercih gerekçesiyle kadın haklarını geriletmek isteyen zihniyete izin vermeyeceğiz, ayrımcılığa karşı her türlü önlem alınacak" dedi. 
   Chirac kararında, eski Bakan Bernard Stasi başkanlığındaki komisyon raporunu dikkate alırken, raporun "Noel ile birlikte Kurban ve Kippur bayramlarının da tatil ilan edilmesi" teklifini geri çevirdi. Laikliğin yükseköğretimde uygulanması ise, üniversitelerin özerkliği açısından rektörlerin hazırlayacağı içtüzüklere bırakılıyor. Üniversite öğrencilerinin okula kayıtları sırasında cumhuriyet ilkelerine uygunluk şartı imzalaması gündemde. 
   
   
   
</TEXT>
</DOC>
