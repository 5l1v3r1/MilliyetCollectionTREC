<DOC>
<DOCNO> 242661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko29.html </URL>
<DATE> 2004/05/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Petrol fiyatları, Suudi Arabistan'ın teklifinden etkilenmedi... 
</HEADLINE>
<TEXT>

     Suudi Arabistan'ın, Petrol İhraç Eden Ülkeler Örgütü'nün OPEC günlük üretim kotasını beklendiği gibi 1.5 milyon değil 2-2.5 milyon varil artırma önerisinin petrol fiyatları üzerinde neden olduğu düşüş uzun sürmedi. 
     Uluslararası piyasalarda cuma günü gösterdiği gerilemeden ardından dün yeniden 1.79 dolarlık tırmanış yapan ABD hafif Batı Teksas petrolünün varil fiyatı bugün 12 sentlik hafif bir düşüş gösterdiyse de 41.60 dolarla çok yüksek bir rakam olarak kabul edilen 41 dolar sınırının üzerinde kaldı. 
     Tüm petrol çeşitleri için bir diğer gösterge teşkil eden Brent petrolünün varil fiyatı da 14 sentlik bir düşüş göstermekle birlikte 38.03 dolar gibi yüksek bir düzeyde seyrediyor. 
     
     İRAN SINIRLI ARTIŞI DESTEKLİYOR 

     İran Petrol Bakanı Bijen Namdar Zengene, İran'ın dünyada petrol fiyatlarının artışını engellemek için Petrol İhraç Eden Ülkeler Örgütü'nün OPEC üretiminde ''sınırlı artışı'' desteklediğini söyledi. 
     Tahran Radyosu ve İran resmi haber ajansı İRNA'nın haberine göre, Zengene, gazetecilere yaptığı açıklamada, İran'ın, Suudi Arabistan'ın OPEC'in üretiminin günde 2 milyon varilden fazla artırılması önerisini destekleyip desteklemediği sorusuna, ''İran'ın üretimde sınırlı artışı kabul etmesi, olağan sınırların ötesinde bir artışı desteklediği anlamına gelmiyor'' yanıtını verdi. Zengene, ''olağan sınırlar'' ifadesine açıklık getirmedi. 
     OPEC'in petrol üretimindeki artışa ilişkin herhangi bir rakam ifade etmeyen Zengene, OPEC'in petrol üretiminin artmasına ilişkin kararı Lübnan'ın başkenti Beyrut'ta yapacağı toplantıda almasını istedi. 
     Örgütün petrol üretimini artırmasının petrol yan ürünlerin üretimine çok fazla etkisi olmayacağını, ancak petrol stoklarının artacağını belirten Zengene, petrol fiyatlarındaki artışın ham petrol piyasasındaki borsa oyunlarından kaynaklandığını, bu piyasadaki mevcut fiyatların gerçek fiyatlardan daha yüksek olmasının tüketicileri kaygılandırdığını vurguladı. 
     OPEC üyelerinin petrol fiyatının varil başına 40 ila 50 dolar olması peşinde olmadığını ve varil başına 28 ila 30 doları desteklediğini söyleyen Zengene, ''OPEC, fiyatların düşmesi için petrol üretimi artışı politikasını izliyor. Ham petrol tüketicileri de varil başına petrolün 30 dolar olmasından yanadır'' dedi. 
     İran, OPEC üyeleri içinde Suudi Arabistan'dan sonra ikinci büyük üretici konumunda bulunuyor. 

     
</TEXT>
</DOC>
