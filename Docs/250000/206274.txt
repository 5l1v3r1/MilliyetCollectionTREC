<DOC>
<DOCNO> 206274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/dunya/dun01.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada terör paniği 
</HEADLINE>
<TEXT>

   ABD'nin uyarılarıyla 21 Aralık'tan beri bu ülkeye yapılması gereken toplam 15 uçuş iptal edildi. İptallerin rutinleşebileceği belirtiliyor 
      DIŞ HABERLER SERVİSİ 

   
   Amerikan istihbarat görevlilerinin yolcu uçaklarıyla ABD'de terör saldırıları yapmaya hazırlanan El Kaide karşısında zamana karşı bir yarış içinde olduğu ifade ediliyor. 
   Washington Post gazetesine göre, gözaltındaki El Kaide bağlantılı teröristlerin ifadelerinden ve öteki kaynaklardan elde edilen bilgiler ışığında terör saldırıları olacağına kesin gözüyle bakan Amerikalı yetkililer bu bölük pörçük bilgilerle ABD'ye sefer düzenleyen çok sayıdaki havayolu şirketini uyarma ve olası bir saldırıyı önleme telaşı içinde. ABD uyarıları sonucunda 21 Aralık'tan bu yana 15 kadar uçuş iptal edildi, yeni iptaller de gündemde. Amerikan istihbaratından medyaya sızan bazı örnekler şöyle 
   
   Cinsel organda patlayıcı 
   ABC televizyonu, son günlerde bazı ABD seferleri iptal edilen İngiliz havayolları British Airways BA uçuşlarından birinde, uçağın el Kaide mensubu bir kadın terörist tarafından başkent Washington üzerinde patlatılmasının planlandığını ileri sürdü. ABC, istihbarat kaynaklarına dayandırdığı haberinde, Londra - Washington seferini yapacak bir BA uçağının, cinsel organına patlayıcı gizleyen bir kadın militan tarafından kaçırılacağı yönünde duyum alındığını belirtti. İstihbarata göre kadın terörist uçağa bindikten sonra tuvalete giderek patlayıcıyı çıkaracak ve uçağı havaya uçuracaktı. İngiliz istihbarat uzmanı Paul Beaver de, "Uçağın Washington'da önemli bir hedefe çakılabileceği veya kent üstünde infilak ettirilebileceği yolunda duyumlar geldi" dedi. 
   İngiliz seyahat acenteleri, uçak yolcularını, son günlerdeki uçuş iptalleri ve güvenlik nedeniyle meydana gelen gecikmelerin rutin hale gelebileceği yolunda uyardı. Seyahat acentesi sözcüleri, güvenlik uyarılarının, iptal ve gecikmelerin asıl sebebini oluşturduğuna dikkat çekti. 
   BA, dün ve bugün yapılması gereken Londra - Riyad seferini de güvenlik nedeniyle iptal etti. 
   
   
   
</TEXT>
</DOC>
