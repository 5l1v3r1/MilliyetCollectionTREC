<DOC>
<DOCNO> 216788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur05.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, kar nedeniyle seferlerini iptal ediyor. Hangi uçuşlar iptal 
</HEADLINE>
<TEXT>

     Trabzon'daki hava muhalefeti nedeniyle THY'nin İstanbul-Trabzon ve Trabzon-İstanbul seferleri iptal edildi. 
     THY yetkililerinden alınan bilgiye göre, Trabzon'da sabah saatlerinden itibaren etkili olan kar yağışı nedeniyle 07.05'deki İstanbul- Trabzon ve 09.40'taki Trabzon-İstanbul seferleri iptal edildi. 
     
     KAYSERİ - İSTANBUL SEFERLERİ DE İPTAL 

     Öte yandan Türk Hava Yolları'nın THY İstanbul-Kayseri ve Kayseri-İstanbul seferleri, iptal edildi. 
     Atatürk Havalimanı'ndan saat 07.30'da yapılması gereken İstanbul-Kayseri ve saat 09.45'te gerçekleştirilmesi planlanan Kayseri-İstanbul seferleri, Kayseri'deki olumsuz hava koşulları nedeniyle iptal oldu. 
     Bu arada, İstanbul'u etkileyen kar yağışı, Atatürk Havalimanı'ndaki iç ve dış hat seferlerinde herhangi bir aksamaya yol açmadı. 
     Devlet Hava Meydanları İşletmesi DHMİ yetkilileri, Atatürk Havalimanı'nda pist ve görüş şartlarının uçakların iniş ve kalkışına elverişli olduğunu bildirdiler. 
     
     ANKARA'DAN UÇUŞLAR 

     THY'nin Ankara'dan yapılması gereken Ağrı, Erzincan ve Diyarbakır seferleri, bu illerdeki kötü hava koşulları nedeniyle iptal edildi. 
     AA muhabirinin, THY Esenboğa Başmüdürlüğü yetkililerinden aldığı bilgiye göre, saat 09.30'da yapılması gereken TK-658 Ağrı, TK-654 Erzincan ile saat 10.00'da yapılması gereken TK-642 Diyarbakır seferleri, bu illerdeki yoğun kar yağışı nedeniyle karşılıklı olarak iptal edildi. 
     
</TEXT>
</DOC>
