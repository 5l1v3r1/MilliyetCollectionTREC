<DOC>
<DOCNO> 239285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun19.html </URL>
<DATE> 2004/05/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Org.Yalman'dan Denktaş'a Sizi çok seviyoruz 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda yeni bir sayfa açıldığını belirterek, ''Yeni bir bakış açısı vardır. Bunları, sırtımızı okşayarak ve bazı hediyeler vererek yozlaştırmamak gerekmektedir'' dedi. 
     Denktaş, Kıbrıs Türk Barış Kuvvetleri Komutanlığı birliklerinde denetleme ve incelemelerde bulunmak üzere KKTC'ye gelen Kara Kuvvetleri Komutanı Orgeneral Aytaç Yalman'ı kabul etti. 
     Denktaş, kabulde yaptığı açıklamada, Orgeneral Yalman'ın ''Kıbrıs'a büyük emek vermiş bir asker olduğunu'' ifade ederek, ''Kıbrıs'ı seven, Kıbrıs'ın Türkiye açısından önemini bilen bir askerimizdir, bir dostumuzdur. Ziyareti bize büyük sevinç vermiştir, mutluluk vermiştir. Çoktan bir hasretlik yaşıyorduk. Kendilerine bütün halkımız adına hoş geldiniz diyorum'' dedi. 
     Adadaki Türk askeri sayesinde rahat uyuduklarını ve güven içinde yaşadıklarını kaydeden Denktaş, ''Bu güvenin eksilmemesi duamızdır'' diye konuştu. 
     Kıbrıs konusunda yeni bir safhaya gelindiğini ve yeni bir sayfa açıldığını ifade eden Denktaş, şöyle konuştu 
     ''Bu sayfada ortaya çıkan gerçek, 40 yıldır dış dünyanın kabul etmek istemediği bir gerçektir. O da, Kıbrıs Rumlarının Kıbrıs Türkleri adına söz söyleme hakkı olmadığıdır, Kıbrıs Türklerinin hükümetinin olmadığıdır, olamayacağıdır, Kıbrıs'ta iki eşit halkın varolduğudur ve bu iki eşit halk kendi iradesiyle geleceğini tayin etme hakkına sahiptir. Referandumun anlamı buydu. Bu hakkını Kıbrıs Türkleri uzlaşma yönünde kullanmıştır. Ama bunu yaparken 'yüzde 65 devletinden yana değildir' gibi bir netice çıkarmak çok yanlıştır. Çünkü bu yüzde 65'in içerisinde büyük bir sayı 'KKTC tanınacaktır' dendiği için 'evet' demiştir.'' Varolan gerçeklerin kabul edilmesini istediklerini kaydeden Denktaş, egemenlikten, devletin varlığından, Türkiye'nin garantisinin devamından, Türkiye ile Yunanistan'ın Kıbrıs üzerindeki eşitliğinden asla vazgeçmemeleri gerektiğini vurguladı. 
     Cumhurbaşkanı Denktaş, ''Yeni bir sayfa açılmıştır, yeni bir bakış açısı vardır. Bunları, sırtımızı okşayarak ve bazı hediyeler vererek yozlaştırmamak gerekmektedir'' dedi. 
     
     ORGENERAL YALMAN 
     Kara Kuvvetleri Komutanı Orgeneral Aytaç Yalman da, Denktaş'a hayranlık duygularını dile getirerek, ''Özellikle tarihi kişiliğiniz ve bu münhasıran son bir yıl içerisinde bu milli davaya yapmış olduğunuz katkılar nedeniyle hayranlık duygularımı yeniden ifade etmek istiyorum'' dedi. 
     Türk Silahlı Kuvvetleri'nin, Kıbrıs Türk halkıyla birlikte Cumhurbaşkanı Denktaş'a saygı ve sevgisi olduğunu dile getiren Orgeneral Yalman, Annan planı zemininde bundan sonra görüşmelerin mümkün olmadığını belirtti. 
     Türkiye'nin garantörlüğünün hem Türkiye, hem de Kıbrıs Türkleri açısında son derece anlamlı olduğunu söyleyen Orgeneral Yalman, ''Biraz önce de ifade ettiğiniz gibi, bundan sonra yeni bir sayfa açılmıştır. Bu sayfa istikametinde Kıbrıs Türk halkının güvenliği, huzuru ve Türkiye'nin hak ve menfaatleri daha anlamlı ve daha kapsamlı düşünülecek ve korunacaktır. Bundan hiç endişeniz, hiç kuşkunuz olmasın. Bütün gücümüzle, bütün kalbimizle sizin yanınızdayız ve sizi çok seviyoruz'' diye konuştu. 
     Orgeneral Yalman, AB Komisyonu'nun Türkiye temsilcisi Hans Jörg-Kretschmer'in, ordunun, YÖK, Irak ve Kıbrıs konusundaki tutumunu eleştiren açıklamasıyla ilgili görüşünün sorulması üzerine, ''Bu konuda herhangi bir şey söylemiyorum. Ben şu anda Sayın Cumhurbaşkanı'na nezaket ziyaretinde bulunuyorum'' dedi. 
     Orgeneral Yalman, ''YÖK konusunda, Genelkurmay Başkanlığı'nın net bir açıklama yaptığını, bunun Silahlı Kuvvetlerin ortak ahdı olduğunu'' vurguladı. 
     
</TEXT>
</DOC>
