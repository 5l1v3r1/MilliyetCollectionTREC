<DOC>
<DOCNO> 211126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/guncel/gun03.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce kurye avlandı 
</HEADLINE>
<TEXT>

   Atatürk Havalimanı'nda Ekvadorlu bir kadının valizinde 14 kilo kokain ele geçirildi. Polis, kuryeyle bağlantı kurarak otele kokaini almaya gelen iki kişiyi de yakaladı 
      ERDAL KILINÇ İstanbul 
   
   Hollanda'dan uçakla geldiği Atatürk Havalimanı'ndan Türkiye'ye giriş yapmak isteyen Ekvadorlu bir kadının valizinde, 14 kilo 800 gram kokain ele geçirildi. Valizdeki kot pantolun paçalarına paketler halinde zulalanan kokainle ilgili bir Lübnanlı ve bir Türk yakalanırken, polis yetkilileri tek seferde ilk kez bu kadar büyük miktarda kokain ele geçirdiklerini bildirdiler. Kurye Elena Paoulina Castillo 28 , kokaini Ekvador'dan Hollanda'ya oradan da İstanbul'a getirdi. Ancak uyuşturucu ticaretini haber alan polis, kurye kadını gözaltına aldı. Polis, Aksaray'da bir otele götürdüğü kuryeyi kendisini karşılayacak kişilerle telefonda görüştürdü. İki gün sonra otele kokaini almaya gelen Rabih Assem Awada ve Yahya Bekçi de kıskıvrak yakalandı. 
   
   Midesinde kokainle yakalandı 
   Polis şebekeyle bağlantılı olduğu iddiasıyla İskenderun'un Arsuz Belde Belediye Başkanı'nın kardeşi İnayet Hocaoğlu ile birlikte iki Lübnanlı'yı arıyor. Castillo'nun, midesinde 500 gram kokainle Türkiye'ye giriş yapmak isterken 2001'de yine Atatürk Havalimanı'nda yakalandığı öğrenildi. 
   
   
</TEXT>
</DOC>
