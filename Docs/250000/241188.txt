<DOC>
<DOCNO> 241188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko15.html </URL>
<DATE> 2004/05/19/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kürşad Tüzmen 7x24 çalışıyoruz 
</HEADLINE>
<TEXT>

     Devlet Bakanı Kürşad Tüzmen, Kuzey Kıbrıs Türk Cumhuriyeti'nin KKTC ekonomik olarak kalkındırılması için, 1998 yılında, tümünün serbest bölge ilan edilmesini önerdiğini, ancak bunun kabul edilmediğini söyledi. 
     Türkiye Genç İşadamları Konfederasyonu'nun kuruluş etkinlikleri kapsamında oluşturulan 5 federasyonun yöneticileri Devlet Bakanı Kürşad Tüzmen'i ziyaret etti. Ziyaret sırasında KKTC İşadamları Derneği'nin temsilcisinin Kıbrıs ile ilgili sorusu üzerine Tüzmen, bu sorunun çözümü üzerine yaptığı çalışmaları açıkladı. 
     Hong Kong'un Çin'e devredildiği dönemde, 1998'de Hong Kong'a giderek bazı temaslarda bulunduğunu, büyük bir yatırımcı grup ile görüştüğünü anlatan Tüzmen, şöyle devam etti 
     ''Bu grup, Hong Kong'dan Kıbrıs'a gelecekti. 20 bin öğrenci, 40 bin asker, 70 bin devlet memuru ile adayı kalkındırmak mümkün değil. Yatırım için tek şartları vardı, KKTC'nin serbest bölge ilan edilmesi. Ama, bir memur 7 sendikaya üye, sendikalara bunu kabul ettiremeyiz diye uygun bulmadılar. Önce Gazi Magosa'yı serbest bölge yapalım, iyi işlerse genişletiriz dediler. Ben de sinirlendim, Karpaz'a gidip dalış yapıp, balık tuttum. Oysa kabul edilseydi, KKTC, yazılım ve mücevherat işleme merkezi haline gelirdi. Tayvan gibi olurdu. Siyasi olarak tanınmak bir şey değil, ekonomik olarak tanınacaktı.'' Sorunların çözümü konusunda yavaş hareket edilmesini eleştiren Tüzmen, daha sonra KKTC ile serbest ticaret anlaşması imzalandığını hatırlatarak, ''Şimdi o noktada çalışmak lazım. Oysa, 1998'den sonra bir sürü mesafe alınabilirdi. Bu sütte bu kaymak...'' diye konuştu. 
     
     ''7 X 24 ÇALIŞIYORUZ'' 
     Heyetteki bir işadamının ABD'nin Suriye'ye müdahale olasılığı ile ilgili sorusu üzerine, gelecek hafta sonunda Suriye'ye gideceğini açıklayan Bakan Kürşad Tüzmen, ''Bizim tatil günlerimizde komşulara gidiyoruz. Hiç ara vermeden, 7 x 24 çalışıyoruz'' diye konuştu. 
     Komşu ve çevre ülkelerle ticaretin geliştirilmesine büyük önem verdiklerini anlatan Tüzmen, bu ülkelerle 2'şer milyar dolarlık ticaret hacmine ulaşılması halinde, Türkiye'nin çevresinde çok büyük bir güvenlik kuşağı kurulmuş olacağına işaret etti. Dünyadaki gümrük duvarlarının giderek düştüğünü, bunun ticaretin gelişmesini daha da kolaylaştıracağını belirten Tüzmen, şöyle devam etti 
     ''Türkiye'nin coğrafyası kolay bir coğrafya değil. Irak'ta her şeye rağmen bu yıl 1.6-1.8 milyar dolarlık bir ihracata ulaşacağız. Bağımlı, bağımsız değişkenler var. Biz bölgede kalıcı barıştan yanayız. Filistinlinin, İsraillinin, ABDlinin, Iraklının, en önemlisi de bir Türkün bile kanı akmasın istiyoruz. Ticari ilişkilerin geliştirilmesi, siyasi barışı da getirecektir. Komşu ve çevre ülkelerle ilişkilerimizi en yüksek düzeye çıkarmak için çalışmaya devam edeceğiz.'' Bakan Kürşad Tüzmen, komşu ülkelerle sınır ticaret merkezleri kurulması konusundaki soru üzerine de bazı ülkelerin Türkiye'nin yüksek dış ticaret rakamlarından, ''pazar hakimiyeti kurar'' diye endişe ettiğini belirterek, buna karşın İran ile sıkıntının giderildiğini, Suriye ile sorunların aşılmak üzere olduğunu söyledi. 
     Tüzmen, birçok çevre ülke ve Afrika ülkesi ile serbest ticaret anlaşması görüşmelerinin sürdüğünü, bu anlaşmaların karşılıklı ticareti artıracağını belirtti. 
     
     GENÇ İŞADAMLARI KONFEDERASYON KURUYOR 
     Ziyarette konuşan Türk Genç İşadamları Vakfı TÜGİK Başkanı Erhan Özmen de genç işadamları derneklerinin biraraya gelerek oluşturduğu 5 genç işadamları federasyonunu bir çatı altında toplayacak Genç İşadamları Konfederasyonu'nun kuruluşunu hedeflediklerini, buna ilişkin başvuruyu yarın İçişleri Bakanlığı'na yapacaklarını açıkladı. 
     Türkiye'nin nüfusunun büyük bölümünü gençler oluşturmasına rağmen, onlara bir yetki verilmediğine işaret eden Özmen, Devlet Bakanı Kürşad Tüzmen'in çalışma temposundan memnuniyet ve güven duyduklarını belirterek, ''Hızınıza yetişemiyoruz'' dedi. 
     Türk ekonomisinde son yıllarda yaşanan gelişmelerin genç işadamlarına cesaret verdiğini, artık 5-10 yıl önlerini görebildiklerini anlatan Özmen, ancak, ekonomide yaz aylarında kriz beklendiği yönündeki ifadelerin kendilerini tedirgin ettiğini söyledi. 
     Tüzmen, işadamlarının sorularını yanıtladıktan sonra heyet ile birlikte fotoğraf çektirdi. Heyet üyeleri de Bakan Tüzmen'e çiçek, Atatürk'ün resminin bulunduğu bir tablo ve bazı hediyeler verdiler. 
     
</TEXT>
</DOC>
