<DOC>
<DOCNO> 232985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/ekonomi/eko05.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye 5 milyar dolar gelir' 
</HEADLINE>
<TEXT>

   Uluslararası Finans Enstitüsü'ne göre, Türkiye'ye bu yıl 5 milyar doların üzerinde portföy türünden yabancı sermaye girişi gerçekleşecek 
      
   Uluslararası Finans Enstitüsü'nün IIF , 2004 yabancı sermaye hareketleri tahmini raporuna göre Türkiye, Avrupa'daki gelişmekte olan piyasaların en cazip adresi olacak. 
   Rapora göre, Türkiye'ye bu yıl, 5 milyar doların üstünde portföy türünden yabancı sermaye girişi gerçekleşecek. Doğrudan yabancı sermaye girişinin de, 2004 yılında en az 2.3 milyar dolar olacağı kaydedildi. Bu arada Türkiye'ye olan yatırımcı ilgisinin artması, Avrupa'ya olan özel sermaye hareketini de olumlu etkileyeceği belirtildi. Türkiye faktörüyle, toplam küresel net sermaye hareketinden yüzde 25 pay alan Avrupa'ya olan net özel sermaye akışı, bu yıl yüzde 30'a çıkacak 
   
   Talep canlanacak 
   Raporda, Avrupa'nın gelişmekte olan piyasalarında, ortalama yüzde 5.4 ekonomik büyüme beklenirken, Türkiye'deki büyümenin en az yüzde 6 olacağı vurgulanıyor. Türkiye'deki özelleştirmenin hızlanmasının da, özel sermaye akışını arttıran diğer bir unsur olacağı kaydediliyor. 
   
   Gelişmekte olan piyasalara 225 milyar dolar özel sermaye    IIF raporuna göre Türkiye gibi gelişmekte olan piyasalarda 2003'te 194 milyar dolar olan net özel sermaye bu yıl 225 milyar dolara çıkacak. Bu 1997'den bu yanaki en yüksek rakam. Sermaye akışındaki artışın nedeni küresel likiditenin artması, düşük faiz oranları ve Türkiye gibi gelişmekte olan piyasalardaki başarılı ekonomik uygulamalar olarak gösteriliyor. 
   
   
</TEXT>
</DOC>
