<DOC>
<DOCNO> 233899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo17.html </URL>
<DATE> 2004/04/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
A. Sebatspor, Ç. Rizespor maçı öncesi sıkıntılı... 
</HEADLINE>
<TEXT>

     Birinci Süper Futbol Ligi'nde kalma mücadelesi veren Akçaabat Sebatspor'da, 5 futbolcu Çaykur Rizespor maçında takımdaki yerlerini alamayacak. 
     Kırmızı-beyazlılarda, sakatlıkları bulunan Mehmet Yılmaz, Selahattin ve Muzaffer'in sezonu kapadığı, Marek'in de 2 hafta daha sahalardan uzak kalacağı açıklandı. Savunmanın önemli oyuncusu Hamza da kart cezası nedeniyle Çaykur Rizespor maçında forma giyemeyecek. 
     Kulüp başkan yardımcısı Baki Eyüboğlu, Bursaspor yenilgisinin ardından ligde puan kaybına tahammülleri olmadığını belirterek, ''Sakatlıklar önemli eksiklikler. Ancak bu maçtan mutlaka galibiyetle ayrılmak zorundayız. Futbolcularımıza güveniyoruz'' dedi. 
     Ligde kalacakları inançlarını hiçbir zaman yitirmediklerini ifade eden Eyüboğlu, ''Son haftalarda iyi sonuçlar alamadık. Ancak bu olumsuzluğumuzu üzerimizden atıp, kalan 4 maçtan en iyi sonuçlarla ayrılarak ligde kalacağımıza inanıyoruz'' diye konuştu. 
     
</TEXT>
</DOC>
