<DOC>
<DOCNO> 248447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy36.html </URL>
<DATE> 2004/06/16/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Telekom'un özelleştirilmesi tasarısının 6. maddesi kabul edildi 
</HEADLINE>
<TEXT>

     TBMM Genel Kurulu'nda, Telekom'un özelleştirilmesini düzenleyen yasa tasarısının 6 maddesi daha kabul edildi. 
     CHP İstanbul Milletvekili Onur Öymen, tasarının maddeleri üzerinde yaptığı konuşmada, Türk Telekom'un ART ve Ulusal Kanal'ın yayınının beğenmediği için kablolu yayından çıkarıldığını ileri sürdü. ''İdarenin isteğine göre mi yayın yapılacak '' diye soran Öymen, AB'ye üye olmak isteyen bir ülkeye yakışmayan uygulamalar yapıldığını savundu. ''Ulusal 1'' logosu altında ''Medical Chanel'' yayını yapıldığını belirten Öymen, ''Dünyada böyle bir uygulama var mıdır Sizin demokrasi anlayışınızla bağdaşıyor mu '' diye konuştu. 
     Diğer kanallarda da hükümeti eleştiren programların birer birer yayından kaldırıldığını savunan Öymen, ''Bu anlayışla mı AB'ye gireceğiz'' dedi. 
     Ulaştırma Bakanı Binali Yıldırım, Öymen'e yanıt verirken, kablolu yayında yer almak isteyen televizyon kanalları ile Telekom arasında bir sözleşme yapıldığını belirterek, sözleşmede belirtilen içerikten farklı yayın yapılması halinde sözleşmenin feshedilebildiğini söyledi. 
     Her iki kanalın kablolu yayından çıkarılmasına karşılık yine Telekom'a ait olan uydudan yayın yaptıklarını belirten Yıldırım, ''Eğer bizim bu kanalların yayınını önlemek gibi bir niyetimiz olsa, niye uydudan yayına izin verelim Bu kanallar borçlarına rağmen uydudan yayınlarını sürdürüyor. Konu yargıdadır'' dedi. 
     Yeniden söz alan Öymen, bu kanalların Hükümet'in Kıbrıs politikasını eleştirdiği için yayınlarının kesildiğini kaydederek, ''Türk Telekom'u kınıyorum. Unutmayın Türkiye'de hakimler var'' dedi. 
     Yıldırım da söz alarak, yargı kararlarına saygılı olduklarını, idarenin yanlış yapması halinde bunun yargıda düzelme imkanı olduğunu belirterek, Türkiye'de 1 milyonu kabloludan olmak üzere 15 milyon insanın televizyon yayınlarını izlediğini ifade ederek, ''Digitürk canının istediğine izin veriyor, istemediğine izin vermiyor. Gidin bakalım izin alabilecek misiniz '' diye konuştu. 
     
     ''KEŞKE YEĞENİM OLSALAR'' 
     CHP Adana Milletvekili Tacidar Seyhan, Türk Telekom Genel Müdürü Mehmet Ekinalan'ın geçmişte Aycell'in başında olduğunu ve hakkında 69 soruşturma dosyası bulunmasına karşılık Telekom'a atandığını öne sürerek, Bakan Yıldırım'a, ''Başarısız bir dönem geçiren bir kişi, Telekom Genel Müdürü olarak atanarak ne gibi hizmetlerde bulunacak '' diye sordu. 
     Ulaştırma Bakanı Yıldırım, yöneticilerden memnun olduğunu belirterek, bunlar hakkında bir tasarrufta bulunmayı düşünmediğini söyledi. Ekinalan hakkında soruşturma dosyası bulunmadığını, bunu araştırdıktan sora atama yaptığını kaydeden Yıldırım, ayrıca PTT Genel Müdür Yardımcısı ve TCDD Genel Müdür Yardımcısının yeğeni olduğu iddialarının doğru olmadığını söyledi. Yıldırım, ''Keşke yeğenim olsalar, çünkü ikisi de çok başarılı yöneticiler'' dedi. 
     Telekom'un özelleştirilmesini yeniden düzenleyen yasa tasarısının 6 maddesi daha kabul edildikten sonra birleşime 1 saat ara verildi. 
     
</TEXT>
</DOC>
