<DOC>
<DOCNO> 225438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun29.html </URL>
<DATE> 2004/03/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Miloşeviç Serbest bırakın, kaçmayacağım 
</HEADLINE>
<TEXT>

     Eski Yugoslavya Devlet Başkanı Slobodan Miloşeviç, Lahey'de eski Yugoslavya için kurulan Uluslararası Ceza Mahkemesi'ne, serbest bırakıldığı takdirde kaçmayacağı sözünü verdi. 
     Mahkeme Başkanı Theodor Meron'un talebiyle, Miloşeviç'i yargılayan 3 yargıçtan biri olan ve sağlık nedenlerinden ötürü istifa eden İngiliz Richard May'in yerine atanacak yargıca Miloşeviç'in rıza gösterip göstermeyeceğini belirlemek için bugün yapılan oturumda Miloşeviç, ''Bir kez daha beni serbest bırakmanızı diliyorum, ortadan kaybolmayacağım. Amacım kaybolmak değil, bu davayı kazanmak'' dedi. 
     Meron'un oturumun yapılma nedeniyle ilgili sorularını yanıtlamak yerine, mahkemeye kendi taleplerini sunan Miloşeviç, savunmasını hazırlayabilmek için verilen 3 aylık ve savunmasını sunabilmesi için verilen 150 günlük sürelerin uzatılmasını isteyerek, serbest bırakılmasını talep etti. 
     Miloşeviç, serbest bırakılma talebini, ''mevcut tutukluluk şartlarında savunma hakkını özgürce kullanmasının engellenmesine'' dayandırarak, ''Tanıklarımla serbestçe irtibat kuramıyorum'' ifadesini kullandı. 
     Yargıç Meron, sorusunu tekrarladığında, Miloşeviç cevap vermeyi reddetti ve mahkemenin ''yasadışı'' olduğunu iddia etti. ''Bu mahkeme, halkıma karşı bir savaş aracıdır'' diyen eski devlet başkanının sözü mahkeme başkanı tarafından kesildi. 
     Meron, Miloşeviç'in sorulara cevap vermeyi reddetmesinin, davanın sürmesine rıza göstermeyi reddettiği anlamına geldiğini belirtti. 
     Slobodan Miloşeviç'in yargılanmasının, iddia makamının kanıtlarını sunduğu ilk bölümü Şubat ayında tamamlanmıştı. Savunmanın dinleneceği ikinci bölüm 8 Haziran'da başlayacak. 
     Avukat istemeyen Miloşeviç savunmasını kendi yapıyor. 
     
     66 DAVA 
     62 yaşındaki Miloşeviç hakkında 66 dava bulunuyor. İnsanlık suçu işlediği sabit görülürse ömür soyu hapisle cezalandırılabilecek. 
     Duruşmaları sağlık nedeninden birçok kez ertelenen Miloşeviç, yargıçların mahkeme sürecinin zihni melekeleri nasıl etkilediğine ilişkin hekim denetiminden geçmeyi de reddetti yalnız nabız ve kalp dinlenmesi gibi fizyolojik muayeneleri kabul etti. 
     Sırp Radikal Parti lideri Voyislav Şeşel ile birlikte Miloşeviç, Hollanda'da Lahey'e yakın Kuzey Denizi kenarındaki Scheveningen'de BM'nin modern özel cezaevinde kalıyor. Satranç ve açık havada günde 12 saat dolaşabilme gibi birçok tutuklu hakkından geniş biçimde yararlanıyor. 
     
</TEXT>
</DOC>
