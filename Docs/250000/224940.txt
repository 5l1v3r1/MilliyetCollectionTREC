<DOC>
<DOCNO> 224940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas03.html </URL>
<DATE> 2004/03/23/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
New York'ta sigara yasağı plajlarda da başladı 
</HEADLINE>
<TEXT>

     New York'un renkli ve hareketli gece hayatına darbe vuran sigara yasağı birinci yılını doldururken, yetkililer yasağı ihlal edenleri yakalamak için denetimlerini sürdürüyorlar. 
     New York Belediyesi'nin müfettişleri, yasağın özellikle gece 11 00'den sonra delindiği şikayetleri üzerine kentteki barlarda gece geç saatlerde denetimleri sıklaştırdılar. 
     Bazı bar sahiplerinin gece geç saatlerden itibaren sigara içilmesine göz yumdukları yolunda şikayetler geldiğini belirten belediye yetkilileri, denetimleri sabahın ilk ışıklarına kadar sürdürmeye kararlı olduklarını söylediler. 
     Her şeye karşın New York'taki bar ve lokantaların yüzde 97'sinde sigara yasağına uyulduğu belirtilirken, yasağın yürürlüğe girmesinden bu yana yaklaşık 217 bin dolar ceza kesildiği kaydediliyor. 
     New Yorklu bar sahipleriyse, içerde sigara içilmesine izin vererek ceza ödemek ya da içerde sigara içemedikleri için bar önünde sigara içen müşterilerin gürültüsünden dolayı bir başka ceza kesilmesi olasılığı arasında tercih yapmak zorunda kalıyor. 
     Bazı bar sahipleri, Avrupalı turistlerin bar çalışanlarını duman altı olmaktan korumayı amaçlayan sigara yasağından dolayı kendilerine güldüklerini söyleyerek, Avrupalıların yasağı anlayamadıklarını belirtiyorlar. 
     Bar işletmecileri, özellikle hafta içi günler ve geceleri işlerinin azalmasından şikayet ediyorlar. 
     New York'ta sigara yasağının çok anlamsız olduğu ve geçen bir yılın bunu ispatladığını savunan sosyal eleştirmenler, New York gibi kalabalık bir kentte yaşayıp temiz hava konusunda endişelenmenin ''aptallık'' olduğunu söylüyorlar. 
     Sıkı bir sigara düşmanı olan Belediye Başkanı Michael Bloomberg ise yasağın New York'un kültürel ve mali dokusunu etkilemediğini savunuyor. 
     Bloomberg ayrıca, bar ve lokantalardaki sigara yasağı sayesinde yılda bin kişinin hayatının kurtarıldığını belirtiyor. 
     
     PLAJDA SİGARA YASAĞI 

     Öte yandan, ABD'deki lokanta ve barlarda sigara yasağına öncülük eden California eyaletinde birçok kent plajlarda da sigarayı yasakladı. 
     Los Angeles, San Diego, Santa Monica, San Clemente, Solana Beach gibi birçok kent, plajlarda sigara içilmesini yasaklayan düzenlemeleri kabul ettiler. 
     Bazı hukukçular, plajda sigara yasağının gereksiz olduğunu belirterek, bunun özel yaşama müdahale ve bağnazlık olarak yorumlanabileceğini ifade ediyorlar. 
     
</TEXT>
</DOC>
