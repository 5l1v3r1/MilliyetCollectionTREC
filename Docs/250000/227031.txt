<DOC>
<DOCNO> 227031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/ekonomi/eko06.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Isuzu Avrupa'ya açılıyor 
</HEADLINE>
<TEXT>

   20. yılına "20 yıldır Anadolu'da, şimdi artık Avrupa'da" sloganıyla giren Anadolu Isuzu, ihracatını 2003'e göre bir kat artırıp 43 milyon dolara çıkartmayı hedefliyor 
      EKONOMİ SERVİSİ 
   
   Otomotiv sektöründe ilk Türk - Japon ortaklığı olarak 1984'te üretime başlayan Anadolu Isuzu, 20. kuruluş yıldönümünde, hedefini Avrupa'da büyümek olarak belirledi. 
   Anadolu Isuzu Yönetim Kurulu Başkanı Metin Ecevit, iki yıl önce Honda otomobil ve motosiklet faaliyetlerinden çekilen Anadolu Grubu için 'bu alanda çekilecek mi ' yorumunun yapıldığını belirterek, "Anadolu Grubu 40 - 45 yıllık birikimini hiçbir zaman terk etmeyi düşünmedi. Şu anda da bu konudaki etkinliğini geliştirerek sürdürüyor" dedi. Ecevit, Anadolu Isuzu'nun Şekerpınar'daki fabrikasının kapasitesini artırarak ihracata yönelik büyümeyi amaçladığını söyledi. 
   
   Yeni pazarlar 
   Anadolu Isuzu Genel Müdürü Kamil Eser de Macaristan, Polonya, Slovenya, Çek Cumhuriyeti ve Slovakya'nın yanı sıra Fransa, İtalya ve Avusturya gibi ülkelere de ihracata başlayacaklarını bildirdi. Eser, "Hedefimiz 20 yıla sığdırdığımız faaliyetlerimizi dört misli hızla, önümüzdeki beş yılda gerçekleştirmek. 20 yıldır Anadolu'daydık, şimdi artık Avrupa'dayız" dedi. 2003'te 22 milyon dolarlık ihracat gerçekleştirdiklerini belirten Eser, 2004 hedefinin bu rakamı 43 milyon dolara çıkartmak olduğunu söyledi. 
   Hafif kamyon, kamyonet ve küçük otobüs gibi ticari araçların üretim ve pazarlanmasında faaliyet gösteren Anadolu Isuzu, Batı Avrupa'ya da açılma çabaları çerçevesinde halen üretmekte olduğu Turkuaz tipi otobüslerine iki tip daha ekleyecek. Bu otobüslerin Isuzu markasıyla ihraç edileceğini belirten Eser, çalışmalarında Japon ortaklarından büyük destek aldıklarını da kaydetti. 
   
   
</TEXT>
</DOC>
