<DOC>
<DOCNO> 246343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/dunya/axdun01.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürmeyen işkence, işkenceden sayılmadı 
</HEADLINE>
<TEXT>



Amerikan Adalet Bakanlığı'nın 2002 yılının ağustos ayında Beyaz Saray'a sunduğu raporda, terörle mücadelede işkencenin meşru görülebileceği belirtilirken, işkencenin tanımı da hayli daraltılıyor "Şüpheli ölmedikçe veya organları işlevsiz hale gelmedikçe yapılanlar işkence değildir." 
Washington Post gazetesi, Adalet Bakanı John Ashcroft'un yardımcılarından Jay S. Bybee'nin imzasını taşıyan ve Beyaz Saray Danışmanı Alberto Gonzalez'e sunulan 50 sayfalık raporu ele geçirdi. Merkezi İstihbarat Servisi'nin CIA El Kaide zanlılarının sorgusunda uyulacak kuralları sorması üzerine hazırlanan raporda, "El Kaide'nin ABD'yi hedef alan saldırılarını önlemek amacıyla yapılmışsa işkencenin meşru sayılabileceği" savunuluyor. Şüphelinin "fazla olmayacak ya da uzun sürmeyecek şekilde canının yakılmasının" işkenceden sayılmayacağı görüşü dile getirilen raporda, "bir davranışın işkence olması için, bunun ağır fiziksel yaralanmaya, bir organın görev yapamaz hale gelmesi hatta ölüme yol açması gerektiği" ifadesi kullanılıyor. 
Bu raporun, Wall Street Journal'da yayımlanan ve ABD'nin ulusal güvenliği söz konusuysa işkenceyi yasaklayan yasalara uymayabileceğini savunan rapora da dayanak oluşturduğu belirtildi. 


</TEXT>
</DOC>
