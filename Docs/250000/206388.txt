<DOC>
<DOCNO> 206388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo03.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi... Çalışmayana hapis cezası 
</HEADLINE>
<TEXT>

     Zambiya Ordusu'na bağlı Green Buffaloes takımının formasını giyen forvet oyuncusu Linos Chalwe, takımının antrenmanlarına izinsiz olarak katılmadığı için 28 gün askeri hapishanede tutuklu kaldı. 24 yaşındaki Chalwe'nin, kendisine profesyonel sözleşme öneren Güney Afrika Cumhuriyeti takımı Hellenic'in seçmelerine katılmak için izinsiz olarak bu ülkeye gittiği belirtildi. Chalwe, hapis yattığı süre içerisinde kendisine çok kötü davranıldığını iddia etti. Green Buffaloes Kulüp Başkanı Diamond Chimnoe ise, bir asker olan Chalwe'nin izinsiz olarak takımdan ve dolayısıyla ordudan ayrıldığı için bu tür bir ceza verdiklerini kaydederek, yaptıklarının arkasında olduklarını belirtti. Tüm bu olanların ardından Hellenic de Chalwe'yi transfer etmekten vazgeçti. Green Buffaloes, geçen sezon Zambiya Premier Ligi'ni ikinci sırada bitirmiş, Afrika Konfederasyon Kupası'na katılmıştı. 
     
</TEXT>
</DOC>
