<DOC>
<DOCNO> 221432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yasam/ayas.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte evrenin 'bebek' hali 
</HEADLINE>
<TEXT>

   Hubble Uzay Teleskopu, 'zamanda bir yolculuk yaparak', evrenin doğumundan 'hemen sonra ' oluşan galaksilerin fotoğraflarını çekti... 
      DIŞ HABERLER SERVİSİ 
   
   ABD'nin Dünya yörüngesindeki uzay teleskopu Hubble, evrenin şimdiye kadar belirlenen en uzak ve en eski en genç görüntüsünü elde etmeyi başardı. 
   Hubble Teleskopu tarafından elde edilen 'Ultra Derin Alan' adlı görüntü, New York'taki Amerikan Doğa Tarihi Müzesi'nde kamuoyuna açıklanırken, bilim adamları da yaklaşık 14 milyar yıl önce olduğu hesaplanan Big Bang'den Büyük Patlama sadece birkaç yüz milyon yıl sonrasına ait görüntüleri incelemeye başladı. Amerikalı gökbilimcilerin, 13 milyar ışık yılından daha uzakta gözlemledikleri, dolayısıyla yaşı 13.7 milyar olarak tahmin edilen evrenin bilinen en uzaktaki ve en eski görüntüleri, New York'taki müzede bilim adamlarınca pazar gününe kadar incelenecek. 
   
   Karanlık çağın fotoğrafı 
   Columbia Üniversitesi Astronomi Bölümü'nden Doçent Arlin Crotts, Hubble'ı artık bir 'zaman makinesi' gibi kullanmayı öğrendiklerini belirterek, bu sayede evrenin şimdiye dek elde edilen en uzak yani en eski görüntüsünü, bir başka deyişle 'bebeklik' resmini çekmeyi başardıklarını söyledi. 
   Yaklaşık 10 bin galaksinin görüldüğü fotoğraftaki bazı galaksilerin, evrenin Big Bang'den 400 milyon yıl sonraki halini gösterdiğini söyleyen gökbilimciler, 'karanlık çağ'a ait bu görüntülerin evrenin ve galaksilerin oluşumuna ışık tutacağını belirtti. 
   Hubble, evrenin şimdiye kadar elde edilmiş en derin resmini 24 Eylül'den 16 Ocak'a kadar Dünya'nın çevresinde 400 kez dönerek çekti. Şimdiye dek elde edilen en ayrıntılı ve en yüksek çözünürlüğe sahip görüntülerin, uzun yıllar bilim adamlarınca inceleneceği belirtiliyor. 
   
   
</TEXT>
</DOC>
