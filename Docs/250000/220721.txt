<DOC>
<DOCNO> 220721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun50.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'de yüksek mahkeme yargıcı Alexandre,Geçici devlet başkanı 
</HEADLINE>
<TEXT>

     Haiti'de Devlet Başkanı Jean Bertrand Aristide'in devrilmesine yol açan isyanın ardından, yasalar gereği geçici olarak bu göreve gelen Yüksek Mahkeme Başyargıcı Boniface Alexandre görevine resmen başladı. 
     Alexandre, başkanlık sarayı olan Ulusal Saray'daki törende yaptığı konuşmada, ölümlerin sona ermesi için silahların bırakılması çağrısında bulunarak, ''Ülkemizin tarihindeki bu acı anında, bu en yüce, en karmaşık ve en güç görevi yerine getireceğim'' dedi. 
     Alexandre ayrıca, ''Haiti halkına, yöneticilerini ve temsilcilerini seçme olanağı sağlayacak bu yeni seçimlerin en iyi şekilde düzenleneceği'' sözünü verdi. 
     Anayasa gereği, Alexandre'ın 45 ila 90 gün içinde devlet başkanlığı seçimlerini düzenlemesi gerekiyor. Alexandre'ın ayrıca, önümüzdeki günlerde ülkenin yeni başbakanını da ataması gerekiyor. 
     Haiti'de devlet başkanı Jean-Bertrand Aristide'in 29 Şubat'ta ülkesini terk etmesinden sonra, Yüksek Mahkeme Başsavcısı Boniface Alexandre yasa gereği geçici olarak devlet başkanı olmuştu. 
     
</TEXT>
</DOC>
