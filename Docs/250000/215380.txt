<DOC>
<DOCNO> 215380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/spo03.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'IN YOLU TIKALI 2-2 
</HEADLINE>
<TEXT>

   Sarı-Kırmızılılar, Başkent deplasmanında Murat Erdoğan ile öne geçti, Ali Tandoğan'ın iki golüyle şoka girdi. Sonradan oyuna giren Bratu skoru eşitledi 
      
   90 dakika    ERHAN TELLİ 

   Ankara'nın dondurucu ayazında öyle bir 90 dakika oynandı ki, açıkçası hiç kimse bu havada, bu kadar kaliteli ve zevkli bir mücadele beklemiyordu. Kalemimizin mürekkebi bile donarken, içimiz futbol ateşiyle yanıp, ısındı. Daha maçın başlarında gelişen ataklar erken gol sinyali vermeye başladı. İlk sayı da enterasan sayılabilecek bir pozisyonda Galatasaray'dan geldi. 7. dakikaya girilirken, ceza sahasının sol tarafında topla buluşan Hakan Şükür yerden kale önüne ortaladı. Ümit'in uzaklaştırmak için vurduğu top, El Saka'ya çarpıp Gençlerbirliği kalesine gitti. Kaleciden dönen topu tamamlayan Murat bu golle takımını 1 - 0 öne geçirdi. 
   Galatasaray 9. dakikada Murat ile bir gol şansı daha yakaladı. Ancak genç oyuncunun vuruşunu Gökhan son anda kornere çeldi. Yenik duruma düştükten sonra toparlanan ev sahibi ekip, özellikle M'Bayo ve Youla gibi hızlı oyuncularıyla kendi alanından çabuk çıkarak tehlikeli ataklar geliştirmeye başladı. 26'da Skoko'nun sol kanattan yaptığı ortaya Veysel yükselip kafayı vurdu. Direğin dibine çarpan top filelerle buluşmadı. Gençlerbirliği'nin beraberlik golü gecikmedi. 28'de Skoko'nun ortasını M'Bayo ceza sahası önüne indirdi. Topla buluşan Ali Tandoğan çok sert vurdu. Ağlara giden top skoru 1 - 1 yaptı. 
   Beraberliği yakalayıp moral bulan Başkent ekibi, öne geçme fırsatını da bu golün hemen ardından yine Ali Tandoğan'ın ayağından yakaladı. 30'da Youla'nın soldan yaptığı ortayı ceza sahası içinde bekleyen Orhan uzaklaştıramadı. Ali Tandoğan vurdu. Ağlara giden bu golle ev sahibi ekip 2 - 1 öne geçti. Bu dakikalarda fırtına gibi esen Kırmızı - Siyahlılar, 34'te üçüncü gole çok yaklaştı. Prates'i geçip, kaleciyle karşı karşıya kalan Youla'nın vuruşunu, Mondragon son anda önledi. 36'da M'Bayo'nun sert şutu Orhan'ın eline çarpıp geri döndü. Başkentli oyuncular itiraz etti. Hakem Ali Aydın "Devam" dedi. 
   39'da gelişen Galatasaray atağında Hakan Şükür'ün vuruşunu araya giren Deniz kornere gönderdi. 45'te Ali Tandoğan'ın sert frikiğini Mondragon kornere çelince ilk yarı Gençlerbirliği'nin üstünlüğüyle sona erdi. 
   İkinci yarıya başlarken Fatih Terim, Prates ve Ayhan'ı çıkararak, Suat Usta'yı savunmaya, Bratu'yu da forvete aldı, Necati ve Hakan Şükür ile birlikte bu bölgeyi üçledi. 
   52'de Youla soldan yine bindirerek kaleci Mondragon ile karşı karşıya kaldı. Vuruşunda Kolombiyalı kaleci bir kez daha gole izin vermedi. İkinci yarıda oyunu dengeleyen Galatasaray, aradığı golü 80'de Bratu'nun ayağından buldu. Ergün'ün soldan yaptığı mükemmel ortaya Bratu dokunarak, topu boş kaleye gönderdi ve beraberlik golünü attı. 85'te Necati yakın mesafeden topu kalecinin kucağına nişanladı. Oyunda denge bozulmayınca maç 2 - 2 sona erdi. 
   
   Teşekkür ve tepki    Fatih Terim, Ali Aydın ve yardımcılarıyla sohbet için odalarına kadar gitti, Hakan Şükür ise aynı hakeme isyan etti 
   Çelişkili ifadeler 
   GALATASARAY Teknik Direktörü Fatih Terim, hakem odasına gitti, Ali Aydın ve yardımcılarına teşekkür etti, Hakan Şükür ise penaltı nedeniyle tepki gösterdi. Oyuncu ve teknik adamlarla hakemler arasında ilişkilerin yeterince iyi olmadığını belirten Terim, "Sohbet etmek için odalarına gittim. Hakan Şükür'ün pozisyonunu da sordum, teşekkür de ettim" dedi. 
   
   Murat'ın iddiası 
   BARİZ bir penaltısının verilmediğini söyleyen Hakan ise, "Ali Aydın'a artık alıştık. Daha önce de hakkımız yenmişti" diye isyan etti. İlk golün sahibi Murat Erdoğan ise Aydın hakkında ilginç bir iddiada bulundu. Murat, "Hakan Şükür'ün pozisyonunda önce ağzına düdüğü götürdü, öttürmedi. Ona neden çalmadığını sorunca 'Avantaja bıraktım' dedi" diye konuştu. 
   
   Maçın hakemi 
   Kötü yönetti 
   ALİ Aydın formundan oldukça uzak göründü. İlk yarıda Orhan Ak'ın kaleye giden topu elle kesmesi, kesin bir penaltıydı. Aydın bu pozisyona oldukça yakındı. Ayrıca 90 dakika boyunca faulleri yakından izlemesine rağmen, kartlarını Ayhan, Skoko, El Saka yerinde kullanamadı. Kısacası, daha töleranslı görünen Ali Aydın, eski görüntüsünü arattı. 
   
   Terim'in tesellisi    Galatasaray Teknik Direktörü, özellikle son yarım saatte Gençlerbirliği'ni baskı altına aldıklarını söyledi, "Maalesef bulduğumuz pozisyonlar galibiyete yetmedi" dedi 
      ERHAN TELLİ 

   'Güzel bir maç oldu' 
   GALATASARAY Teknik Direktörü Fatih Terim, mücadeleye sevindi, kaçan puanlara yandı. Gençlerbirliği ile güzel bir maç yaptıklarını vurgulayan tecrübeli çalıştırıcı, "Oyunun 5. dakikasında 3 - 0 öne geçebilir, maçı koparabilirdik de... Ama 2 - 1'den sonra devreye 3 - 1 veya 4 - 1 mağlup da girebilirdik. İkinci yarıda özellikle son yarım saatte iyi bir baskı kurduk. Pozisyonlar bulduk. Ancak maalesef bunlar galibiyete yetmedi" diye konuştu. 
   
   'Avrupa havası farklı' 
   TAKIMDAKİ tecrübe eksikliğine dikkat çeken Terim, "Bazı arkadaşlarımızın resmi maç sayısı henüz 6 veya 7. Örneğin ikinci golde Ergün ile Orhan konuşsalar, topu bırakmasalar, gol yemezdik. Tabii, beraber oynaya oynaya tecrübe kazanacaklar" dedi. Fatih hoca, UEFA Kupası'nda Villarreal ile oynayacakları maç konusunda da şunu söyledi "Bu maçının havası ve atmosferi çok farklı olacak. Benim takımım bu maçlarda gerekeni yapacaktır." 
   
   Rumenler'e ekstra izin    BÜNYAMİN OSMAN 

   CİM-BOM'UN iki futbolcusu Bratu ve Petre, Romanya Milli Takımı'nın 18 Şubat'ta Gürcistan ile oynayacağı maç için bugün Kıbrıs Rum Kesimi'ne gidecek. Romanya Futbol Federasyonu Başkanı Sandu, Fatih Terim ile görüşüp, bu iki oyuncu için bir gün daha izin aldı. Beyaz Rusya ile 19 Şubat'ta da maçları bulunduğunu belirten Sandu'nun bu isteğine Terim olumlu yanıt verdi. Buna karşın Beşiktaşlı Pancu, ilk karşılaşmanın ardından Türkiye'ye dönecek. 
   
   'Maçın hakkı beraberlikti'    GENÇLERBİRLİĞİ Teknik Direktörü Ersun Yanal, 2-2'lik skorun adaletli olduğunu belirtti. Galatasaray karşısında iki ayrı Gençlerbirliği olduğunu vurgulayan Yanal, "İlk yarıda golü yediğimiz dakika dışında oyunun hakimiyeti bizdeydi. Birçok pozisyona girdik. İki de gol attık. İkinci yarıda ise Youla'nın bulduğu gol pozisyonları dışında takım savunma yaptı. Ama maçın hakkı beraberlikti" dedi. 
   
   Göze çarpanlar 
   MONDRAGON İki maçlık cezasının ardından kalesini teslim aldı. Yediği gollerde yapacağı bir şey yoktu. Kurtarışlarıyla farkı önledi. 
   PRATES İlk yarıda görev yaptı. İkinci yarıda yerini Suat'a bıraktı. Youla ve M'Bayo'yu durduramayınca, savunmaya güç kaybettirdi. 
   NECATİ İlk yarıda oldukça etkiliydi. Hakan Şükür'ün en büyük destekçisiydi. İkinci yarıda önemli fırsatlar kaçırdı. 
   YOULA 90 dakika boyunca birçok kez Mondragon ile karşı karşıya kaldı. Ancak bunları değerlendiremedi. Etkili çıkışlarıyla alkış aldı. 
   ALİ TANDOĞAN Tecrübeli oyuncu ayağına gelen fırsatları affetmedi. İlk yarıda attığı iki şık golle takımını sırtladı. 
   
   Maçtan notlar 
   1.5 milyon dolar bekleniyor 
   GALATASARAY, Tamas'tan gelecek 1.5 milyon doları bekliyor. Geçen hafta Sarı - Kırmızılılar'dan ayrılan futbolcunun parasının hesaba geçmesini bekleyen yöneticiler, Bratu konusunda Shaktar Donesk'ten teklif almadıklarını belirtti. Öte yandan Başkan Özhan Canaydın, AIG konusunda bugün yönetimini bilgilendirecek. 
   
   Necati'nin siftahı 
   LİGİN devre arasında Adanaspor'dan Galatasaray'a gelen Necati, dün ilk kez 11'de yer aldı. İki maçlık cezasını çeken Mondragon, Aykut'tan kalesini teslim alırken, sakatlığı nedeniyle uzun süre sahalardan uzak kalan Gençlerbirliği kalecisi Gökhan da takımdaki görevini üstlendi. 
   
   Yüzde 80'i Galatasaraylı 
   HAVANIN soğuk olması ve kar yağışı, Ankara 19 Mayıs Stadı'nın tribünlerinin dolmasına da engel oldu. Karşılaşmayı 6 bine yakın seyirci izlerken, bunların yüzde 80'inin Galatasaraylı olması dikkat çekti. 
   
   Sadece Dürüst 
   GALATASARAY Yönetimi, Ankara'ya ilgisiz kaldı. Sarı-Kırmızılılar'ı temsilen Başkent'e sadece 2. Başkan Ali Dürüst gitti. Dürüst maçı Gençlerbirliği Başkanı İlhan Cavcav'la birlikte izledi. 
   
   Moral turu 
   SARI - Kırmızılılar'ın Teknik Direktörü Fatih Terim ile 2. Başkan Ali Dürüst, maç öncesinde gazilere moral verdi. İkili, saha kenarında bulunan gazilerle tokalaştı, kısa süren bir görüşme yaptı. 
   
   'Ankara rüzg rı, bizi izleyin' 
   LİGİN renkli ekiplerinden Gençlerbirliği taraftarına destek çağrısında bulundu. Kırmızı - Siyahlılar maça, "Ankara rüzg rı, bizi izleyin" yazılı pankartla çıktı. 
   
   
</TEXT>
</DOC>
