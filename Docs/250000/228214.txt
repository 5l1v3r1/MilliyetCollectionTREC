<DOC>
<DOCNO> 228214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun32.html </URL>
<DATE> 2004/04/03/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
İspanya "ETA, İspanya'ya saldırı hazırlığındaydı" 
</HEADLINE>
<TEXT>

     İspanya'nın kuzeyindeki Bask Bölgesi'nin bağımsızlığı için mücadele eden terör örgütü ETA'nın ülkede düzenlemek istediği saldırıların engellendiği bildirildi. 
     ETA'nın 2 büyük isminin Fransa'da yakalanmasıyla bağlantılı yürütülen soruşturmalar çerçevesinde yapılan aramalarda bir evde hazır halde patlayıcıların ele geçirildiği, bunun da ETA'nın İspanya'da terörist saldırı hazırlığı içinde olduğunun kanıtı olduğu açıklandı. 
     Fransız polisi ve İspanyol jandarmasının dün ETA'ya karşı ortaklaşa Fransa'da düzenledikleri iki ayrı operasyonda terör örgütünün en büyük şeflerinden ''Mobutu'' lakaplı Felix Alberto Lopez de la Calle ve sevgilisi Mercedes Chivite ile lojistik destek sorumlusu Felix İgnacio Esparza Luri yakalanmıştı. 
     Yeni kurulacak hükümetin resmi olarak göreve başlamasına kadar İçişleri Bakanlığı'nı sürdüren Angel Acebes, soruşturmalar çerçevesinde dün akşam Fransa'nın Bagneres de Bigorre bölgesindeki bir eve baskın düzenlendiğini ve evde önceden hazırlanmış her biri 3'er kilogram patlayıcı içeren 2 çantanın bulunduğunu belirtti. 
     Baskın sırasında evde kimsenin olmadığını, büyük olasılıkla ETA'ya mensup teröristlerin evi terk ettiklerini söyleyen Acebes, ''Hazırlanmış halde bulunan bombalar ETA'nın yeni bir terörist saldırı hazırlığı içinde olduğunu gösteriyor. Evde ayrıca bilgisayar, örgüt dokümanları, elektronik aletler, sahte plakalar bulundu. Bu operasyonla ETA'nın bir saldırısı daha önlenmiş oldu'' dedi. 
     Verilen bilgilerde, yakalanan ETA mensuplarının çalıntı araba kullandıkları ve onların yaşadıkları evlerde silah, sahte evrak, örgüt dokümanları, sahte plakaların bulunduğu bildirildi. 
     İspanyol Bakan, yakalanan ''Mobutu'' lakaplı teröristin ETA'nın askeri direktörü konumunda olmasından dolayı büyük önem taşıdığını kaydetti. 
     
</TEXT>
</DOC>
