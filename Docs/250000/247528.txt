<DOC>
<DOCNO> 247528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun22.html </URL>
<DATE> 2004/06/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Denktaş KKTC'yi ortadan kaldırmak için büyük dolaplar döndü... 
</HEADLINE>
<TEXT>

     KKTC Cumhurbaşkanı Rauf Denktaş, KKTC'nin ortadan kaldırılması için büyük dolaplar döndüğünü ifade ederek, Rumların, tüm Kıbrıs'ı almak ve Yunan adası yapmak siyasetinden zerre kadar vazgeçmediğini söyledi. 
     Lefkoşa'daki Uluslararası Kıbrıs Üniversitesi UKÜ 2003-2004 akademik yılında mezun olan 115 öğrenci törenle diplomalarını aldı. 
     Cumhurbaşkanı Denktaş, törende yaptığı konuşmada, gençlere öğütler vererek, ''Vatan ve millet, hürriyet, geleceğiniz söz konusu olunca size söylenenleri değil, bildiğinizi ve yüreğinizin söylediğini yapacaksınız'' diyerek, KKTC'nin ortadan kaldırılması için büyük dolaplar döndüğünü, bunun iyi bilinmesini istedi. 
     Gençlerden, ''önlerindeki yaşamdan korkmamalarını, kararlılıkla istedikleri yolda yürümelerini, yılmamalarını ve ancak bu şekilde hedefe varacaklarını unutmamalarını'' isteyen Denktaş, ''Unutmayınız Fatih'in İstanbul'u fethettiği yaştasınız'' diye konuştu. 
     ''Bir dönüm noktasındasınız. Heyecan dolusunuz ve belki içinizde korkular da var'' diyen Denktaş, konuşmasına şöyle devam etti 
     ''Bunca yıl uğraştık, başardık diplomamızı aldık. Şimdi ne olacak. İşsizlik mi Nelerle karşılaşacağız Genç dinamik bir yaştasınız. Korku, tereddüt aklınızdan bile geçmesin. Biliniz ki kararınız neyse ne yapmak istiyorsanız, kararlılıkla o yolda yürüyünüz. Hedefe varacaksınız. Nasıl ki burada hedefe ulaştınız.'' Hayatta hedefe varmanın, hayal kırıklığına uğramamanın ve ümitsizliğe kapılmamanın önemine dikkat çeken Denktaş, gençlerden bunlara dikkat etmelerini istedi. 
     
     ''VATANINI SEVMEYEN BAŞARILI OLAMAZ'' 
     Başarı sağlayabilmek için sadece diplomanın yeterli olmadığını, iş hayatında doğruluk, alçak gönüllülük, insan sevgisi ve vatana bağlılık bekleneceğini belirten Denktaş, ''Vatanını sevmeyen, bayrağına sırtını dönmüş insanlar hayatta başarı sağlayamaz. Sadece sivri uçlar gibi memlekette kalırlar, nefeslerini tüketirler, ama bir yere varamazlar'' dedi. 
     Kürselleşme konusuna da değinen Denktaş, kürselleşmenin anlamının, ''dünyanın eşitliğe kavuşması, demokrasiye kavuşması, aç ülkelerin karnının doyması, uzaya giden paralar yerine aç ülkelere yiyecek taşınması olması halinde güzel bir şey olduğunu'' ifade etti. 
     ''Ama dikkatli olun'' diyen Denktaş, liderlerin, küreselleşmeyi kendi ülkelerinin çıkarlarını korumak için ve fakir ülkeleri kendilerine bağımlı hale getirmek için araç olarak kullandığını, buna dikkat edilmesi gerektiğini söyledi. 
     Rauf Denktaş, ''Bunları reddediniz demiyorum. Dikkat ediniz ve ayaklarınız üzerinde durmasını biliniz. Kimsiniz diye sorulduğunda göğsünüzü gererek, 'Ben Türküm' 'Kıbrıs Türküyüm' veya 'KKTC vatandaşıyım' diyebilesiniz'' dedi. Gençlerden hiçbir şeyden yılmamalarını isteyen Denktaş, ''Unutmayınız Fatih'in İstanbul'u fethettiği yaştasınız'' ifadesini kullandı. 
     
     ''KKTC'Yİ ORTADAN KALDIRMAK İÇİN DÖNEN DOLAPLAR'' 
     Öğrencilerin KKTC'yi ortadan kaldırmak için büyük dolaplar döndüğünü de bilmeleri gerektiğini söyleyen Denktaş, gençlerin okumalarını ve öğrenmelerini istedi. 
     ''Geçmişten kopan insanların geleceğe sağlam şekilde sahip çıkamayacağını'' vurgulayan Denktaş, şunları kaydetti 
     ''Bu sözlerimden sakın 'düşmanlık yayıyor. Rumlara karşı düşmanlık saçıyor' demeyiniz. Ama Rumun yüz küsur yıldan beri Kıbrıs'ı almak ve Yunan adası yapmak siyasetinden zerre kadar vazgeçmediğini biliniz. Tedbirlerinizi ona göre alınız. Düşmanca değil korunmak için tedbirlerinizi alınız. Başlıca tedbir, bütün Kıbrıs'ın 'meşru hükümetiyim' diyen Ruma karşı vereceğiniz cevap KKTC'nin varlığıdır, bayrağıdır, meclisidir, idaresidir. Bununla sımsıkı iç içe olunuz. Eleştiriniz, daha iyiyi isteyiniz, daha iyi için uğraşınız, ama vatan millet tehlikeye girerken görevin en büyüğünün siz gençlerde olduğunun bilincinde olunuz.'' 
     
</TEXT>
</DOC>
