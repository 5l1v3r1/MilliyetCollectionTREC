<DOC>
<DOCNO> 215134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sondun12.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni lobisine Brüksel darbesi 
</HEADLINE>
<TEXT>

     Türkiye'nin AB'ye katılım sürecine hukuksal alanda darbe vurma girişiminde bulunan ve bu amaçla Lüksemburg Adalet Divanı'nda dava açan Ermeni lobisi hayal kırıklığına uğradı. 
     Adalet Divanı, Türkiye ile tüm ilişkilerin askıya alınmasını isteyen ve Avrupa Parlamentosu'nun sözde soykırımı tanıyan bir kararını gerekçe gösteren Ermenilerin adli girişimlerini haksız ve temelsiz bularak reddetti. 
     Fransa'nın Marsilya kentinde faaliyet gösteren "Euro-Ermenistan" isimli bir dernek ve bu derneğin yöneticileri olarak tanıtılan Gregoire ve Suzan Krikoryan isimli şahıslar, geçen yılın Ekim ayında AB Adalet Divanı'na resmi başvuru yaparak, "Avrupa Parlamentosu, AB Konseyi ve AB Komisyonu" aleyhinde suç duyurusu yapmıştı. Davacılar, AB'nin üç kurumundan, "Türkiye'ye adaylık hakkı tanıdıkları" gerekçesiyle manevi tazminat talebinde bulunmuştu. 
     
</TEXT>
</DOC>
