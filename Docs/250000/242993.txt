<DOC>
<DOCNO> 242993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy25.html </URL>
<DATE> 2004/05/26/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Org. Özkök'ten 'Süleymaniye'deki çuvalı unutmadık' mesajı 
</HEADLINE>
<TEXT>

     ANKARA Milliyet 

Genelkurmay Başkanı Orgeneral Hilmi Özkök, ABD Büyükelçiliği'nin, 4 Temmuz 2003'teki Süleymaniye baskınından sonra verdiği ilk 4 Temmuz Bağımsızlık Günü resepsiyonunda sadece beş dakika kaldı. 
     ABD Büyükelçisi Eric Edelman, Ankara'da her yıl 3 Temmuz'da kutladıkları 4 Temmuz Bağımsızlık Günü için gerçekleştirilen resepsiyonu, bu yıl yaklaşık 40 gün önce verdi. İstanbul'da 28 - 29 Haziran'da yapılacak NATO Zirvesi, davetin erken tarihe alınmasına gerekçe olarak gösterilirken, ABD temsilciliklerine yönelik terör saldırısı istihbaratlarının etkiliği olduğu da öne sürüldü. 
     Özkök, hükümet adına sadece Dışişleri Bakanı Abdullah Gül ve Devlet Bakanı Ali Babacan'ın katıldığı resepsiyon için geldiği büyükelçilik konutunda, sadece beş dakika kaldı. Özkök'ün bu tavrında, geçen yıl 4 Temmuz'da, Irak'ın Süleymaniye kentindeki Özel Kuvvetler bürosuna baskın yapan ABD güçlerinin, 11 Türk askerini başlarına çuval geçirerek gözaltına alınmasının etkili olduğu belirtildi. 
     3 Temmuz 2003'teki kutlamalara katılan dönemin Genelkurmay İkinci Başkanı Orgeneral Yaşar Büyükanıt, Edelman'ın selefi Robert Pearson'ın konuşmasını da ön sıralardan dinlemişti. 
     KKTC'nin Ankara Büyükelçisi Ahmet Zeki Bulunç, Edelman'ın resepsiyonuna ilk defa katıldı. ABD'li kaynaklar, Bulunç'un davetinin, ABD yönetiminin referandumda "evet" diyen Kıbrıslılar'ın izolasyondan kurtarılması yönündeki adımlarının biri olduğunu kaydederek, "Yeni adımlarda birkaç hafta içinde gelecektir" dediler. Edelman, Irak Türkmen Cephesi Ankara Temsilcisi Ahmet Muratlı'yı da ilk kez davet etti. 
     
</TEXT>
</DOC>
