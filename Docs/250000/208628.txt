<DOC>
<DOCNO> 208628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo09.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği kampı tamamladı 
</HEADLINE>
<TEXT>

     Gençlerbirliği, ikinci yarı hazırlıklarının ilk etabı olan Antalya kampını tamamlayarak Ankara'ya döndü. 
     Kırmızı-siyahlı ekibin oyuncularına cuma gününe kadar izin veren teknik direktör Ersun Yanal, Antalya kampının çok verimli geçtiğini söyledi. 
     11 gün süren çalışmalarda, ikinci yarıda 3 cephede yapacakları mücadeleye hazırlandıklarını belirten Ersun Yanal, ''3 cephede savaşa hazırız. Kamptaki olumlu hava bizi ilerisi için umutlandırıyor. Futbolcularımda da olumlu gelişmeler var'' dedi. 
     Antalya kampında Afrika Kupası nedeniyle milli takımlarında bulunan Youla, El Saka ve M'Bayo'dan yoksun çalıştıklarını belirten Yanal, şunları söyledi 
     ''Bu 3 futbolcumuzdan yoksun çalıştığımıza üzülürken, hazırlık kampında ciddi bir sakatlığın meydana gelmemesine de sevindik. Hazırlık maçlarında aldığımız sonuçlar ne kadar iyi gözükse de oyun bizi daha fazla memnun etti. Takımın performansı kafilede olumlu hava yarattı. İlk yarının son maçı olan Trabzonspor karşılaşmasındaki olumlu hava çalışmalarda doruğa ulaştı. Bunu lige taşımak istiyoruz.'' Yanal, öncelikle Türkiye Kupası'nda geçen seneki finali, bir adım daha ileri taşımak istediklerine de değinerek, ''Türkiye Kupası'ndaki hedefimiz kupayı kazanmak. İlk yarıda ligde sapan hesapları da düzeltmek zorundayız. Burada da istikrarı yakalayarak, ilk 3 takım arasına girmek istiyoruz. UEFA Kupası'nda ise tur atlamaya devam edeceğiz'' diye konuştu. 
     Teknik direktör Yanal, yeni transferlerden Şenol'un takıma uyum sağladığını ve kendisine kadroda yer bulabileceğini vurgulayarak, ''Şenol takıma uyum sağladı ve ikinci yarıda kendisine şans verebileceğimiz oyunculardan birisi oldu'' dedi. 
     Öte yandan, bugün Ankara'ya dönen kırmızı-siyahlı futbolculara 2 gün izin verilirken, hafif sakatlıkları bulunan Baki ile Deniz'in MR'ının çekileceği öğrenildi. 
     
</TEXT>
</DOC>
