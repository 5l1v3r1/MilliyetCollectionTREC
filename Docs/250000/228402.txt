<DOC>
<DOCNO> 228402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun07.html </URL>
<DATE> 2004/04/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
'Arafat, Şeyh Yasin'den daha büyük bir engel' 
</HEADLINE>
<TEXT>

     İsrail Sağlık Bakanı Danny Naveh, Filistin lideri Yaser Arafat'ın, İsrail tarafından geçen ay öldürülen Hamas'ın kurucusu ve ruhani lideri Şeyh Ahmed Yasin'den büyük bir engel olduğunu söyledi. 
     Naveh, askeri radyoya yaptığı açıklamada, ''Tunus'tan gelen Yaser Arafat ve terörist çetesi, Hamas ve Şeyh Ahmed Yasin'den daha büyük bir engel teşkil ediyor'' dedi. 
     Arafat'ın sürgüne gönderilmesi gerektiğini söyleyen Naveh, ''Sürgüne gönderilmesi önemli, çünkü terör örgütlerine maddi destek sağlamayı ve lideri olduğu El Fetih hareketine bağlı El Aksa Şehitleri Tugayı'nı cinayet işlemeye teşvik etmeyi sürdürüyor'' diye konuştu. 
     İsrail Başbakanı Ariel Şaron'un iki gün önceki açıklamalarının ardından, Arafat'ın dokunulmazlığı olmadığını anlaması gerektiğini ifade eden İsrailli Bakan, ''Bildiğim kadarıyla şu an Arafat'ı sürgüne gönderme kararı alınmadı, ama kararlı olmak lazım'' dedi. 
     Naveh, ABD'nin Arafat'ın öldürülmesine karşı çıkması konusunda da '''ABD, Yaser Arafat bölgede oldukça, barışa varılamayacağını ve görüşmeler yapılamayacağını biliyor'' dedi. 
     
     ARAFAT'IN ÖLDÜRÜLECEĞİNİ DÜŞÜNÜYORUM 
     Filistin Yönetimi'nin İsrail ile görüşmelerden sorumlu bakanı Saib Erakat da İsrail'in Arafat'ı öldüreceğini düşündüğünü söyledi. 
     Erakat, Fas televizyonu TVM'ye yaptığı açıklamada, Şaron'un Arafat'a yönelttiği tehditle ilgili olarak, ''Tehdit ciddi. Arafat'ın öldürüleceğinden eminim. Bu benim şahsi düşüncem'' dedi. 
     İsrail'in, Filistinli yetkilileri hedef alarak anarşi ve şiddet yaratmak istediğini ifade eden Filistinli Bakan, ''İsrail'in nihai amacı, barış için ortak kalmadı diyebilmek için Filistin Yönetimi'ni yıkmaktır'' diye konuştu. 
     İsrail Başbakanı Şaron, İsrail televizyonuna verdiği bir demeçte, Arafat'ın Batı Şeria'daki karargahında ''sonsuza kadar kalamayacağını'' belirterek, ''İsrail'in gelecekte Arafat'a karşı harekete geçmesi imkansız değil'' demişti. 
     
</TEXT>
</DOC>
