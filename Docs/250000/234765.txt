<DOC>
<DOCNO> 234765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/axspo03.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant ikna olmuyor 
</HEADLINE>
<TEXT>


Galatasaray'ın genç yıldızı, "Alacaklarım ödenmeden imza atmam" deyince yönetimin sözleşme yenileme planları bozuldu. Berkant'ı, Beşiktaş'ın da ısrarla istediği öğrenildi 

ERHAN TELLİ 


Sürpriz pürüz 
GALATASARAY'DA sezon sonunda sözleşmesi sona erecek olan gurbetçi yıldız Berkant Göktan'la yönetim arasındaki son randevuda yine pürüz çıktı. Hagi'nin göreve gelmesiyle birlikte kulübünde kalmak istediğini açıklayan ve sözleşme imzalamak isteyen Berkant, yöneticilerle yaptığı görüşmede sezon içindeki tüm alacaklarının imza atılmadan önce peşin olarak ödenmesini isteyince sorun yaşandı. 

Yeni teklif yok 
İKİNCİ Başkan Ergun Gürsoy ile görüşen ve "Alacaklarımın tümü ödenmeden imza atmam" diyen Berkant'ın bu beklenmedik tavrına, yönetimin çok kızdığı ve anlaşma zemininin bozulduğu öğrenildi. Hagi'nin kadrosunda tutmak istediği yıldız oyuncuya yeni bir teklif yapmayan yöneticilerin, gelip boş mukaveleye imza atmasını bekledikleri, ancak bu şekilde anlaşmanın yapılabileceği öğrenildi. 

Menajeri devrede 
BERKANT'IN Alman menajerinin ise gurbetçi oyuncuyu transfer etmek isteyen kulüplerle masaya oturduğu ve gelen teklifleri oyuncusuna ilettiği bildirilirken, genç yıldızın Almanya'dan bir takıma gidebileceği belirtildi. Berkant'a daha önce talip olan Beşiktaş'ın da transferdeki ısrarını sürdürdüğü ve gurbetçi oyuncunun kesin kararını önümüzdeki hafta içinde vereceği iddia edildi. 

Mondi'den 'U' dönüşü 

Kalmak istiyor 
SARI - Kırmızılı takımın Kolombiyalı file bekçisi Mondragon, yönetimle görüşerek "Kalmak ve jübilemi burada yapmak istiyorum" dedi. Sezon boyunca disiplinsiz hareketleri nedeniyle sıkça eleştirilen ve Galatasaray'dan kopma noktasına gelen tecrübeli kalecinin, kendisini isteyen İngiliz kulüplerinin tekliflerini dondurduğu ve yönetimin vereceği cevabı beklediği öğrenildi. 

Arayış durdu 
BİR süre önce Mondragon'u cezalandıran ve tecrübeli eldivenin yerine Avrupa'dan kaleci bile arayan yönetim ise, Mondragon'dan gelen bu açıklama üzerine arayışlarını durdurdu. Sezon sonunda sözleşmesi biten ve opsiyonlu 2 yıllık daha anlaşma yapılabilecek olan Kolombiyalı kaleci hakkında son kararı Teknik Direktör Hagi ve yardımcısı Taffarel'in vereceği bildirildi. 

Gözler Hakan'da 

Kontrolden geçecek 
GALATASARAY, hafta sonunda oynayacağı İstanbul-spor maçı hazırlıklarına bugün milli oyuncularından eksik olarak başlayacak. Kaburgasındaki sakatlığı nedeniyle Milli takımdan affını isteyecek olan Hakan Şükür'ün durumu yine bugün yapılacak kontrollerin ardından kesinleşecek. Kaptan Bülent ve Hasan Şaş ise Ay-Yıldızlı ekibe katılacak. 

Raporunu veriyor 
TEKNİK Direktör Gheorghe Hagi, hafta sonu tatilini geçirdiği ülkesinden bugün dönecek. Akşam antrenmanından önce Galatasaraylı yöneticilerle biraraya gelecek olan genç teknik adamın, gidecek - kalacak oyuncularla ilgili olarak hazırladığı raporunu sunacağı öğrenildi. Yönetim de Hagi'nin istediği oyuncuları almak için düğmeye basacak. 


</TEXT>
</DOC>
