<DOC>
<DOCNO> 218777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sonspo16.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'ne Konya darbesi 4-1 
</HEADLINE>
<TEXT>

     Konyaspor, bu sezon ilk kez 4 gol atarak UEFA yorgunu Gençlerbirliği'ni farklı yenerken, ilk yarıdaki 4-0'lık yenilginin de rövanşını almış oldu. Yeşil-beyazlıların sayılarını Niyazi, Zafer Biryol ve Altan 2 kaydederken, Başkent temsilcisinin tek golü Mustafa Özkan'dan geldi. 
     Yaklaşık 14 bin kişilik taraftar desteğini arkasına alan Konyaspor, maça iyi başladı. Organize ataklarla Gençlerbirliği kalesine inen yeşil-beyazlı ekip, sahadan ilk yarı için istediğini aldı. 
     Kupa yorgunu Gençlerbirliği ise etkili futbolcularından yoksun çıktığı maçın ilk yarısında, istediği kadar pozisyon bulamadı. 
     3. dakikada kaleyi sol çaprazdan gören noktada kazanılan serbest vuruşta topun arkasına geçen Cenk'in yaklaşık 25 metreden sert vuruşunda, meşin yuvarlak barajdan döndü. Pozisyonu iyi izleyen Niyazi, önüne düşen topa sert vurarak takımını 1-0 öne geçiren golü attı. 
     5. dakikada orta alandan aldığı pasla ceza alanına giren Zafer Biryol'un vuruşunda, kaleciden dönen topu iyi izleyen Cenk'in şutunda, meşin yuvarlak filelerle buluştu. Hakem, golü ofsayt gerekçesiyle iptal etti. 
     13. dakikada Zafer Biryol'un orta alandan verdiği pasla penaltı noktasında topla buluşan Altan'ın vuruşunda, top üst direkten geri döndü ve savunma tehlikeyi güçlükle uzaklaştırdı. 
     33. dakikada Altan'ın soldan ortasında, Gençlerbirliği ceza alanı içinde topla buluşan Zafer Biryol'un sert şutunda, meşin yuvarlak filelerle buluştu 2-0. 
     Kalan dakikalar başka gol getirmedi ve ilk yarı yarı Konyaspor'un 2-0 üstünlüğüye kapandı. 
     
     İKİNCİ YARI 

     İlk yarıda elde ettiği 2-0'lık avantajla sahaya çıkan Konyaspor, ikinci yarıda daha kontrollü futbol ortaya koydu. Oyuncu değişikliğiyle ikinci yarıya başlayan Gençlerbirliği'nin ise atak futbolu ve puan çabaları yeterli olmadı. 
     54. dakikada Sedat'ın arapasıyla ceza alanı sol çaprazında topla buluşan Altan'ın şık vuruşunda meşin yuvarlak, üst direkten geri döndü. 
     60. dakikada Filip'in orta alanın solundan yaptığı ortada, penaltı noktasında uygun pozisyonda bulunan Youla, topu ayağının altından kaçırınca Gençlerbirliği bir golden oldu. 
     63 dakikada sol çaprazdan ceza alanına giren Altan, dar açıya karşın şık vuruşunda takımını 3-0 öne geçiren gölü attı 3-0. 
     77. dakikada sağdan Konyaspor ceza alanına giren Mustafa Özkan, Murat Duman ile girdiği mücadelede yerde kalınca, hakem penaltı noktasını gösterdi. Topun arkasına geçen Mustafa Özkan, takımının tek golünü kaydetti 3-1. 
     81. dakikada ceza yayı üzerinde kazanılan serbest vuruşta topun arkasına geçen Altan'ın şık vuruşunda, top kalecinin solundan filelerle buluştu 4-1. 
     Karşılaşma, Konyaspor'un 4-1 üstünlüğüyle sona erdi. 
     
     TAKTİK İŞLEDİ AKILLAR PARMA'DA KALDI 

     Konyaspor Teknik Direktörü Tevfik Lav, rakibe göre taktik geliştirdiklerini ve bunu uygulayarak başarıyı yakaladıklarını söyledi. 
     Tevfik Lav, Gençlerbirliği'ni 4-1 yendikleri maçın ardından yaptığı açıklamada, ilk yarıyı rakibe baskı uygulayarak oynadıklarını, tüm hesaplarını, atılan gol sonrası Gençlerbirliği'nin çok adamla üzerlerine gelmesi üzerine yaptıklarını söyledi. 
     Tüm futbolcularının tüm güçlerini büyük bir özveriyle sahaya yansıttığı anlatan Lav, ''Düşündüğümüz taktiği uygulayarak başarıyı yakaladık. Hafta içinde taktiksel çalışmalar yaparak, bugün sahaya yansıttığımız oyuna tekrar tekrar çalışmıştık. Gençlerbirliği'nin gol yedikten sonra risk alacağını biliyorduk. Öyle de oldu'' diye konuştu. 
     Bu galibiyeti unutup ölçülü sevinmeleri gerektiğini belirten Lav, ''Galibiyeti, zor günlerimizde bize desteğini esirgemeyen taraftarlarımıza ve kulüp yöneticilerimize armağan ediyorum'' dedi. 
     Gençlerbirliği Teknik Direktörü Ersun Yanal ise Konyaspor maçının zor geçeceğini önceden tahmin ettiklerini, bu yenilginin bundan sonrası için kendilerine ders olacağını söyledi. 
     ''İlk kez böyle bir deneyim yaşıyoruz'' diyen Yanal, sözlerini şöyle sürdürdü 
     ''Avrupa kupalarında oynayan bir takımız. Çarşamba günü Parma'yı yendiğimiz maçın rehavetini üzerimizden atamadık. Ancak sık aralıklarla içeride ve dışarıda maça çıkıp başarılı sonuçlar almaya kendimizi hazırlamalıyız. Halen kafamızın Parma'da kaldığı anlaşılıyor. Bu yenilgiden ders çıkararak çarşamba günü yapacağımız Parma maçını düşünmeye başlayacağız.'' 
     MAÇIN KARNESİ 
     

KONYASPOR 4 - GENÇLERBİRLİĞİ 1 Stat Atatürk Hakemler Serdar Tatlı xxx, Şahan Yılmaz xxx, Muhittin Gürses xxx Konyaspor Ali Uyanık xxx, Zafer Biryol xxx, Ogün xx, Cenk xx Dk. 75 Yasin x , Niyazi xxx Dk. 88 Tayfun , Altan xxx, Cem xx, Sedat xxx, Oumar xxx, Zafer Demir xx Dk. 85 Fatih Şen , Murat Duman xx Gençlerbirliği Botanjiç x, Filip xx, Erkan xx, Bülent xx Dk. 55 Youla xx , Mustafa Özkan x, M'Bayo xx, Ümit x, Baki x, Serkan x Dk. 64 Ali Tandoğan xx , Şenol x Dk. 45 Skoko xx , Veysel xx Goller Dk. 3 Niyazi, Dk. 33 Zafer Biryol, Dk. 63 ve 81 Altan, Dk. 77 Mustafa Özkan Sarı Kartlar Dk. 15 Sedat Konyaspor , Dk. 20 Erkan, Dk. 25 Ümit, Dk. 38 Bülent Gençlerbirliği      
</TEXT>
</DOC>
