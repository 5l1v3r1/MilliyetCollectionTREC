<DOC>
<DOCNO> 210777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/siyaset/asiy.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da 'olmazsa olmaz' 20 madde 
</HEADLINE>
<TEXT>

   Milli Güvenlik Kurulu'nun ağırlıklı gündem maddesi Kıbrıs'tı... Tarihi toplantıdan, Ada'da çözüm konusunda Annan Planı'na vize çıktı 
      Barkın Şık 

   
   Kıbrıs sorununun çözümü konusunda tarihi bir önem taşıyan Milli Güvenlik Kurulu'nda MGK , Annan Planı'nın da "referans" alınarak ada gerçeklerine uygun çözüme ulaşılması kararlaştırıldı. Ada gerçeklerinin "olmazsa olmaz 20 madde" altında toplandığı kurulda, Cumhurbaşkanı ve askeri kanat, Başbakan Erdoğan'dan Kıbrıs'ta görüşmelerin yeniden başlatılması talebini aktaracağı BM Genel Sekreteri Annan ile Davos'taki görüşmede, otomatik referandumun sakıncalarını aktarmasını ve "Referandumdan beklenen sonuçlar çıkmazsa ne olacak " sorusunun yanıtını aramasını istedi. Toplantıda, plan üzerinde şu değişikliklerin yapılması gerektiğinin altı çizildi 
   SİYASİ HAKLAR Federal seviyedeki siyasi haklar, kişinin geldiği kurucu devlet vatandaşlığı esasına göre kullanılmalı. Yerel düzeydeki siyasi haklar daimi ikamet yerinde kullanılmalı. 
   YER DEĞİŞİMİ Gelen kişilerin oranı, yerel nüfusun yüzde 10'unu aşmamalı. 
   SINIR AYARLAMALARI Sınır düz bir hat üzerinde çizilmeli. Askeri ve stratejik bölgeler, doğal kaynaklar dikkate alınmalı. 
   MÜLKİYET Mevcut değer hesaplanmasında, baz 1960 değerleri referans olarak alınmalı, "benzeri bölge" ifadesi çıkarılmalı. 
   ASKER KONUŞLANDIRMA Adadaki İngiliz üsleri varlığını sürdüreceğine göre, Türkiye'nin AB'ye adaylığından sonra, aksine anlaşma olmadığı sürece asker konuşlandırmaya devam edilmeli. 
   YAŞAMA GEÇİŞ Üzerinde anlaşılacak metnin referanduma sunulması durumunda çıkabilecek değişik sonuçlar için, AB'nin ve BM'nin ne gibi bir tavır takınacağı önceden bilinmeli. 
   Yazılı açıklamada şöyle denildi "Toplantıda, Kıbrıs'ta müzakerelerin canlandırılması konusunda görüş birliğine varılmıştır. Türkiye, Annan Planı da referans alınarak Ada'nın gerçeklerine dayalı çözüme, ulaşılması konusundaki kararlılığını yinelemektedir. Bu kapsamda Türkiye'nin, Cumhurbaşkanı Denktaş ve KKTC hükümeti ile müzakere sürecinin yeniden başlatılması amacıyla konuyu Annan ile ele almasının yararlı olacağı sonucuna varılmıştır." 
   
   'Masaya iyi niyetimizi koyacağız'    Cuma namazını kılmak için tipiye aldırmadan şemsiyeyle Meclis Camii'ne yürüyen Erdoğan, daha sonra MGK'ya katıldı. Erdoğan, çıkışta toplantıyla Kıbrıs konusundaki usul farklılıklarının giderilip giderilmediği yönün-deki soruya, "Bildirideki metin neyse benim de söyleyeceklerim odur. Çalışmalarımız olumlu şekilde sürüyor" yanıtını verdi. Davos'ta BM Genel Sekreteri Annan'la görüşeceğini ifade eden Erdoğan, "Masaya iyi niyetimizi koyacağız" dedi. 
   
   
</TEXT>
</DOC>
