<DOC>
<DOCNO> 246560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo01.html </URL>
<DATE> 2004/06/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ziya Doğan Gökdeniz'in transferi bitmek üzere 
</HEADLINE>
<TEXT>

     Trabzonspor Teknik Direktörü Ziya Doğan, iç transfer görüşmeleri süren Gökdeniz'in transferinin bitmek üzere olduğunu söyledi. 
     Doğan, görüşmelerden kendisine gelen haberin bu şekilde olduğunu belirterek, ufak tefek pürüzlerin bulunduğunu, bunların giderilmesiyle imzanın atılabileceğini kaydetti. Ziya Doğan, Gökdeniz'in imza atmasıyla rahatlayacağını söyledi. 
     Doğan, yabancı transferinde fazla paralar vermeyeceklerini de vurgulayarak, ''Bünyemize uygun futbolcuları kadromuza katmak için çaba harcıyoruz. Bizim baktığımız 300-400 bin dolarlık futbolcular için milyon dolarlar isteniyor. Bu da geçmişte verilen paralar nedeniyle oluyor. Büyük yıldız denilen oyuncuları almamız mümkün değil, sıradan oyuncu da almayacağız. İstediğimiz şartlara uygun olmazsa yabancı transferi yapmayabiliriz'' diye konuştu. 
     Diğer büyük kulüplerden daha az imkanlara sahip olmalarına rağmen iddialı olduklarını anlatan Ziya Doğan, ''Biz iddialıyız, bunu herkes görecek. İşimiz zor, çünkü bizden beklentiler fazlalaştı. Taraftarımızın desteğiyle Şampiyonlar Ligi'ne gireceğiz, bunu başaracak gücümüz var'' dedi. 
     
</TEXT>
</DOC>
