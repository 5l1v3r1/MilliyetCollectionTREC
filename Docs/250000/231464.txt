<DOC>
<DOCNO> 231464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas16.html </URL>
<DATE> 2004/04/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dondurma her mevsim faydalı ama... 
</HEADLINE>
<TEXT>

     Özellikle havaların ısınmasıyla, daha çok tüketilen dondurmanın, hijyenik kurallara uyulmadan üretilmesi halinde birçok hastalığın kaynağı olabileceği bildirildi. 
     Uludağ Üniversitesi Ziraat Fakültesi Gıda Mühendisliği Bölümü Öğretim Üyesi Prof. Dr. Ekrem Kurdal, AA muhabirine yaptığı açıklamada, son derece yararlı bir gıda olan dondurmanın, üretiminden tüketime kadar her aşamasında hijyene dikkat edilmesinin son derece önemli olduğunu vurguladı. 
     Özellikle sıcak havalarda mikropların çok kolay ürediğini ve bu dönemde açıkta dondurma satışı yapılmaması gerektiğini kaydeden Ekrem Kurdal, ''Besin değeri çok yüksek olan dondurma, yaz-kış her mevsim tüketilmeli. Ancak üretimden tüketime, her aşamada hijyenik kurallara uyulmalı. Aksi takdirde çok yararlı bir besin olan dondurma, birçok hastalığın kaynağı da olabilir'' dedi. 
     Prof. Dr. Kurdal, sağlıksız koşullarda üretilen dondurmaların, ucuz olduğu için insanlar tarafından tercih edildiğini ifade ederek, bu tarz dondurmaların kesinlikle yenmemesi gerektiğine işaret etti. 
     Özellikle mahalle aralarında açıkta satılan dondurmaların, sağlık için ciddi tehlike oluşturabileceğine dikkati çeken Kurdal, şöyle konuştu 
     ''Buralarda satışa sunulan dondurma, hijyenik koşullarda hazırlansa bile, külaha yerleştirilmesinde kullanılan kaşık, özel solüsyonun içinde tutulmadığı için mikroorganizmaların yuvası haline geliyor. Kaşık üzerinde üreyen bakteriler, her kaba daldırılıp çıkarıldığında dondurmaya bulaşıyor. Satışı yapan kişilerin de kişisel temizliklerine dikkat etmeliler. Dondurma soğuktur, bakteri üremez diye bir şey yok. Bakteriler kolaylıkla üreyebilirler.'' 
     
     BUZ KRİSTALLERİNE DİKKAT 

     Prof. Dr. Kurdal, içinde buz kristalleri olan dondurmaların tüketilmemesini de isteyerek, ''İçinde buz kristalleri olması, dondurmanın kurallara uygun üretilmediğinin göstergesidir. Buz kristalleri, boğazı çizerek enfeksiyonlara neden olur. Ayrıca dondurmalar, bilinen güvenilir yerlerden alınmalı'' diye konuştu. 
     
</TEXT>
</DOC>
