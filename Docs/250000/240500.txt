<DOC>
<DOCNO> 240500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonsiy08.html </URL>
<DATE> 2004/05/16/ </DATE>
<TIME> 22.48 </TIME>
<AUTHOR>  </AUTHOR>
<HEADLINE>
Erdoğan Ankara'ya giderken Eurovision Şarkı yarışmasını değerlendirdi 
</HEADLINE>
<TEXT>

     Başbakan Recep Tayyip Erdoğan, 49. Eurovision Şarkı Yarışması'nda Türkiye'yi mahcup etmeyen bir organizasyonun gerçekleştirildiğini söyledi. 
     Başbakan Erdoğan saat 22.30'da özel uçak ATA ile İstanbul'dan Ankara'ya hareket etti. 
     Erdoğan, Atatürk Havalimanı'ndan İstanbul Valisi Muammer Güler, Büyükşehir Belediye Başkanı Kadir Topbaş, AK Parti İl Başkanı Mehmet Müezzinoğlu ve öteki ilgililer tarafından uğurlandı. 
     Başbakan Erdoğan, havalimanına gelişinden önce, eşi Emine Erdoğan ile birlikte gelini Reyyan'ın ailesini Fatih'teki evlerinde ziyaret etti. 
     Ziyaret çıkışında basın mensuplarının Eurovision Şarkı Yarışması ile ilgili sorularını yanıtlayan Erdoğan, yarışmayı izlediğini belirterek, organizasyon için, Devlet Bakanlığı, Kültür ve Turizm Bakanlığı ve TRT'nin elinden gelen azami gayreti gösterdiğini söyledi. 
     Erdoğan, ''Bugün de aldığımız yaklaşımlar ve tepkilere baktığımızda, adeta kusursuz bir organizasyon olarak değerlendiriyorlar. Gerçekten bizler de, bu kadar kısa zamanda yoğun bir çalışmayla bu organizasyonu en güzel şekilde bitiririz dedik ve elimizden gelen bütün destekleri vererek, öyle zannediyorum ki ülkemizi mahcup etmeyen bir organizasyonu gerçekleştirmiş bulunuyoruz'' diye konuştu. 
     Başbakan Erdoğan, yarışmada emeği geçen herkese de millet adına teşekkür etti. 
     Bir gazetecinin, yarışmayı izledikten sonra neler hissettiğine ilişkin sorusu üzerine, yarışmayı izleyenlerin belli bir kanaate vardıklarını belirten Erdoğan, şunları kaydetti 
     ''Biz de o kanaate varıyoruz ama burada söyleyecek bir şey yok. Çünkü oylamayı milletler kendileri yaptıkları için de bir şey denilmesi mümkün değil. Ama bir şey, çok açık net ortaya çıkıyor o da kendinizi dünyaya çok yakından ve çok daha iyi tanıtacaksınız. Ben inanıyorum ki, sanatçılarımızın ortaya koyduğu performansın yanında ülkelerin birbirleriyle de olan bu sıcak ilişkilerin oradaki değerlendirmelere yansıdığını görüyoruz.'' 
     
</TEXT>
</DOC>
