<DOC>
<DOCNO> 247163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy17.html </URL>
<DATE> 2004/06/11/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
CHP'den TRT'ye tepki .. 
</HEADLINE>
<TEXT>

     CHP Grup Başkanvekili Kemal Anadol, TRT yayınları için Radyo ve Televizyon Üst Kurulu'na RTÜK başvuracaklarını bildirdi. 
     Anadol, CHP TBMM Grubu'nda yaptığı açıklamada, TRT yayınları konusunda yerel seçimlerden buyana şikayetçi olduklarını ifade ederek, CHP yöneticilerinin katılmadığı programlarda CHP'nin sorunlarının tartışıldığını ve CHP'ye ''hücum edildiğini'' öne sürdü. 
     TRT'nin CHP'ye yönelik tavrında bir değişiklik olmadığını kaydeden Anadol, bugün anamuhalefet partisi olarak Anayasa Mahkemesi'ne yaptıkları başvurunun TRT tarafından izlenmediğini söyledi. 
     Anadol, Anayasa Mahkemesi'ne kamera göndermeyen TRT'nin, dün ''CHP'de bir grup milletvekilinin olağanüstü kurultay için imza topladığı'' haberini verdiğini belirtti. Anadol, söz konusu haberde muhaliflerin 400 civarında imza topladığı bilgisinin de yer aldığını dile getirerek ''Bu sayıyı 15 günlük süre dolmadan, imzayı toplayan arkadaşlar bile bilemez. Bu imzaların 15 günlük süre sonunda alt alta konulup toplanması gerekiyor'' diye konuştu. 
     TRT'nin, CHP'nin iç sorunlarını öne çıkararak ve rakam vererek haber yapmasının, bu kurumun AK Parti iktidarının güdümüne girdiğinin bir kanıtı olduğunu iddia eden Anadol, ''Hakkımızı arayacağız ve RTÜK'e başvuracağız. Hakkımızı yasal yollardan arayacağız'' dedi. 
     Anadol, TRT ile ilgili daha önce de 3 basın toplantısı yaptıklarını hatırlatarak, TMSF'nin el koyduğu medya organlarının da'' iktidarın borazanlığını yapmaya başladıklarını'' savundu. 
     
</TEXT>
</DOC>
