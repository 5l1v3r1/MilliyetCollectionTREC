<DOC>
<DOCNO> 219223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko23.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
''Cenevre Otomobil Fuarı''nın kapıları açıldı... 
</HEADLINE>
<TEXT>

     Dünya otomotiv sektörü açısından önemli organizasyonlardan biri olan ve bu yıl 74'üncüsü düzenlenen ''Uluslararası Cenevre Otomobil Fuarı'' basın mensuplarına kapılarını açtı. 
     Geneve Palexpo'da gerçekleştirilen fuar, dünyanın dört bir yanından gelen gazetecilerin akınına uğradı. 
     Otomobilleri detaylı şekilde inceleyen ve görüntülerini alan basın mensupları, toplantılarda biraraya geldikleri firmaların üst düzey yöneticilerinden de merak ettikleri soruların yanıtlarını alma imkanı buldular. 
     Fuarda, Peugeot 407, Renault Modus, Fiat Trepiuno ve Lancia Musa gibi çok sayıda otomobilin prömiyeri yapıldı. 
     Bu arada, Toyota'nın Adapazarı'ndaki fabrikasında ürettiği ''Corolla Verso'' ile Renault'un Bursa'da ürettiği ''Megane 2 Sedan'' da 74. Uluslararası Cenevre Otomobil Fuarı'nda görücüye çıktı. Her iki model de basın mensuplarından büyük ilgi gördü. 
     Kapılarını yarın ziyaretçilerine açacak olan fuar, 14 Mart'ta sona erecek. 
     
     Kullanışlılık modası 

     Firmaların, gelecekte üretecekleri model ve teknolojilerin "geçit töreni" niteliğini taşıyan "konsept" yani "kavram" otomobiller, her zaman olduğu gibi bu yıl da en ilgi çekici unsurlar olacak. Konseptlerin modası ise "kullanışlılık." Küçük hatta mikro boyutlu şehir otomobili kavramına ağırlık veren bir çok üretici, henüz "bakir" sayılacak bu sınıfta yeni alternatifler üretmeye hazır olduklarını gösterecekler. Genelde üç ya da dört kişilik, arka koltukları katlanan hatta "şişirilebilen", küçük motorlara sahip, konforlu ve pratik araçlar bunlar... Fiat Trepiuno, Opel Trixx gibi... 
     
     Üstsüzlere hücum... 

     "Üstsüzler" de, bu yılki otomobil modasının dikkat çeken unsurlarından... Üstelik, üstsüzler "boyut" ve "güç" ayırımı yapmıyor... 
     Aston Martin, Chrysler Crossfire, Lamborghini Murcielago gibi güç makineleri, üstsüz modelleriyle ilk kez sahne alırken, Chrysler PT Cruiser Cabrio , Mini Mini Cooper Convertible , Opel yeni Tigra , Renault Wind konsept otomobili ve Volkswagen gibi firmalar, daha "makul" sayılabilecek üstü açıklarını da, yine "ilk kez" burada gösterecekler. 
     Tabii bazı modifiye firmaları ve tasarım atölyelerince hazırlanan araçları hesaba katmıyoruz bile... 
     
</TEXT>
</DOC>
