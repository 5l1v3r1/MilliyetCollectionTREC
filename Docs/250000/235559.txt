<DOC>
<DOCNO> 235559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko16.html </URL>
<DATE> 2004/04/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TİM FED'in faiz artırımı Türk ihracatçısına pansuman etki yaratır 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ABD Merkez Bankası'nın olası faiz artırımına gitmesinin, Türk ihracatçısı için ''pansuman etki'' yaratacağını söyledi. 
     Satıcı, ABD Merkez Bankası Başkanı Alan Greenspan'ın faizlerin yükseltileceği yönündeki ifadelerine dikkat çekerek, ABD'nin buna zorunlu olduğunu söyledi. 
     Faizlerde meydana gelecek artışın dünya piyasalarını hareketlendireceğini ve bunun Türkiye'deki dolar kurunu yükselteceğini kaydeden Satıcı, ''Artırım, dolarda hızlı bir tırmanışa neden olabilir. Türk lirasının dolar karşısında değerlenmesiyle dolarla satış yapan ihracatçılar için girdi maliyetleri yüzde 40'a yakın oranda artmıştı. Bu dönemde ihracatçılar rekabetçi olamadılar ve karlarından feragat ettiler. ABD Merkez Bankası faizleri yükseltirse bu, Türk ihracatçısı için pansuman etki yaratır. Girdi maliyetlerini düşürüp rahatlama getirebilir. Ancak soruna dışsal kaynaklardan gelecek bir çözüm de geçici olur'' dedi. 
     
     SİYASİ İSTİKRAR 
     Satıcı, faiz artırımı söylemleri sonucu Türkiye'de döviz piyasalarının hareketlenmesinin normal olduğunu dile getirirken, bunun sorun olarak algılanmaması gerektiğini ifade etti. 
     Faiz artırımının, tüm dünya piyasalarında dalgalanma yaratacağını savunan Satıcı, ''Türkiye ekonomisi sağlam siyasi temeller üzerine oturuyor. Türkiye'nin halen yaşadığı bahar ve elde ettiği avantajların nedeni de, siyasi iktidardır. Siyasi zeminde sıkıntı olmadığı sürece ekonomide sıkıntı yaşanmaz. Faiz artırımı gibi uluslararası piyasalardaki gelişmeler Türkiye'yi etkiler ama ekonomik gidişatın önünü kapatamaz'' diye konuştu. 
     
</TEXT>
</DOC>
