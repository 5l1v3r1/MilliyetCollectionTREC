<DOC>
<DOCNO> 237526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy04.html </URL>
<DATE> 2004/05/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Anayasa değişikliği teklifinin ilk tur görüşmeleri tamamlandı 
</HEADLINE>
<TEXT>

     Anayasa'nın 10 maddesinde değişiklik yapan teklifin, TBMM Genel Kurulu'ndaki ilk tur görüşmeleri tamamlandı. Teklifin tüm maddeleri kabul edildi. 
     Teklif, Anayasa'nın 10, 15, 17, 30, 38, 87, 90, 131, 143 ve 160. maddelerinde değişiklik içeriyor. 
     Anayasa'nın ''kanun önünde eşitlik'' başlıklı 10. maddesinde yapılan değişiklikle, madde sonuna ''Kadın ve erkek eşit haklara sahiptir. Devlet, kadınların ve erkeklerin eşitliğinin yaşama geçmesini sağlamakla yükümlüdür'' fıkrası ekleniyor. 
     Ölüm cezası, Anayasa'dan tamamen çıkarılıyor. Bu amaçla, Anayasa'da ölüm cezasına atıf yapan bütün maddelerde değişiklik yapılıyor ve ''ölüm cezası'' ibaresi maddelerden ayıklanıyor. 
     13 numaralı ek protokolün idam cezasını tamamen kaldırmasını öngörmesi nedeniyle ''...ölüm cezasının infazı'' ibaresi, ''Temel hak ve hürriyetlerin kullanılmasının durdurulması'' başlıklı 15. maddeden çıkarılıyor. 
     Ölüm cezasının kaldırılması nedeniyle ''Kişinin dokunulmazlığı, maddi ve manevi varlığı'' başlıklı 17. maddede de değişikliğe gidiliyor ve ''sıkıyönetim veya olağanüstü hallerde yetkili merciin verdiği emirlerin uygulanması'' durumunda da yaşam hakkına dokunulamayacağı hükmü metinden çıkartılıyor. Böylece ''Ölüm cezasının yerine getirilmesi hali'' dışında tüm istisnalar korunmuş oluyor. 
     Buna göre, ''Meşru müdafaa hali, yakalama ve tutuklama kararlarının yerine getirilmesi, bir tutuklu veya hükümlünün kaçmasının önlenmesi, bir yakalanma veya isyanın bastırılması, sıkıyönetim veya olağanüstü hallerde yetkili merciin verdiği emirlerin uygulanması sırasında silah kullanılmasına kanunun cevaz verdiği zorunlu durumlarda meydana gelen öldürme fiilleri'', ''Herkes yaşama, maddi ve manevi varlığını koruma ve geliştirme hakkına sahiptir'' hükmünün dışında bırakılıyor. 
     ''Suç ve cezalara ilişkin esaslar'' başlıklı 38. maddede de ''Genel müsadere cezası verilemez'' hükmü, ''Ölüm cezası ve genel müsadere cezası verilemez'' şeklinde değiştiriliyor. Ayrıca, bu maddedeki ''Vatandaş suç sebebiyle yabancı bir ülkeye geri verilemez'' ibaresi yerine, ''Uluslararası Ceza Divanı'na taraf olmanın getirdiği yükümlülükler hariç olmak üzere vatandaş suç sebebiyle yabancı bir ülkeye geri verilemez'' ibaresi konuluyor. 
     TBMM'nin görev ve yetkilerini düzenleyen 87. maddede de ''Mahkemelerce verilip kesinleşen ölüm cezalarının yerine getirilmesi...'' ibaresi maddeden çıkarılıyor. - 
     
     ULUSLARARASI ANDLAŞMALAR... 
     Anayasa'nın ''Basın araçlarının korunması'' başlıklı 30. maddesi yeniden düzenleniyor. Yasaya uygun şekilde basın işletmesi olarak kurulan basımevi ve eklentileri ile basın araçları, suç aleti olduğu gerekçesiyle zapt ve müsadere edilemeyecek veya işletilmekten alıkonulamayacak. 
     ''Uluslararası andlaşmaları uygun bulma'''yı düzenleyen 90. maddede yapılan değişiklikle, usulüne göre yürürlüğe konulmuş temel hak ve özgürlüklere ilişkin milletlerarası andlaşmalarla yasaların aynı konuda farklı hükümler içermesi nedeniyle çıkabilecek uyuşmazlıklarda milletlerarası andlaşma hükümleri esas alınacak. 
     
     YÖK'TEN ASKER ÜYE ÇIKARILIYOR 
     Teklifle, Genelkurmay Başkanlığı'nın YÖK'e temsilci bulundurmasına da son veriliyor. 
     ''Yükseköğretim üst kuruluşları'' başlıklı 131. maddede öngörülen değişiklikle, Yükseköğretim Kurulu üniversiteler ve Bakanlar Kurulu'nca seçilen ve sayıları, nitelikleri, seçilme usulleri kanunla belirlenen adaylar arasında rektörlük ve öğretim üyeliğinde başarılı hizmet yapmış profesörlere öncelik vermek suretiyle Cumhurbaşkanı'nca atanan üyeler ve Cumhurbaşkanınca doğrudan doğruya seçilen üyelerden kurulacak. 
     
     DGM'LER KALDIRILIYOR 
     Devlet Güvenlik Mahkemeleri'nin kuruluşuna ilişkin 143. madde, yürürlükten kaldırılıyor. 
     Sayıştay ile ilgili 160. maddede de değişiklik yapılıyor. Bu maddedeki, ''Silahlı Kuvvetler elinde bulunan devlet mallarının TBMM adına denetlenmesi usulleri, milli savunma hizmetlerinin gerektirdiği gizlilik esasına uygun olarak kanunla düzenlenir'' hükmü çıkarılıyor. Buna göre, Sayıştay Silahlı Kuvvetler elindeki devlet mallarını TBMM adına denetleyecek. 
     Teklifin TBMM Genel Kurulu'ndaki 2. tur görüşmeleri, 7 Mayıs Cuma günü yapılacak. 2. tur oylamada da gerekli oyun sağlanması halinde, 1982 Anayasası'nda 9. değişiklik gerçekleşecek. 
     
</TEXT>
</DOC>
