<DOC>
<DOCNO> 237825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko49.html </URL>
<DATE> 2004/05/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
ABD'ye, ne zaman IMF'siz çalışacaksınız diye sorabiliyor musunuz 
</HEADLINE>
<TEXT>

     Devlet Bakanı Ali Babacan, ''Siz ABD'ye, Japonya'ya Ne zaman IMF'siz çalışacaksınız diye sorabiliyor musunuz O zaman bize de bu soruyu sormayacaksınız." dedi. 
     ''Forum İstanbul-Hedef 2023'' toplantısı sırasında basın mensuplarının sorularını yanıtlayan Babacan, 2004 yılı için faiz dışı fazla hedefinin yüzde 6.5 olduğunu anımsatarak, 2005 ve sonrası için ekonomik programın parametrelerinin henüz tespit edilemediğini söyledi. 
     Babacan, ''2005 ve sonrası için borç stoğunun düşme trendine devam etmesi için yine yüksek bir faiz dışı fazla oranı, Türkiye için gerektir. Ama yüksekten kastımızın ne olacağı, nasıl bir rakam olacağını henüz tespit etmiş değiliz. Bu muhtemelen 6.5'dan daha farklı bir rakam olabilir. Bütün bunlar, yapacağımız hesaplamalar ve matematik sonucunda ortaya çıkacak bir konudur'' şeklinde konuştu. 
     IMF Başkan Vekili Anne Krueger ve Başbakan Recep Tayyip Erdoğan'ın bu konudaki açıklamalarının çok net ve açık olduğunu vurgulayan Babacan, ''Lütfen iyi dinleyin ve iyi takip edin. Kelimeleri tam yerine oturtarak anlamaya çalışın. Burada kesinlikle bir çelişki yoktur. Mesajlar çok açıktır'' dedi. 
     Krueger'ın, hükümetin 2005 yılının Mart ayında yola devam edip edemeyeceğine karar vereceği yönündeki açıklamasının hatırlatılması üzerine Babacan, şöyle konuştu 
     ''Onun demesine gerek yoktur. Biz zaten aylardır onu diyoruz. Biz karar vereceğiz diyoruz. 2005 ve sonrasında ne yapacağımıza karar verecek olan sadece hükümetimizin kendisidir. Karar derken 3 aylık format vardır. Bunu da defalarca gündeme getirdik. Çok farklı şeyler konuşuluyor. Gazetelerde formatların isimleri birbirine karıştırılıyor. Birincisi program sonrası izleme, ikincisi ihtiyadi stand-by, üçüncüsü normal stand-by'dır. Bu üç alternatiften birini hükümetimiz seçecektir. Bu anlaşmalardan bir tanesiyle de, IMF ile çalışmalarımız kurucu ve ortak bir ülke olarak devam edecektir. Hangisi olacağı konusundaki kararımızı birkaç ay sonra açıklayacağız. Bunu şu anda da söylemiyoruz. Bu yılın ortalarında bu kararlarımızı vereceğimizi ve açıklayacağımızı söyledim.'' 
     
     ''YAPISAL REFORMLARA ODAKLI PROGRAM SÜRDÜRMELİYİZ'' 

     Ali Babacan, bu formatların hangisi olacağı konusunun 8. gözden geçirme görüşmelerinde gündeme gelip gelmeyeceği yönündeki bir soru üzerine de, şu anda buna karar vermediklerini ama bu yılın ortalarında kararlarının ne olacağını açıklayacaklarını bildirdi. 
     Formatların A, B veya C olmasından öte içeriğinin önemli olduğunu vurgulayan Babacan, ''Türkiye'nin bundan sonraki dönemde ekonomik programının parametreleri ve içeriği çok önemlidir. Biz istiyoruz ki 2005 ve sonrası için yapısal reformlara odaklı bir ekonomik programımız olsun. Yani illa çok rakamsal hedefler, parametreler ve detaylar üzerinde durmayalım'' diye konuştu. 
     Hedeflere artık ulaşılabileceğini dile getiren Babacan, şu andaki stand-by anlaşmasının 2002'de başladığını ve o dönemde faiz dışı fazla hedefinin yüzde 6.5 olduğunu anımsattı. 
     Babacan, ''57. Hükümet bu hedefi koymuştur. Yüzde 4'ü bile tutturamamışlardır. Önemli olan, konuşulan rakamlardan öte hükümetimizin doğru bir şekilde bu hedefleri koyması ve bunlara ulaşmasıdır'' dedi. 
     Türkiye'de 18 stand-by anlaşması yapıldığını, hiçbirinin tamamlanmadığını, ilkini bu yıl kendilerinin tamamlayacağını belirten Babacan, şunları kaydetti 
     ''Nasıl tamamlıyoruz Çünkü koyduğumuz hedeflere inanıyoruz. Bu hedeflerin ulaşılabilir olduğunu biliyoruz. Ve Türkiye için doğru hedefler olduğuna inanıyoruz. Altını çizerek vurguluyorum, artık yapısal reform odaklı bir ekonomik program sürdürmek zorundayız. Türkiye'nin çok daha sıhhatli bir ekonomik altyapısının oluşması için yapacağımız yapısal reformlara odaklanmamız gerekiyor. Bunların detayları çalışılıyor. Bu yılın ortalarında bütün bunların detayları netleştirilecek. 2005 ve sonrası için ekonomik programımız nedir IMF ile bu ekonomik programın bağlantısı nasıl olacaktır ve hangi formatta onların işin içinde olması gerektiğine karar verilecektir '' 
     
     ''ESKİ SÖYLEMLERİ BİR KENARA BIRAKALIM'' 

     Devlet Bakanı Babacan, başka bir soru üzerine de, bugün ABD, Japonya, Almanya, İtalya ve G7 ülkelerinin IMF ile çalıştığını anımsatarak, IMF'nin ABD'nin bütçe açığıyla ilgili ciddi eleştirileri olduğunu ve FED'e ''Ne yapacaksanız açıklaya açıklaya yapın. Böyle birdenbire sürpriz değişiklik yapmayın. Dünya ekonomisinde aşağı yukarı doğru belli volatilitelere sebep olmayın'' dediğini söyledi. 
     Ali Babacan, ''Siz ABD'ye, Japonya'ya Ne zaman IMF'siz çalışacaksınız diye sorabiliyor musunuz O zaman bize de bu soruyu sormayacaksınız. Üye ülke olarak, dünya ile entegre olmuş bir ülke olarak uluslararası kuruluşlarla entegrasyonu daha güçlendiren bir ülke olarak Türkiye devam edecektir. Bu eski, 1970'lerin, 1980'lerin söylemlerini de lütfen bir kenara bırakalım artık. Türkiye farklı bir ortama, farklı bir anlayışa gidiyor. Yeni ortama, atmosfere göre hareket etmemiz lazım'' şeklinde konuştu. 
     KKDF'nin Temmuz'dan önce sıfırlanacağı yönünde bazı haberler olduğunun anımsatılması üzerine ise Babacan, ''Muhtemeldir. Ama en geç 1 Temmuz'da sıfırlanacaktır'' dedi. 

     
</TEXT>
</DOC>
