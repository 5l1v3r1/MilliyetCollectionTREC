<DOC>
<DOCNO> 234149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko18.html </URL>
<DATE> 2004/04/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sektör küçülüyor, kuyumcular zor durumda... 
</HEADLINE>
<TEXT>

     Ankara Kuyumcular ve Saatçiler Odası Başkanı Hasan Çavuşculu, kuyumcuların az vergi ödediği konusunu değerlendirirken, ''Şu anda kimseyi potansiyel suçlu göstermek doğru değil. Sektörümüz giderek küçülüyor, kuyumcularımız çok zor durumda'' dedi. 
     Çavuşculu, Gelirler Genel Müdürlüğü'nün Mart ayında verilen beyannamelere göre kuyumcuların ortalama 336 milyon 565 bin lira aylık gelir göstermeleri konusunu değerlendirdi. 
     Kurumsallaşan, büyüyen ve ihracat yapan kuyumcular ile küçük kuyumcuları ayırmak gerektiğini belirten Çavuşculu, şöyle konuştu 
     ''Şimdi, büyük marketlerle, mahalle bakkalını bir tutup bakkallar vergi vermiyor diyemezsiniz. Sektörümüzde Atasay, Altınbaş, Goldaş gibi kurumsallaşmış, güçlü, ihracat yapan büyük firmalar var. Yılda 90-100 ton altın ihraç eden firmalar var. Bir o kadar da turizm yoluyla satış yapanlar var. Ama bunlar kuyumcuların gerçeği değil. Ama siz bunlarla, bir mahalledeki veya bir köşedeki küçük kuyumcuyu bir tutamazsınız. Yüzük, küpe gibi küçük el sanatları yapan kuyumcuların büyük bir bölümü şu anda zarar ediyor, iflas halinde. Bağ-Kur borcunu, kirasını, elektrik parasını ödeyemeyen yüzlerce kuyumcu var. Sektörümüz önemli ölçüde daralıyor, isteyen gelsin ispat edebilirim.'' Ankara'da yaklaşık 1.500 tane kuyumcu ve saatçi imalatçısı bulunduğunu ve bunların büyük bir bölümünün kapanma noktasında olduğunu anlatan Çavuşculu, ''Bırakın 336 milyon lira kazanmayı, kiralarını ödeyemiyorlar. Birçok kuyumcumuza odamızın yardımlaşma fonundan yardım ediyoruz'' diye konuştu. 
     
     ''BİRLEŞMEK GEREKİYOR'' 
     Şu anda ancak kurumlaşabilmiş firmaların ayakta kalabildiğini vurgulayan Çavuşculu, ''Biz de üyelerimize artık kurumsallaşma ve işbirliği zamanı diye duyuruyoruz'' dedi. 
     Vergi sisteminden de şikayet eden ve yeni vergi reform paketini beklediklerini ifade eden Çavuşculu, ''Şeffaf bir vergi sistemiyle bütün gelir ve giderlerimizi gösterebiliriz. O zaman kim ne kazanıyor, ne kazanmıyor bütün vergiler şeffaf bir şekilde görülür'' diye konuştu. 
     
</TEXT>
</DOC>
