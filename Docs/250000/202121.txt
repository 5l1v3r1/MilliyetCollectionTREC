<DOC>
<DOCNO> 202121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/spor/aspo.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
VAKİTSİZ GİTTİ 1-2 
</HEADLINE>
<TEXT>

   Galatasaray dört haftada üçüncü yenilgisini aldı, lider Beşiktaş'ın 12 puan gerisinde kaldı. 5 yıl sonra Trabzon'a evinin kapısını açtı, lige erken havlu attı 
      
   90 dakika    MEHMET DEMİRKOL 

   Çok dramatik, nereden baksanız bir Dünya markası, Avrupalı oyuncunun çıkabileceği en yüksek kariyere ulaşmış bir dev. Şampiyonlar Ligi Kupası'nı kaldırmış bir milli takım kaptanı. Bu ulaşılmaz kariyer, Frank de Boer, dün akşam da sezon başından bu yana yaptığı fahiş hatalardan bir yenisine imza atarak, maçın kaderini değiştiren adam oldu. 11'de karşısından gelen Fatih'i görerek, bilerek kaptırdı topu. Bordo - Mavililer'in kaptanı da, Mondragon'un iyi kapattığı fileleri Kolombiyalı'nın ayağının dibinden attığı güzel şutla buldu. Böylece maçın dengesi iyice bozuldu. 
   Trabzon hücum hattını oluşturan dörtlünün, Galatasaray üçlü savunması ve Petre ile aynı sayıda olduğunu görüyorduk. Trabzon savunma dörtlüsüne baktığımızda ise, aralarında sadece Hakan ve Bratu vardı. Bu hesapla Galatasaray'ın orta sahada en azından sayısal üstünlük sağlaması beklenirdi. Öyle olmadı. Sahanın her yerinde Trabzonlular daha fazlaydı. Hüseyin'in kumandasında ilk yarı boyunca çok iyi hareket ettiler. Böylece Galatasaray'ın önünde iki seçenek kalıyordu. Uzaktan şutlar - ki 7'de Sabri'nin şık vuruşunda Petkoviç gole engel olmuştu - ya da Trabzon'un sürekli uyguladığı ofsayt taktiğini delmek. Bunu ilk kez 26'da yapabildiler. Bratu'yu kaçırdılar, ama o vuramadı. 44'te ise yine Bratu'nun volesinde Petkoviç muhteşemdi. 
   Trabzon oyunun şeklini 22'de belirledi. İlk kez Yattara'yı sağdan kaçırdılar. Özkan Sümer'in alırken "futbolcu değil canbaz" olarak tanımladığı forvet iki kez bomboş pozisyonda başarılı olamadı. 31'de sağdan inip, Gökdeniz'e çıkardığında ise genç oyuncunun vuruşu çok kötüydü. Ama 35'te Orhan Ak'ı iki kez terse yatırıp, sonra bulduğu gol Galatasaray'ın uğraşamayacağı bir sihirbazla karşı karşıya olduğunun il nı gibiydi. Ama Yattara'nın 45 dakikalık bir futbolcu olduğunu da unutmamak gerekiyor. 
   Terim, ikinci yarıya Abdullah ve Berkant'ın yerine Arif ve Prates'le başladı. Beşli bir hücum hattıyla Trabzon savunmasının arasına girdiler. 54'te Arif ile gole yaklaştılar, ama Petkoviç yine başarılıydı. Kurdukları baskıdan organize bir akın çıkaramadılar. Ama sürekli kazandıkları serbest vuruşlarla oyunu rakip kaleye yığdılar. Bu serbest vuruşların bilmem kaçıncısında, 62'de yayın hemen dışında Prates çok şık bir vuruşla golü buldu. En çok sevinen Kaptan Bülent'ti. Hem gole, hem de bir dakika önce Fatih'e yaptığı iki kartlık hareketin cezalandırılmayışınaydı sevinci. Bu gol de Trabzon'u uyandırmadı. Gereğinden fazla kalabalık kapandılar. Toplar hep savunmadan dönüyordu ama, bunları 80'e kadar kontralara çeviremediler, ileriye taşıyamadılar. Kornere bile sadece iki kişiyle gittiler. Semercioğlu'nun talebeleri, bu anlamsız çekilmeyle Galatasaray'ı uyandırmak için ellerinden gelen her şeyi yaptılar. Buna rağmen Galatasaray yoktu. Son 10 dakikada Boer'in, Fatih'i düşürmesiyle ve kırmızı kartla sonuçlanan kontratak gibi Trabzon üç şans buldu, ama bunlardan da gol çıkaramadı. Ve bu maçtan zirvenin ortağı olarak konuk ekip çıktı. 
   
   Asist kralı Frank    Galatasaray'ın Hollandalı savunma oyuncusu, Trabzon maçında kaptırdığı topla, bu sezon dördüncü kez rakibe gol pası verdi 
   YILLARCA Barcelona'da kaptanlık yapıp, Galatasaray savunmasına ilaç olması için transfer edilen Frank de Boer, hatalar zincirine bir halka da Trabzonspor karşılaşmasında ekledi. Hollandalı futbolcu maçın henüz başında topu Fatih Tekke'ye kaptırdı ve rakibe golü adeta hediye etti. De Boer, son dakikalarda da yetişemediği rakibini düşürünce kırmızı kart gördü. 
   ADAM markajı ve bire bir pozisyonlarda ağır kalan Frank de Boer, benzer hataları Olympiakos deplasmanında ve Ankaragücü maçlarında yapmıştı. Yıldız futbolcu, Yunanistan'da dizinden sektirdiği bir topu rakibe kaptırmış, bir pozisyonda da ağır kalarak gol yollarını açmıştı. De Boer, Ankaragücü maçında da ayağından kaçırdığı topla Hakan Keleş'in golüne asist yapmıştı. 
   
   Maçın hakemi 
   Çulcu vasattı 
   MUSTAFA Çulcu maça çok iyi başladı. İlk yarı boyunca da çaldığı düdüklerle dengeyi sağladı. Ancak ikinci 45 dakikada kontrolü elinden kaçırdı. Faullerde hata yapmaya başlayan Çulcu'nun, Galatasaray'ın golünden önce verdiği frikik tartışılırdı. Ayrıca Bülent Korkmaz'ın, Fatih'e kasti faulleri kesinlikle kırmızı kartlıktı. De Boer'in kırmızısı doğruydu. 
   
   Göze çarpanlar 
   FRANK DE BOER Klasik hatalarından birini yaptı ve daha maçın başında takımını yenik duruma düşürdü. Kırmızı kartı ise pozisyon gereği gördü. 
   HAKAN ŞÜKÜR Tek kişilik çabası oyunun kaderini değiştirmeye yetmedi. Çok çalıştı ama golle buluşamadı. 
   GÖKDENİZ Birçok kez golle burun buruna kaldı. Bu fırsatları cömertçe harcayan isim oldu. Etkili oynadı. 
   FATİH TEKKE Galatasaray savunmasını tek başına dağıttı. Takımının her atağında onun katkısı vardı. 
   
   Maçtan notlar 
   Florya'da isyan 
   MAÇTAN sonra kızgın Galatasaraylı taraftarlar soluğu Florya'da aldı. 15 kişilik bir grup yönetimi ve Terim'i istifaya çağırdı. Ümit Karan ve Volkan'a "Hemen bara gidin" diye bağıran taraftarlar "Lucescu" diye tempo tuttular. 
   
   Güven tükendi 
   GALATASARAYLI taraftarların oluşturduğu ultrAslanlar internette anket yaptı. "Yönetim başarılı mı " anketine katılanların yüzde 82'si "Hayır" yanıtını verdi. "Evet" diyenler yüzde 15'te kalırken, yüzde 3'ü kararsızlar oluşturdu. 
   
   Kapıda kaldı 
   OLİMPİYAT Stadı'nın görevlileri, maçtan saatlerce önce stada gelen Mustafa Çulcu'yu tanımadı. Çulcu, maçın hakemi olduğunu söylemesine karşın, görevlileri ikna edemedi ve bir süre kapıda bekledikten sonra içeri girdi. 
   
   Tamas şoku 
   GALATASARAY'IN Rumen oyuncusu Tamas, maçtan önce açıklanan kadroda ilk on birde gözükmesine karşın, ısınmaya çıkarken fenalaştı. Grip nedeniyle başı dönen genç oyuncu kadrodan çıkarıldı. Terim, Tamas'ın yerine Bülent'i oynattı. 
   
   Sahada gerilim 
   KARŞILAŞMA sırasında Galatasaraylı futbolcuların birbiriyle tartışması dikkat çekti. İlk yarıda Hakan Şükür, ceza alanı içinde kendisine çarpan Cihan'a tepki gösterirken, Bülent de Petre'ye çıkıştı. 
   
   Gökdeniz'in tepkisi 
   TRABZONSPOR'UN yıdızı Gökdeniz, Sarı - Kırmızılı futbolcuların davranışlarından dert yandı. Gökdeniz, "Bana ana avrat küfür ettiler. Ben de onlara mı küfür etseydim Ayrıca Mondragon da bana kasti vurdu" dedi. 
   
   Fatih'in dönüşü 
   SON olarak beş maçlık cezasının bitmesinin ardından Samsunspor'a iki gol atan Trabzonspor'un kaptanı, 7 hafta aradan sonra fileleri havalandırdı. Fatih Tekke, "İyi insanlar tarafından yönetilip, başarılı olmak istiyoruz. Artık kupa kaldırmayı istiyoruz" dedi. 
   
   Yorumcu Lucescu 
   GALATASARAY - Trabzon maçını Rumen National Televizyonu da naklen yayınladı. Beşiktaş'ın hocası Lucescu'nun oğlu Razvan Lucescu yayına yorumcu olarak katılırken, "Fatih Terim'in sadece gole yönelik taktiği var" dedi. 
   
   PAF'lar da yenik 
   PAF Ligi maçında Trabzonspor, İstanbul'da Galatasaray'ı 2-1 yenerek, üç puanın sahibi oldu. Bordo - Mavili takım ortaya koyduğu etkili futbolla önemli bir galibiyet elde etti. 
   
   Evlilik teklifi 
   MAÇIN 80. dakikasında açılan bir pankart dikkat çekiciydi. Kapalı tribündeki bir grup taraftarın açtığı pankartta "Pazara değil, mezara kadar. Ayşegül seni canımdan çok seviyorum. Benimle evlenir misin " yazısı dikkati çekti. 
   
   
</TEXT>
</DOC>
