<DOC>
<DOCNO> 214781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo15.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Yakın Fenerbahçe ile anlaşma imzalamış 
</HEADLINE>
<TEXT>

     İsviçre'nin FC Basel takımından Almanya'nın VFB Stuttgart takımına transfer olan Hakan Yakın'ın, Fenerbahçe ile daha önce bir anlaşma imzalamadığı biçimindeki açıklamasının doğru olmadığı ortaya çıktı. 
     Alman Die Welt Gazetesi, Hakan Yakın'ın 24 Ocak'ta Fenerbahçe Kulübü yöneticisi Hakan Bilal Kutlualp ile imzaladığı bir ön anlaşmaya dayanarak verdiği haberde, gazeteye iletilen bu anlaşmada, Hakan'ın 3.5 yıl süreyle Fenerbahçe'de kalacağının, alacağı ücretin ve hatta istediği otomobil markasının bile yer aldığını yazdı. 
     
     DAUM YALANCI GÖSTERİLMEMİZİ KABUL EDEMEYİZ 

     VFB Stuttgart Kulübü Başkanı Erwin Staudt, FC Basel ile geçerli bir transfer sözleşmesine sahip olduklarını belirtirken, Fenerbahçe Teknik Direktörü Christoph Daum, ''Hakan, vazgeçtiğini en azından bize bildirseydi, bu bir sorun olmayacaktı. Ancak sonuçta bizim yalancı gibi gösterilmemizi kabul edemeyiz'' diye konuştu. 
     
     HAKAN YAKIN ÖZÜR DİLİYORUM 

     Hakan Yakın ise İsviçre'nin Blick gazetesine yaptığı açıklamada, ''Sözlerimle galiba bir karmaşa yarattım. Soruya doğru bir biçimde yanıt vermek istedim, ancak yanlış anlaşıldı. Bunun için özür diliyorum'' dedi. 
     Hakan Bilal Kutlualp ise, ''Hakan'ın özürünü kabul ediyorum. Böylece saygı ve büyüklük gösteriyor. Ancak televizyonda teknik direktörümüz Daum'dan da özür dilemesini beklerdim'' diye konuştu. 
     
     MURAT YAKIN DEVREYE GİRMİŞ 

     Gazetenin haberinde, Hakan'ın düşüncesini değiştirmesine ağabeyi Murat'ın neden olduğu belirtilerek Murat'ın, ''Fenerbahçe'de kötü deneyimlerim oldu. Bu nedenle Hakan'ın Fenerbahçe'de imza atmasını istemedim'' dedi. 
     Daum, geçen hafta içinde yaptığı açıklamada, Hakan'ın Fenerbahçe ile anlaşma imzaladığını, kendisi ve FC Basel ile bu konuda anlaşmaya vardıklarını, bu nedenle VFB Stuttgart'a gitmesine şaşırdığını açıklamış, Hakan ise Fenerbahçe ile anlaşma imzalamadığını ve bu kulübe bir söz vermediğini söylemişti. 
     
</TEXT>
</DOC>
