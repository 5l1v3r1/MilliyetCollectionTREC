<DOC>
<DOCNO> 234229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur15.html </URL>
<DATE> 2004/04/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kayseri'de dolandırıcıları da dolandırdılar 
</HEADLINE>
<TEXT>

     Kayseri'de, başkalarına ait kredi kart bilgilerini kullanarak hazırladıkları sahte kredi kartlarıyla alışveriş yaptıkları gerekçesiyle gözaltına alınan kişilerin de dolandırıldığı belirlendi. 
     AA muhabirinin edindiği bilgiye göre, Kayseri Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, başkalarına ait kredi kartı bilgilerini kullanarak hazırladıkları sahte kredi kartlarıyla cep telefonu ve akaryakıt satın alan Arzu A. 26 , Lalehan Öztürk 29 , Ayhan Suyluçiçek 27 ile Erol E'yi 21 yakaladı. 
     Bu kişilerin üzerinde yapılan aramada çeşitli bankalara ait 10 kredi kartı ele geçirildi. 
     Sanıkların sahte kredi kartlarıyla satın aldıkları 203 cep telefonundan 81'inin de Türk Telekomünikasyon Kurumu tarafından yapılan incelemede yurda kaçak yollarla sokulduğu belirlendi. 
     Bu kişilere kaçak cep telefonlarını satan 4 kişi de gözaltına alındı. 
     Uluslararası bir şebekenin üyesi oldukları belirtilen Lalehan Öztürk ve Ayhan Suyluçiçek tutuklanarak cezaevine gönderildi. Arzu A. ve Erol E. ile bu kişilere kaçak cep telefonu satan 4 kişi mahkeme tarafından tutuksuz yargılanmak üzere serbest bırakıldı. 
     
</TEXT>
</DOC>
