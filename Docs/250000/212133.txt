<DOC>
<DOCNO> 212133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/uras.html </URL>
<DATE> 2004/01/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Cepte para yok 
</HEADLINE>
<TEXT>

   
   Metro Toptan Satış Mağazaları Genel Müdürü Hakan Ergin diyor ki "Kulelerde oturanlar, her şeyi pembe görüyor. Durumun iyi olduğunu söylüyor. Ama sokakta durum iyi değil. Sokaktaki insanların şu anda cebinde yeterince para yok. Para olmadığı için, piyasada aşırıya kaçan inanılmaz bir rekabet var. Bir kilo domatesin 3 taksitte satılması normal değil. Enflasyonun düşüş sebeplerinden biri, ortalama ürün kalitesinin düşmesi, düşük kaliteli malların ucuz satılmasıdır." 
   Hakan Ergin çok önemli şeyler söylüyor. Ama ne yazık ki, söyledikleri dikkate alınmıyor. Alman asıllı Metro Grubu 14 yıldır Türkiye'de iş yapıyor. On şehirde 24 mağaza işletiyor. Toptan satış marketleri "Metro", perakende satış marketleri "Reel" ve yapı marketleri "Praktiker" adı ile hizmet veriyor. Türkiye'den başka 27 ülkede 520 mağazası olan Metro Grubu'nun kuruluşunun 40'ıncı yılı nedeniyle geçen hafta grubun tepe yöneticileri Bert Bender, Nurdan Tümbek, Hakan Ergin ve Selma Zaim, Türkiye'de piyasa şartlarını değerlendirdi. 
   Hakan Ergin işte bu nedenle konuştu. Hakan Ergin daha başka şeyler de söyledi. Dedi ki "Belki normal geçiş sürecidir bu... Ama... faiz düşünce faiz geliri olan insanlar harcamalarını kesti. Kayıt dışılık aldı başını gidiyor. Sokak pazarlarının önemi artıyor. Elektronik eşyada, içkide kayıt dışılık artıyor. Enflasyonun düştüğü dönemlerde genellikle otomotiv ürünleri, beyaz ve kahverengi eşya gibi yüksek fiyatlı ürünlere olan talepte artış görülür. Türkiye'deki büyümenin büyük kısmı buradan geliyor." 
   Genelde kamuoyunda sadece olumlu haberler rağbet görüyor. Sorunlara kimse değinmek istemiyor. Reel gelir artmadan, insanların reel tüketim harcaması artamaz. Reel tüketim harcaması artmadan da piyasa canlanamaz. Piyasa canlanamadan da ekonomiyi harekete geçirecek iç talep artışı oluşamaz. Bu yazının altında "sabit fiyatlarla" enflasyondan arındırılmış fiyatlarla" Türk insanının kişi başı gelirinin ve kişi başı tüketim harcamasının son 7 yıldaki fotoğrafını bulacaksınız. 
   Türk insanının kişi başı özel tüketim harcaması 100'lerden 90'lara düştü. Türk insanı 4 yıl önceye, 7 yıl önceye göre tüketime daha az para ayırabiliyor. Çünkü kişi başı geliri düştü. Cepte para yok. 
   
      
      
   
</TEXT>
</DOC>
