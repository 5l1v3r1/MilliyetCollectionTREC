<DOC>
<DOCNO> 232365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sontur09.html </URL>
<DATE> 2004/04/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türk bulmacacıdan Guiness başvurusu... 
</HEADLINE>
<TEXT>

     Sinan Aydın adlı genç, 25 bin 200 kare ve 7 bin 782 sorudan hazırladığı bulmacayla Guinness Rekorlar Kitabı'na girmek için başvuruda bulundu. 
     Guinness Rekorlar Kitabı Türkiye Fahri Temsilcisi Prof. Dr. Orhan Kural'a başvurusunu yapan 27 yaşındaki Sinan Aydın, halen Açıköğretim Fakültesi Halkla İlişkiler Bölümü'nde okuduğunu söyledi. 
     Aydın, 15 yaşından bu yana bulmaca hazırladığı anlatarak, Ankara'da çeşitli yerel gazete ve dergilere bulmaca yazarlığı yaptığını bildirdi. 
     Soldan sağa 120 kare, yukarıdan aşağı 210 kare olmak üzere toplam 25 bin 200 kareden ve 7 bin 782 sorudan oluşan bulmacayı nasıl hazırladığı hakkında da bilgi veren Aydın, ''Bu bulmacayı hazırlamak 3 ay sürdü. Çok zor bir bulmaca. Bulmacada yan yana ve üst üste siyah kare hiç yok. Profesyonel bulmaca yazarları bile bunu ancak 4 ayda çözer'' dedi. 
     Bulmacanın sorularından oluşan bir defter de hazırlayan Aydın, soldan sağa olan soruların 58, yukarıdan aşağıya olan soruların ise 55 sayfadan oluştuğunu kaydetti. 
     Aydın, ''Maddi bir beklentim yok. Bir rekora imza atmak istiyorum. Bundan mutlu olacağım'' diye konuştu. 
     Hazırladığı bulmacada sorulardan birinin de Barış Manço'ya ilişkin olduğuna dikkat çeken Aydın, çok sevdiği sanatçı Manço'nun Türkçe'yi en iyi kullananlar arasında yer aldığını sözlerine ekledi. 
     Prof. Dr. Kural da, bulmaca konusunda Guinness'te bir rekor bulunmadığını ifade ederek, Aydın'ın resmi başvurusunu bugün yaptıklarını söyledi. 
     Sinan Aydın'ın başvurusunun sonucunun 3-4 ay içinde belli olacağını dile getiren Prof. Dr. Kural, kabul edilmesi halinde Aydın'ın Guinness Rekorlar Kitabı'na gireceğini kaydetti. 
     
</TEXT>
</DOC>
