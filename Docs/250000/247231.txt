<DOC>
<DOCNO> 247231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas06.html </URL>
<DATE> 2004/06/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Madonna'dan itiraf Pilim bitmeye başladı 
</HEADLINE>
<TEXT>

     Sahnede performansının düştüğü eleştirilerine uğrayan 45 yaşındaki ünlü şarkıcı Madonna, sağlığıyla oynadığını ve artık ''pilinin bitmeye başladığını'' itiraf etti. 
     Internetteki ''msnbc'' sitesinin haberine göre, yaşına göre çok iyi bir fiziğe sahip olan Madonna'nın sahneye çıkması şarkıcının sağlığını tehlikeye atıyor. 
     Hayranları da Madonna'nın bu durumundan endişe duyarken, dünya turnesinin ilk duraklarından birinde konser öncesi bayıldığı iddia edilen yıldız, sonunda sağlığının iyi olmadığını kendisi de kabul etti. 
     Dünya turnesinin ilk konserlerinde kötü bir performans sergilemesi üzerine sözcüsünün bayılmadığını, sadece bitkin düştüğünü açıklamasına rağmen Madonna çok cesur bir özeleştiri yaptı. Konserden önce midesinin bulandığını, ama aslında sağlığının bozuk olduğunu ifade eden Madonna, ''Kendimi süper kadın zannettim. Ama farkettim ki değilim. Yapamıyorum. İyi bir performans sergileyemedim'' dedi. 
     
     BATI'NIN HIZLI KOVBOYU 

     Sahne çalışmalarının yorduğu Madonna, şimdi de pek çok kez başarısız olduğu yönünde eleştiriye uğradığı beyazperdede yeni bir çıkış yapmaya hazırlanıyor. 
     Internet sitesi ''ananova''da yer alan habere göre Madonna, 1920'lerde geçen ve Martin Scorsese'nin yapımcılığını üstleneceği filmde başrolü üstlenecek. 
     Uyuşturucu sorunu nedeniyle filmden ayrılan şarkıcı Courtney Love'ın yerine geçen Madonna, ''Hello Sucker'' adlı yapımda aynı zamanda gece kulüplerinde sunuculuk da yapan efsanevi kadın rodeocu Texas Guinan'ı canlandıracak. 
     Madonna'nın Scorsese ile birlikte filmin yapımcılığını üstlenecek ve müziklerini hazırlayacak. Çekimlerine gelecek yıl başlanacak filmin müziklerinden oluşan albüm de aynı zamanda piyasaya sürülecek. Albümde 1920'lerin gözde parçası ''There'll Be Some Changes Made'' de Madonna tarafından yeniden yorumlanacak. 
     Filmin yönetmenliğini Madonna'nın ''American Life'' adlı klibini çeken Jeremy Scott üstlenecek. 
     Madonna'nın sahibi olduğu Maverick firmasının 2001 yılında filmin haklarını satın aldığı, önce bir sahne şovuna aktarılması düşünülen projenin daha sonra filme dönüştüğü kaydedildi. 

     
</TEXT>
</DOC>
