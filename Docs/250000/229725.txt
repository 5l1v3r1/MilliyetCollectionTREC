<DOC>
<DOCNO> 229725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas01.html </URL>
<DATE> 2004/04/08/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Simpsonlar, New York'a taşınıyor... 
</HEADLINE>
<TEXT>

     Türkiye'de özel bir televizyon kanalı tarafından da yayınlanan çizgi film ''The Simpsons Simpson Ailesi ''nin beyaz perdeye aktarılması için çalışmaların başladığı kaydedildi. 
     Simpson Ailesi'ndeki Lisa karakterini seslendiren Yeardley Smith'in, AP Radio'ya verdiği bilgilere göre, yazarlar film üzerine çalışmaya şimdiden başladılar. Ancak, filmin yapımı için televizyon serisinin sona ermesinin bekleneceği belirtilirken, çizgi filmin en az iki sezon daha yayına devam edeceği kaydedildi. 
     Televizyon serisinin sona ermesinden sonra bile, filmin animasyon çalışmalarının uzun bir zaman alacağını kaydeden Smith, Simpson Ailesi'nin beyaz perde ile buluşmasının en az üç yıl sonra gerçekleşebileceğini ifade etti. 
     Simpson Ailesi çok uzun bir zamandır televizyonlarda gösterildiği için Smith, ''Umarım insanlar 15 sezondur gösterimde olan Simpson Ailesi'nden bıkmazlar'' demeyi de ihmal etmedi. 
     Genellikle bir ailede yaşanan komik durumların işlendiği The Simpsons çizgi serisi Türkiye'de de özellikle yetişkinler tarafından beğeniyle izleniyor. 
     
</TEXT>
</DOC>
