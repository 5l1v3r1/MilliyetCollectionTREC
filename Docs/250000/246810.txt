<DOC>
<DOCNO> 246810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko11.html </URL>
<DATE> 2004/06/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Aşk gemilerinin uğrak yeri Antalya limanı... 
</HEADLINE>
<TEXT>

     Antalya Limanı, Avrupalı zengin turistleri taşıyan ve Akdeniz'de dolaşan kruvaziyerlerin ''aşk gemileri'' uğrak yeri olmaya başladı. 
     Ortadoğu Antalya Liman Hizmetleri A.Ş. Genel Müdürü Gündüz Yalman, AA muhabirine yaptığı açıklamada, yılbaşından bu yana Antalya Limanı'na Avrupa ve İsrail başta olmak üzere çeşitli ülkelerden 26 kruvaziyer ile 30 bine yakın zengin turistin giriş yaptığını bildirdi. 
     Çeşitli kruvaziyerlerin, yıl sonuna kadar Antalya Limanı'na uğramak için 40 sefer anlaşması yaptığını belirten Yalman, günübirlik gelen kruvaziyer gemilerin sayısının da artacağını bildirdi. Yalman, şöyle konuştu 
     ''Anlaşma yaptığımız ve kamuoyunda aşk gemisi olarak tanınan, Akdeniz'de seyahat eden kruvaziyer gemilerle, yılbaşından bu yana 26 seferde 30 bine yakın zengin turist geldi. Anlaşma yapılan gemiler yıl sonuna kadar 40 sefer daha gerçekleştirecek. Ancak, Akdeniz'de dolaşan ve anlaşma yapmadığımız birçok yolcu gemisi de Antalya Limanı'na uğramaya başladı. Yıl sonuna kadar denizden 100 bin yolcu bekliyoruz. Geçen yıl Antalya Limanı'na 42 bin 300 yolcu, gemiyle gelmişti.'' 
     
     MISIRLI TURİSTLER ALIŞVERİŞE VE EĞLENMEYE GELİYOR 
     Yalman, bir yıl aradan sonra Mısır'dan Antalya'ya yapılan deniz seferlerinin 12 Temmuz itibariyle yeniden başlayacağını bildirdi. 550-600 yolcu kapasiteli ''Pascoli'' gemisinin bu tarihten itibaren haftada iki gün sefer düzenleyeceğini anlatan Yalman, ''Mısırlı turistler Antalya'ya, alışveriş ve eğlence için geliyorlar. Özellikle de kalabalık aileler Antalya'yı tercih ediyor. Mısırlı turistler hem alışveriş yaparak hem de eğlencelere katılarak büyük miktarlarda para harcıyor'' dedi. 
     
     AIDA 1200 YOLCU GETİRİYOR 
     Yalman, Öger Turizm Şirketi'nin de hizmet verdiği AIDA gemisinin bin 200 Avrupalı zengin yolcusuyla, Calypso isimli geminin de 550-600 İsrailli yolcusuyla Cuma günü Antalya Limanı'na geleceğini anlattı. 
     Yalman, Antalya-Kemer karayolundaki yol genişletme çalışmaları nedeniyle yolun belirli saatlerde ulaşıma kapatılmasının hem uçak hem de gemi yolcularına sıkıntı yaşattığını söyledi. 
     Yalman, ''Antalya Limanı'na gelip te bölgedeki il ve ilçelere giden gemi yolcuları gemiye geliş ve gidişlerinde çok sıkıntı yaşıyor. Uçak yolcuları da uçaklarını kaçırma tehlikesiyle karşı karşıya kalınıyor. Bu sorun bir an önce çözümlenmeli'' dedi. 
     Yalman, 1 Temmuz tarihinden itibaren tüm dünyada uygulamaya konulacak ISPS güvenlik sisteminin Antalya Limanı'nda da gerçekleştirileceğini vurguladı. Yalman, IPSS uygulaması nedeniyle Antalya Limanı ve tüm birimlerinde, gemi ve liman güvenliğinin sağlandığını belirterek, limanda X-R cihazının çalıştırılmaya başlandığını, liman çevresinin duvarlarla çevrildiğini, giriş ve çıkışların tamamen kontrol altına alındığını vurguladı. Yalman, liman içinde anons sistemi kurulduğunu, gemilerin güvenliği için güvenlik botu ve karadan da bariyerler oluşturulduğunu sözlerine ekledi. 
     
</TEXT>
</DOC>
