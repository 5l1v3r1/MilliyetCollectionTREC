<DOC>
<DOCNO> 204044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/ekonomi/eko03.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisanssız çalışana ceza gelecek 
</HEADLINE>
<TEXT>

   1 Ocak 2004'te telekomda tekeller kalkıyor ancak pazara girecek yeni oyuncuların önü lisans almadan açılmayacak. Lisanssız işe başlayan firmaları ceza davaları bekliyor 
      ŞÜKRÜ ANDAÇ 
   
   Ulaştırma Bakanı Binali Yıldırım'ın önceki gün yaptığı açıklamayla birlikte 1 Ocak 2004 tarihinde telekom sektöründe tekellerin kalkması kesinleşti. Ancak tekellerin kalkmasının ardından, pazara girecek yeni oyuncuların hangi şartlarda faaliyet göstereceği ve lisansları hangi fiyat ve şartlarda alacağı bir türlü netlik kazanmıyor. 
   Telekomünikasyon Kurumu düzenlemeler ve lisanslar ile ilgili çalışmalarını yoğun toplantılarla sürdürürken, yarın düzenleyeceği basın toplantısıyla 2003 ve sonraki yıllarda, aşama aşama yaşanacak olan serbestleşmenin takvimini açıklayacak. Bir süreden beri altyapı yatırımı yaparak pazara girmek isteyen yeni oyuncular ise, 1 Ocak 2004'te faaliyete geçmeye hazırlanıyor, fakat şimdi de karşılarında lisanslar konusundaki belirsizlik söz konusu. 
   
   Lisans şartı var 
   Hatta bir grup İSS İnternet Servis Sağlayıcı küçük sermayelerle pazara lisansız girecek olan oyuncuların haksız rekabet yaratacağı endişesi yüzünden, bir araya gelerek ortak hareket tarzı belirlemeye çalışıyor. İSS'ler lisans verilmeden işe başlama kararı alırsa geçmişte özel televizyonların yaşadığı süreci hatırlatarak, 'Özel televizyonların lisans almadan işe başlamalarını' örnek gösterecek. 
   Telekomünikasyon Kurumu ise serbestleşmede izleyeceği stratejiyi belirledi. Kurum, Ulaştırma Bakanı Yıldırım'ın açıklamasını baz alarak 'müteşebbislerin lisans alarak işletmeci kimliği kazanmadan faaliyetlerini başlatması ve yürütmesinin mümkün olmayacağı' üzerinde duruyor. Böylelikle 1 Ocak 2004 tarihinde serbestleşme gerçekleşecek ancak lisanslar verilmeden hiçbir şirket yasal olarak faaliyete başlayamayacak. Lisanssız olarak pazarda faaliyet göstermeye başlayan şirketler hakkında Ceza Kanunu ve Ticaret Hukuku esas alınarak hapis ve para cezası içeren davalar açılacak. 
   
   Takvim açıklanıyor 
   Serbestleşmeyle birlikte, 1 Ocak 2004 tarihinde öncelikle ortak kullanımlı telsiz hizmetleri, uzak mesafeli telefon hizmetleri, kablo platform işletmeciliği, sabit telsiz erişim hizmeti ve alt yapı işletmeciliği için yeni işletmecilere lisans verilecek. 
   Kurum'dan aldığımız bilgilere göre bazı lisanslarda çalışmalar tamamlandı, detaylar açıklanacak. Henüz hazırlanmayan lisanslar için ise takvim açıklanacak. Lisansların hangi şartlarda ve fiyatlarla verileceğinin Telekomünikasyon Kurum Başkanı Ömer Arasıl'ın yarın yapacağı toplantıda ayrıntılı olarak açıklanması bekleniyor. 
   
   
</TEXT>
</DOC>
