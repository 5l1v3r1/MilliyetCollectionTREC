<DOC>
<DOCNO> 214402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/spor/spo01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'ye 'sus' emri 
</HEADLINE>
<TEXT>

   Başkan Bilgili, Rumen hocaya, "Kritik bir dönemden geçiyoruz. Açıklamalarınla kulübü zor durumda bırakıyorsun. Artık polemiğe girme" uyarısında bulundu 
      BİLAL MEŞE 

   
   'Aman dikkat 
   BEŞİKTAŞ Kulübü Başkanı Serdar Bilgili, Samsun ve Ankaragücü maçlarından sonra özellikle hakem, federasyon ve rakip takımlar hakkında sert açıklamalar yapan Teknik Direktör Lucescu'yu uyardı. Başkan Bilgili, "Çok kritik bir dönem geçiriyoruz. Açıklamalarınla kulübümüzü zor durumda bırakıyorsun. Polemiklerden bundan böyle kaçınmanı istiyorum" dedi. 
   
   'Size güveniyoruz' 
   ÜMRANİYE Tesisleri'nde İkinci Başkan Hüsnü Güreli'nin de yer aldığı toplantıda Mircea Lucescu'dan takımla ilgili bilgiler de alan Başkan Serdar Bilgili, "Ortada kaybedilmiş bir şey yok. Size ve takıma sonuna kadar güveniyoruz, hep yanınızda olacağız. Önümüzde zorlu bir maraton var. Bu zorlu yarıştan hep birlikte el ele vererek şampiyon çıkacağız" diye konuştu. 
   
   'Yanlış anlamayın' 
   FUTBOL Federasyonu'na yapılan ziyarette ise Bilgili'nin, "Sakın bir yanlış anlama olmasın. Biz buraya hakem ya da başka bir şikayet için gelmedik" dediği öğrenildi. Başkan Haluk Ulusoy'un ise "Biliyorum, son haftalarda hakem kanadından sıkıntılarınız var. Ama h l avantajlısınız, herşeyin düzeleceğine inanıyorum" yanıtını verdiği bildirildi. 
   
   İdman notları    Türk şakası 
   SAĞ taraftan 20 dakika orta yapan Okan'ın yorulduğunu gören Lucescu, "Akşam discoya mı gittin" diye takıldı. Genç oyuncu, "Saat onda yattım hocam" deyince, Lucescu'dan "Türk şakası, şaka, şaka" yanıtını aldı. 
   
   Yine kavga 
   İDMANDA yapılan beşe iki çalışmasında birbirlerine sert giren İbrahim ile Yasin bir süre tartıştı. Tartışmanın kavgaya dönüşmek üzere olduğunu farkeden diğer oyuncular hemen araya girerek ortamı sakinleştirdiler. 
   
   Ilie şov 
   RUMEN yıldız antrenmanda attığı birbirinden şık gollerle adeta şov yaptı. Özellikle sol ayağı ile çektiği etkili şutlar kalecileri hayli zorlarken, teknik heyet golcü oyuncunun performansından memnun kaldı. 
   
   Ümraniye'de bahar havası    Lucescu'nun dünkü antrenmandaki keyifli hali dikkatlerden kaçmadı. İki çalışmayı da basına açan Rumen hoca, taktik ağırlıklı bir program uygularken, futbolcularıyla şakalaştı, ilginç diyaloglara girdi. Bu arada dün dönen Ahmed Hassan da idmana katıldı. 
   
   Kartopu diyeti    İzmir'e gidecekler 
   PROFESYONEL Futbol Disiplin Kurulu, Samsunspor maçında çıkan olaylar nedeniyle Beşiktaş'ın sahasını bir maç kapattı. Kurul olaylı maçın üzerinden 15 gün geçtikten sonra dün yaptığı toplantıda hakem ve gözlemci raporları doğrultusunda Siyah - Beyazlı kulübe bir maç saha kapama ve bir milyar lira da para cezası verdi. Denizlispor maçının İzmir Atatürk Stadı'na alınacağı belirtildi. 
   
   İddialar çürüdü 
   BEŞİKTAŞ Kulübü Başkanı Serdar Bilgili ve yeni yönetim kurulunun önceki akşam Futbol federasyonu Başkanı Haluk Ulusoy'un ziyaret etmesinin ardından Siyah-Beyazlı kulübe herhangi bir ceza verilmeyeceği yolunda ileri sürülen görüşler de çürümüş oldu. Beşiktaş'ın bu sezon İnönü Stadı'nda, Galatasaray ile oynadığı maçta çıkan olaylar nedeniyle de bir maç sahası kapatılmıştı. 
   
   Tahkim'e gidecekler    PROFESYONEL Disiplin Kurulu'nun saha kapatma cezası Beşiktaş yönetimini ayağa kaldırdı. Kararın hukuka aykırı olduğunu ileri süren İkinci Başkan Hüsnü Güreli, konuyu Tahkim Kurulu'na götüreceklerini söyledi. Güreli, "Alınan bu karar son derece yanlış ve adil değil. Ortada ciddi bir cezayı gerektirecek durum söz konusu değildir. Emsal olaylar gözardı edilirken, kartopu gibi sempatik bir hareket ağır şekilde cezalandırılmıştır" dedi. 
   
   Gözden kaçmış    ANKARAGÜCÜ maçının 85. dakikasında yedek kulübesinden çıkarak yardımcı hakem Koray Gencerler'in kolundan çeken, ardından Tolga'ya tekme atan Tümer'in, bu eyleminin gözlemciler tarafından rapor edilmediği ortaya çıktı. Tümer sadece hakeme karşı centilmenliğe aykırı hareket gerekçesiyle disiplin kuruluna sevk edildi ve 2 maç ceza alacağı bildirildi. 
   
   Giunti ülkesinde    GAZİANTEP ile oynanan Türkiye Kupası maçında şut atarken ön adalesi yırtılan ve uzun bir süre sahalardan uzak kalacak olan Giunti, İtalya'ya gitti. Doktorların verdiği tedavi programını bir süre ülkesinde devam ettirecek olan tecrübeli futbolcunun iyileştikten sonra İstanbul'a dönerek takımla birlikte çalışmalara başlayacağı açıklandı. 
   
   Zago'da umut az    ANKARAGÜCÜ maçında beline aldığı darbe nedeniyle hareket etmekte güçlük çeken Zago'nun hafta sonundaki Denizlispor maçında oynamasının zor olduğu açıklandı. İdmanlara bile çıkamayan Brezilyalı yıldızın iki gün daha dinleneceğini söyleyen kulüp doktoru Yalçın Yavuzer, "Darbelere bağlı olarak şiddetli ağrıları var" ifadesini kullandı. 
   
   
</TEXT>
</DOC>
