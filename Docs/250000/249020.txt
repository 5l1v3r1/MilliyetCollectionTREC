<DOC>
<DOCNO> 249020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy07.html </URL>
<DATE> 2004/06/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çelik Öğretmenlere ek ücret ödenmesiyle ilgili kanun çalışması yapıyoruz 
</HEADLINE>
<TEXT>

     Milli Eğitim Bakanı Hüseyin Çelik, öğretmenlere, özellikle gelişme güçlüğü çekilen bölgelerde çalışmaları halinde ek ücret ödenmesiyle ilgili kanun çalışması yaptıklarını söyledi. 
     Bakan Çelik, Akgün Oteli'nin açılışı dolayısıyla düzenlenen törende yaptığı konuşmada, Türkiye'de eğitim potansiyelinin çok büyük olduğunu belirtti. Bakan Çelik, bütçeden eğitime ayrılan payın iki katına çıkarılması halinde bile çağdaş eğitim standartlarına ulaşmanın zor olduğunu vurguladı bu nedenle eğitime daha fazla katkı yapılması gerektiğini ifade etti. 
     Elazığlı işadamları ile İstanbul'da biraraya gelerek, ildeki eğitim sorunlarını masaya yatırmak istediğini belirten Çelik, birçok ilin Eğitime Yüzde Yüz Destek Kampanyası'nda ''inanılmazı başardığını'' söyledi. 
     Elazığ'ın bölgede bir huzur adası olduğunu, hiçbir zaman aşırı uçlara pirim vermediğini ifade eden Çelik, bir üniversite şehri olduğunu sağlık merkezi olabilecek bir potansiyeli de bulunduğunu belirtti. 
     Bakan Çelik, şöyle devam etti 
     ''Öğretmenlere, özellikle gelişme güçlüğü çekilen bölgelerde çalışmaları halinde ek ücret ödenmesiyle ilgili bir kanun çalışması yapıyoruz. Buna 'Elazığ dahil değil' diye bir söylenti var. Bunlar söylentilerden ibaret. İlçe bazında bir değerlendirme yapıyoruz, bunu yaparken de DİE'nin sosyo ekonomik gösterge rakamlarını kullanıyoruz. Elazığ'daki özellikle geri kalmış birçok ilçenin buna dahil olacağını ifade etmek istiyorum.'' Bakan Çelik ve beraberindekiler, daha sonra Akgün Oteli'nin açılışını yaptı. 
     Törene, Elazığ Valisi Kadir Koçdemir, AK Parti Genel Başkan Yardımcısı Necati Çetinkaya, AK Parti Elazığ milletvekilleri Zülfü Demirbağ, Şemsettin Murat, Belediye Başkanı Süleyman Selmanoğlu, ilçe belediye başkanları ve davetliler katıldı. 
     
</TEXT>
</DOC>
