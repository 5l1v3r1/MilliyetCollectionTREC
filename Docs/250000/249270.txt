<DOC>
<DOCNO> 249270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo10.html </URL>
<DATE> 2004/06/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Euro 2004... Bulgar basını Hadi valizlerinizi toplayın... 
</HEADLINE>
<TEXT>

     Portekiz'de süren ''Euro 2004'' Avrupa Futbol Şampiyonası'nda Bulgaristan Milli Takımı'nın dün akşam ikinci maçında da yenilerek ikinci tura çıkma şansını kaybetmesi, ülkede büyük hayal kırıklığına neden oldu. 
     Bulgar basını, Futbol Federasyonu Başkanı İvan Slavkov, Teknik Direktör Plamen Markov ve milli takım oyuncularına adeta ateş püskürdü. 
     ''Trud'' Emek gazetesi, ilk maçta İsveç'e karşı aldığı 5-0'lık ağır yenilginin ardından ikinci maçında da dün akşam Danimarka'ya 2-0 yenilen Bulgaristan Milli Takımı'nın vatandaşları hayal kırıklığına uğrattığını yazdı. ''Hadi valizlerinizi toplayın'' başlığı altında manşetten yayınlanan haber yorumda, milli takım oyuncularının iki maçta da hiçbir varlık gösteremedikleri ve ''Euro 2004''e ''elveda'' demek zorunda kaldıkları belirtildi. Trud gazetesi ayrıca, karşılaşma sırasında üzerinde ''UEFA-MAFİŞ'' yazılı bir Bulgar bayrağı açan iki Bulgar seyircinin fotoğrafına da geniş şekilde yer verdi. 
     ''7 Dni Sport'' 7 Gün spor gazetesi ise ağır eleştirilerin yer aldığı haber yorumuna, ''Yine rezil olduk'' başlığını kullandı. Gazetede yer alan yorumda, Bulgaristan Milli Takımı'nın mahalle futbolu oynadığı öne sürülerek, ''Böyle bir oyunla zaten hiçbir şansımız olamazdı. Şampiyonanın en kötü takımıyız'' denildi. 
     Yorumda ayrıca, içkiye olan düşkünlüğü ile tanınan Futbol Federasyonu Başkanı, Bulgaristan'ın komünizm dönemi devlet başkanı Todor Jivkov'un damadı İvan Slavkov'un istifa etmesi gerektiği savunularak, ''Devamlı sarhoş dolaşan İvan Slavkov, artık Rus votkası yerine Danimarka votkası içmeye başlayabilir'' ifadesi kullanıldı. 
     
</TEXT>
</DOC>
