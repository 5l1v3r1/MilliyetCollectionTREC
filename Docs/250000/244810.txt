<DOC>
<DOCNO> 244810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur15.html </URL>
<DATE> 2004/06/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Eşini doğuma motosikletiyle götürdü 
</HEADLINE>
<TEXT>

     Motosiklet tutkunu Muzaffer Özgül, doğum yapacak eşini hastaneye motosikletiyle götürdü. 
     Özgül, AA muhabirine, motosiklete binmenin kendisi için yaşam biçimi olduğunu, Türkiye'de gerçekleştirilen motosiklet yarışmalarında bir çok defa birincilik kazandığını söyledi. 
     Eşi Serpil Özgül ile geçen yıl motosiklet üzerinde dünya evine girdiklerini anlatan Özgül, ''Eşim tanıştığımızda motosiklete ilgi duymuyordu, ancak zamanla o da bir motosikletsever oldu'' diye konuştu. 
     İlk bebeklerini beklediklerini ifade eden Özgül, ''Motosiklet üzerinde evlenmiştik. Eşimin doğum yapacağı hastaneye de yine motosikletle gitmeyi uygun bulduk'' dedi. 
     Doğum için Gazi Hastanesi'ne giden Özgül çiftine arkadaşları da motosikletleriyle eşlik etti. 
     
</TEXT>
</DOC>
