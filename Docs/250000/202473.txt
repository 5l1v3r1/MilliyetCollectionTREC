<DOC>
<DOCNO> 202473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko08.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'a, Türk ortaklı 5 yıldızlı otel... 
</HEADLINE>
<TEXT>

     Afganistan'ın başkenti Kabil'de inşaatına 15 Ocak'ta başlanacak olan Türk ortaklı otelin 18 ayda bitirilerek hizmete gireceği bildirildi. 
     Başkent Kabil'in en stratejik yerlerinden biri olan Mikro Reyon bölgesinde yapımına 15 Ocak 2004'te başlanacağı bildirilen otelin işletmeciliğini ise uluslararası oteller zinciri Hyatt Regency üstlendi. 
     Afganistan hükümetinden 49 yıllığına kiralanan 34 bin metrekarelik arsa üzerine inşa edilecek 5 yıldızlı otelin kredi finansmanının yarısı olan 20 milyon doların Amerikan hükümetine bağlı olan OPİC tarafından karşılanacağı belirtildi. 
     Otelin sahiplerinin, kısa adı TAYL olan Türk ortaklığı Tepe, Yüksel, Limak ile Afgan şirketi ARC'den oluşan konsorsiyum olduğu bildirildi. TAYL adlı kuruluşun sözcüsü Ali Hakan Ara, otel arsasının, Afganistan hükümetinde görev yapan 7 bakanlığın oluşturduğu üst kurul olan HAYKUM tarafından kendilerine 49 yıllığına kiralandığını söyledi. 
     Ali Hakan Ara, 2005 Haziranı'nda hizmete gireceğini belirttiği otelin, 211 single odadan oluşacağını ifade etti. 
     Tamamı 34 bin metrekare olan otel arsasının 22 bin metrekaresine personel kompleksi yapılacağını bildiren TAYL şirketi sözcüsü Ara, ''Afganistan'ın başkenti Kabil'de büyük ihtiyaç olduğu görülen böyle bir otelin yapılması gerekiyordu. 2004 Ocak ayı ortalarında otelimizin inşaatına başlıyoruz'' diye konuştu. 
     Türk müteşebbis gücünün olduğu her yerde Türk insanının çalışkan yüzünün işlerine yansıdığını kaydeden Hakan Ara, ''Türkler, Afganistan'ın her yerine mühür vurmaya devam edecek'' dedi. 
     
</TEXT>
</DOC>
