<DOC>
<DOCNO> 241262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/dunya/axdun01.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceci askere en ağır ceza 1 yıl hapis 
</HEADLINE>
<TEXT>


Ebu Gıreyb'deki işkence skandalında yargılanan ilk Amerikan askeri olan Er Sivits, duruşmada komutanlarını korudu 

DIŞ HABERLER SERVİSİ 


Ebu Gıreyb'deki Iraklı tutuklulara işkence ve kötü muamele yapmaktan yargılanan ilk Amerikalı asker, inzibat eri Jeremy C. Sivits, kendisine yöneltilen 4 suçlamadan 3'ünde suçlu bulunarak alabileceği maksimum cezaya çarptırıldı ve 1 yıl hapse mahk m edildi. Bağdat'taki özel mahkemede, askeri yargıç Albay James Pohl, 3.5 saat süren dava sonunda, mahk miyet cezasının yanı sıra 24 yaşındaki Sivits'in rütbesinin 3 kademe düşürülerek erliğe indirilmesine ve ordudan ihraç edilmesine karar verdi. 
Kararı gözyaşları içinde dinleyen Sivits, Irak halkından ve tutuklulardan özür diledi, bu olaylardan büyük dersler aldığını söyledi. Sivits, "Kalmak istiyorum, bayrağı ve orduyu çok seviyorum" dedi. 

'Komutanların haberi yoktu' 
İki kez tutuklulara kötü muamele, bir kez tutuklulara kötü muamele için komplo kurma ve bir kez de görevini kötüye kullanmakla suçlanan Sivits'in mahkeme öncesi pazarlık yaparak suçlamaları kabul ettiği ve askeri yargıç Albay James Pohl tarafından jüri olmadan yargılanmayı tercih ettiği belirtildi. İddialara göre, Ebu Gıreyb'de olan bitenden komutanların haberi olmadığı ve emir komuta zinciri içinde hareket etmediklerini söyleyen Sivits, işkence ve kötü muamele ile suçlanan diğer 6 askere karşı ifade vermek için de savcıyla anlaştı. 

Reuters'a da işkence 

İngiliz haber ajansı Reuters, 3 çalışanının ocak ayında Irak'ın Felluce kentinde gözaltında tutuldukları süre boyunca işkenceye maruz kaldıklarını açıkladı. Reuters, Iraklı kameraman Selim Ürebi, muhabir Hüseyin El Bedrani ve şoför Settar Cabbar El Bedrani'nin, gözaltında tutuldukları süre boyunca dövüldüklerini, aşağılayıcı el kol hareketleri yapmaya zorlandıklarını, kendileriyle alay edildiğini ve fotoğraflarının çekildiğini söylediklerini bildirdi. 
Reuters çalışanları, 2 Ocak'ta Felluce yakınlarına düşürülen bir Amerikan helikopterinin haberini yaparken gözaltına alındıktan sonra, yine bu kent yakınlarındaki Volturno askeri üssünde işkenceye tabi tutulduklarını, daha sonra St. Mere üssüne götürüldüklerini ifade ettiler. Çalışanlardan ikisinin, parmaklarını anüslerine soktuktan sonra yalamaya ve ayakkabılarını ağızlarına sokmaya zorlandıklarını söyledikleri belirtildi. Amerikan Ordusu, Reuters çalışanlarının işkenceye tabi tutulduğuna ilişkin yeterli kanıt olmadığını bildirmişti. 


</TEXT>
</DOC>
