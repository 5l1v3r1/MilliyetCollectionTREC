<DOC>
<DOCNO> 206947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/yasam/ayas.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzaydan Türkiye 
</HEADLINE>
<TEXT>

   Üstün Aydıngöz'ün, uzay mekikleri ve uyduların çektiği muhteşem fotoğraflardan derlediği 'Astronotların Gözüyle Uzaydan Türkiye' adlı kitabı nefes kesiyor... 
      Önay Yılmaz 
   
   İş Bankası Kültür Yayınları'ndan çıkan Üstün Aydıngöz'ün hazırladığı 'Astronotların Gözüyle Uzaydan Türkiye' adlı kitap, ülkemizin uzaydan çekilmiş birbirinden güzel ve nefes kesici fotoğraflarıyla bilgiler içeriyor. Challenger, Atlantis, Endeavour, Columbia, Discovery uzay mekiklerinden ve uydulardan çekilen Türkiye fotoğraflarında, bugüne kadar hiç görülmeyen açılardan görüntüler yer alıyor. Kitapta, 1986'daki havada infilak eden uzay mekiği Challenger'dan çekilen Anadolu ve Kıbrıs fotoğrafları da bulunuyor. 
   
   'Çin Seddi mi ' 
      Aydıngöz, kitabın hazırlanmasında, uzaya en çok çıkan insan olan astronot John Young'dan esinlenerek, bu projeyi zihninde oluşturduğunu belirtiyor. Ve 'Bu kitabın öyküsü' bölümünde, Young'la yaptığı söyleşisine şöyle yer veriyor 
   "Young'a 'Çin Seddi'nin Ay'dan görülebilen tek insan yapısı olduğu' söylencesini sordum böyle bir şey var mıydı 'Ben görmedim' dedi Young, 'Gören olduğunu da duymadım.' Çin Seddi'nin bırakın Ay'dan, Dünya yörüngesinden de ayırt edilmediğini vurguladı. 
   
      'Zengin madenleriniz var' 
   Aydıngöz, astronot Young'un, 'Uzaydan Türkiye gözlemleriniz oldu mu ' sorusuna verdiği ayrıntılı yanıtı da 'şaşırtıcı' bularak şöyle aktarıyor 
   "Türkiye'nin çok güzel fotoğraflarını çektik. Oldukça zengin bazı maden yataklarınız var. Sanırım dünyanın en önde gelen krom üretecilerindensiniz. Krom bizim işte, yani havacılık uzay sektöründe, çok önemli bir metal... Türkiye'de gerçekten güzel sıradağlar var. Aslında Türkiye'de uzaydan incelenmeye değer birçok ilginç yer var. Boğazlar, Ege kıyıları ve Kıbrıs çevresindeki akıntı biçimlerini, uzaydan gayet güzel görebiliyorduk." 
   
   Üstün Aydıngöz kimdir    Hacettepe Üniversitesi'nde radyoloji profesörü olarak çalışıyor. Ortaokul yıllarından beri uzay çalışmalarına ilgi duydu. Astronotlarla yaptığı söyleşiler, medyada yer aldı. Amerikan Ulusal Havacılık ve Uzay Dairesi'nin NASA Washington'daki merkezi ile ABD'nin çeşitli yerlerindeki uzay merkezlerinde incelemelerde bulundu. 1986'da kaybedilen uzay mekiği Challenger'ın yerini alan Endeavour'un yapımını özel izinle yerinde inceledi. Astronotların uzaydan Türkiye gözlemleri üzerine 1995'ten bu yana konferanslar veriyor. 
   
   
</TEXT>
</DOC>
