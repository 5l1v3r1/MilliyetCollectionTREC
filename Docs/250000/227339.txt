<DOC>
<DOCNO> 227339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur11.html </URL>
<DATE> 2004/03/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yarışmaya hazırlanan 60 kanaryayı zehirli gazla öldürdüler .. 
</HEADLINE>
<TEXT>

     İzmir'de yarışmalara katılmak için beslenen 60 kanarya, işyerine zehirli gaz sıkılarak öldürüldü. Olayla ilgili olarak polisin gözaltına aldığı bir kişi, çıkarıldığı nöbetçi savcılık tarafından serbest bırakıldı. 
     Alınan bilgiye göre, Balçova İlçesi'nde ayakkabıcılık yapan Savaş İskender Akbaş, Atlas Sokak'taki işyerine geldiğinde, kanaryalarının öldüğünü gördü. Yapılan araştırmada, havalandırma bölümünden işyerine gaz sıkıldığı ve kuşların bundan etkilenerek öldüğü anlaşıldı. 
     Akbaş, 30 yıldır kanarya yetiştirdiğini, kuşlarının ölümüyle adeta yıkıldığını belirterek, şöyle konuştu 
     ''Yarışmalara katılmak amacıyla hobi olarak kanarya yetiştiriyorum. Maddi olarak değil, manevi olarak yıkıldım. Bu kuşların hepsi elimde büyüdü. Bunu yapanlar insan olamaz. Bu katliamı yapanların bir an önce yakalanmasını istiyorum. Hayvanseverlerin de bana destek vermesi lazım.'' Polise verdiği ifadede, aynı mahallede oturan Salih Kara adlı kişiden şüphelendiğini belirten Akbaş, ''Sürekli olarak Bana ne zaman kanarya vereceksin, vermezsen kuşlarını öldürürüm diyordu. Kuşlarımı o öldürmüş olabilir'' dedi. 
     Akbaş'ın ifadesi üzerine Kara, polis tarafından gözaltına alındı. İşlemlerinin ardından adliyeye sevk edilen Kara, çıkarıldığı nöbetçi savcılık tarafından serbest bırakıldı. 
     Bu arada, ölen 60 kanaryadan 3'ü, kesin ölüm nedeninin belirlenmesi için otopsiye gönderildi. 
     

     
</TEXT>
</DOC>
