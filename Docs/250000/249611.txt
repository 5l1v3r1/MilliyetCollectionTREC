<DOC>
<DOCNO> 249611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun46.html </URL>
<DATE> 2004/06/21/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Blair "AB anayasası, federal bir süper devlet yaratmayacak" 
</HEADLINE>
<TEXT>

     İngiltere Başbakanı Tony Blair, Avrupa Birliği AB liderlerinin geçen hafta Brüksel'de onayladığı yeni AB anayasası taslağının ''federal bir süper devlet'' yaratmayacağını söyledi. 
     Blair, Avam Kamarası'nda yaptığı konuşmada, İngiliz halkını AB anayasasının ülkenin çıkarına olduğuna ikna etmeye çalıştı. 
     AB anayasasının, birliğin ne zaman harekete geçip ne zaman geçmeyeceğini açıklığa kavuşturacağını söyleyen Blair, anayasaya karşı çıkanların, İngiltere'nin gerçek çıkarları için değil, şu ana kadar hiçbir İngiliz hükümetinin benimsemediği ve benimsememesi gereken dar bir milliyetçilik anlayışıyla hareket ettiğini kaydetti. 
     İngiltere'de referanduma sunulacak 465 maddelik AB anayasasına karşı çıkan muhalif politikacılar ile Blair'in lideri olduğu İşçi Partisi içindeki muhalifler, anayasanın İngiltere'nin bağımsızlığına zarar vereceğini düşünüyor. 
     
</TEXT>
</DOC>
