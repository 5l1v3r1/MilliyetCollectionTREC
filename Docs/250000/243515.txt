<DOC>
<DOCNO> 243515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun40.html </URL>
<DATE> 2004/05/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Metin Kaplan, Almanya'da kalabilmek için başvurdu 
</HEADLINE>
<TEXT>

     Almanya'da oturma izninin süresi dolan İslami Cemiyet ve Cemaatleri Birliği İCCB yöneticisi Metin Kaplan, geçici bir süre Almanya'da kalabilmek için Köln Yabancılar Dairesi'ne başvuruda bulundu. 
     Yabancılar Dairesi'nin bir sözcüsü, Kaplan'ın, başvuruyu avukatı vasıtasıyla yaptığını, bunun üzerine kendisiyle görüşmek için 1 Haziran Salı gününe tarih verildiğini bildirdi. 
     Kaplan hakkında 26 Mayıs'ta sınır dışı edilmek üzere tutuklama kararı çıkartılmış, ancak Metin Kaplan evinde bulunamamış, dün ise Köln İdare Mahkemesi tarafından 2 ay süreyle sınır dışı edilmemesi kararı verilince, hakkındaki tutuklama kararı kaldırılmıştı. 
     Kaplan, daha önce de alınan bir mahkeme kararıyla sınır dışı edilmemiş, ancak Köln kenti sınırları dışına çıkması yasaklanmıştı. Bu nedenle Kaplan'ın belirli süreler içinde polise başvuruda bulunması gerekiyor. 
     
</TEXT>
</DOC>
