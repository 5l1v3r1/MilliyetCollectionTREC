<DOC>
<DOCNO> 203262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo25.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma'da kriz büyüyor... 
</HEADLINE>
<TEXT>

     UEFA Kupası 3. turunda Gençlerbirliği'nin rakibi olan AC Parma'nın da sahibi olan Parmalat Grubu'ndaki ekonomik sıkıntıların sürdüğü bildirildi. 
     Gruptaki kriz rüzgarlarının, Parmalat'a bağlı şirketlerden biri olan Bonlat Financing'in 2002 yılı bütçesinde sahte evrak kullandığının ortaya çıkmasıyla iyice şiddetlendi. 
     Geçen mart ayı içinde kullanıldığı belirlenen bir evrak, Bonlat Financing'i, 31 Aralık 2002 tarihi itibarıyla Amerika Bankası'nda yaklaşık 4 Milyar Euro'luk nakit parası varmış gibi gösteriyor. 
     Ancak Amerika Bankası, bugün yaptığı bir açıklamada, söz konusu evrakın sahte olduğunu ve kendileri nezdinde Bonlat Financing'e ait herhangi bir hesap olmadığını bildirdi. Haber, Parmalat Grubu'nun borsadaki hisse senetlerini de etkiledi. Aşırı düşüş nedeniyle, hisse senetlerinin alım-satımı durdurulmak zorunda kaldı. 
     Ekim ayı sonundan itibaren basının sayfalarına da yansımaya başlayan kriz, Parmalat Grubu'nun başkanı Calisto Tanzi'nin istifa etmesine yol açmıştı. Tanzi, gruba kredi açmış olan bankalardan gelen baskı sonucunda geçen pazar günü görev ve yetkilerini Enrico Bondi'ye devretmek zorunda kalmıştı. 
     
</TEXT>
</DOC>
