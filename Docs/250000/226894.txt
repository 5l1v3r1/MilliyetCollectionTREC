<DOC>
<DOCNO> 226894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy06.html </URL>
<DATE> 2004/03/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Sıfır' oy alan adaylar çıktı .. 
</HEADLINE>
<TEXT>

     28 Mart yerel seçimleriyle ilgili ilk sonuçlara 
     göre Türkiye'nin değişik yerlerinde il belediye başkanlığı seçimlerine katılan 9 aday seçmenlerden "sıfır" oy aldı. Resmi olmayan sonuçlara göre Niğde'de yarışan Yeni Türkiye Partisi YTP belediye başkan adayı Mehmet Uğurlu hiç oy alamadı. Zonguldak'ta ANAP adayı olarak belediye başkanlığı seçimine katılan Ayhan Özsoy'a da sıfır oy çıktı. SHP'nin Çorum adayı Selami Özkan ile, BBP'nin Bingöl adayı Tahir Aydın, Kırşehir adayı Ahmet Tuğrul hiç oy alamadılar. BBP'nin Artvin belediye başkan adayı Erdoğan Sağır'a ise 2 oy verildi. Şanlıurfa'da belediye başkanlığına bağımsız olarak katılan Bekir Dilan, İbrahim Dörtgül ve Oğuzhan Demirgöl ile Hatay'da bağımsız olarak seçime katılan Muhsin Çobanoğlu'nun oy hanelerine de sıfır yazıldı. İlçe ve belde belediye başkanlıklarına katılan çok sayıda adaya da 0 ya da çok az sayıda oy verildiğinin saptandığı da bildirildi. 
     

     
</TEXT>
</DOC>
