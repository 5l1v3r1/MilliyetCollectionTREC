<DOC>
<DOCNO> 215272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yazar/guclu.html </URL>
<DATE> 2004/02/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Milli Eğitim Vakfı 
</HEADLINE>
<TEXT>

   
   12 Eylül'ün yaptığı en hayırlı işlerden birisi öğretmenevleri ise bir diğeri de Milli Eğitim Vakfı. Her ikisi de kalıcı oldu. Her ikisi de büyük bir boşluğu doldurdu ve her ikisi de büyüyerek gelişti. 
   Bugün Türkiye'nin dört bir tarafında yüzlerce öğretmenevi var. Her ne kadar profesyonelce işletilmeseler de bulundukları kentlerin, ilçelerin en gözde mek nları yine de onlar. 
   Milli Eğitim Vakfı'na gelince çalıp çırpmanın, istismarın neredeyse hiç olmadığı ender vakıflardan biri. İki kez yılın vakfı seçildi. Bir kez de Cumhurbaşkanlığı'ndan şükran belgesi aldı. 
   Hayırseverlerin en güven duyduğu vakıfların başında geliyor. Toplum seviyor. Öğretmenler, öğrenciler, yöneticiler seviyor. Ama bakanlar ile aralarında hep bir mesafe oluyor. 
   Her ne kadar bakanlığın bir parçası olarak gibi görülse de özgür bir yönetime sahip. Milli Eğitim bakanları, vakfın doğal başkanı. Ama o kadar. Pek çoğu çalışmalarını sadece izlemekle kalıyor. Gereken desteği sağlamanın ötesine özellikle geçmiyorlar. Ama bazı bakanlar da oluyor ki, vakfın kasasını örtülü ödenek gibi kullanmak istiyor. Buna müsaade edilmediğinde de uydurma soruşturmalarla yönetimin üzerine gidiliyor. 
   MEV, 19 Şubat'ta 24 yaşına giriyor. Milli Eğitim'e bugüne kadar sağladığı katkı 500 trilyon lira civarında. Neler yapmışlar bir göz atalım 
   112 okul, 4 öğrenci yurdu, 4 öğretmenevi, bir öğretmen lokali ve 358 öğretmenevi, eğitim merkezi ve sosyal tesisin yapım, onarım ve donatımına katkı. 
   25 bin öğrenciye karşılıksız burs. 
   Terör ve doğal afetlerde yaşamını yitiren öğretmen ve ailelerine ilk yardım elini uzattı. Çocuklarını kendi özel okullarında okuttu. 
   Öğretmen ve diğer eğitim çalışanlarının bütçeden karşılanmayan tedavi giderlerine katkıda bulundu. 
   Okullarda temizlik elemanı ve hizmetli ihtiyacının karşılanması için ekonomik katkı sağladı. 
   Milli Eğitim Bakanlığı'nın ödenek sağlamada ya da kullanmada sıkıntı çektiği alanlarda destek sağladı. 
   Ulusal ölçekte ve uluslararası boyutlarda düzenlenen sosyal, kültürel ve sportif yarışmalara katılan öğrencilerin yol ve konaklama giderlerine katkıda bulundu. Ödüller verdi. 
   
   Destek yerine köstek    Böylesine önemli hizmetler yapan ve önemli bir boşluğu dolduran MEV, son aylarda iki koldan sarmalanmış durumda. Son çıkan Vakıflar Yasası, onu da diğer sıradan vakıflar sınıfına sokmuş ve hizmet alanını daraltmış. O da yetmemiş Milli Eğitim Bakanlığı'nın açtırdığı anlamsız soruşturmalar çerçevesinde adliyelik olmuş. 
   Vakıf yönetiminde, ortalama 30 yılını eğitime adamış eski bakanlık bürokratları var. Kuruluşundan bu yana hiçbiri tek kuruş ne maaş almış ne de huzur hakkı. Hepsi fahri olarak görev yapıyor. 
   Takdir beklemiyorlar ama köstek de istemiyorlar. Varsa bir usulsüzlüğümüz en ağır ceza verilsin ama vakfı yıpratacak her türlü boş söylentiden uzak durulsun istiyorlar. 
   Bakanların, diğer hayırseverlerin yaptırdığı okulların törenlerine koşa koşa giderken, vakfın yaptırdığı hizmetlere katılmadıklarını ve diğer kuruluşlar gibi ödüllendirilmediklerini içleri buruk bir şekilde dile getiriyorlar. 
   Başta İstanbul olmak üzere birçok il milli eğitim müdürü ile görüştüm. MEV'in desteği olmaz ise biz yandık diyorlar. Hizmetlilerin, elektriğin, telefonun, yakıtın parasını onlar olmadan biz nasıl öderiz diyorlar. 
   Beni en çok etkileyen ise açtığı özel okullar oldu. Diğer özel okulların neredeyse üçte bir fiyatına pek çoğundan çok daha iyi performans sergileyerek örnek kurumlar haline geldiler. Özellikle dar gelirli ailelerin daha iyi eğitim arayışlarına cevap verdiler. 
   
   
      
   
   
</TEXT>
</DOC>
