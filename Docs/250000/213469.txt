<DOC>
<DOCNO> 213469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/yazar/guclu.html </URL>
<DATE> 2004/02/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakanlık bursları 
</HEADLINE>
<TEXT>

   
   Toklar açların halinden anlamazmış derler. Çok doğru. Eğer Ankara, fakir fukaranın halini biraz olsun düşünüyor olsaydı şu Başbakanlık bursu konusunu ciddiye alırdı. 
   Üniversite öğrencilerine yönelik Başbakanlık bursları, aylardır ödenmiyordu. Nihayet ödemeler başladı. Ama bu kez de öğrencilerin bazıları alıyor, bazıları alamıyor. Aynı sınıftan alan da var, almayan da. Neden böyle sorusunun cevabı ise hep havada kalıyor. 
   Oysa daha önce, burs ve ekonomi ile ilgili tüm bakanlardan, bayram öncesi ödenecek sözü almıştık. Onlar, hükümeti ilgilendiren bir yanı yok. Sorun, üniversitelerin notları geç göndermesinden kaynaklanıyor derken üniversiteler de peki o halde yeni öğrenciler neden sorun yaşıyor sorusunu yöneltiyorlar. Anlayacağınız, miktarı çok az da olsa, bu bursu dört gözle bekleyen öğrenciler var. Umarız bir an önce düzenli olarak ödenmeye başlar... 
   
   Öğrenci affı 
   Öğrenci ve ailelerin ısrarla bir kez daha yazmamı istedikleri konulardan birisi de öğrenci affı. Atlara bile af çıktı. Gençlerin, yarış atları kadar önemi yok mu diyorlar. Haksız da sayılmazlar. Cezalı yarış atlarının affedildiği bir ortamda, maddi olanaksızlıklar nedeni ile harcını yatıramadığı için kaydı silinenlere de yeni bir sınav hakkı tanınamaz mı 
   YÖK ve rektörler, genelde affa sıcak bakmıyor. TBMM tarafından gündeme taşındığında da tepki gösteriyorlar. YÖK yasası, yeniden ele alınırken bu konuya köklü bir çözüm getirilebilir. Örneğin her üniversite, yeni bir sınav hakkı konusunda kendisi karar verebilir hale getirilebilir. 
   
   Mastırlı öğretmenler 
   Tezsiz mastır yapan öğretmenlerin öncelikle tayin edilecekleri açıklanmıştı. Ama nedense iktidarla birlikte görüşler de değişti. Oysa devlette devamlılık esastır. Necdet Tekin, tezsiz yüksek lisans yapanların sınavsız atanacakları sözü vermişti ama arkası gelmedi. Çarşamba günü Ankara'da programımıza konuk olacak Bakan Çelik'e eminim bu yönde de çok sayıda soru gelecek. 
   
   YÖK yasası 
   Gelecek hafta öncelikle ele alınacak konulardan birisi de YÖK yasası. Üniversitelerin pek çoğu, yarıyıl tatilinde olduğu için bu konudaki tansiyon, şu an için düşmüş durumda. Aslında bu sakinlik çok önemli bir avantaj. Umarız, birileri, sivri çıkışlarıyla tansiyonu yeniden yükseltmez. Çünkü tansiyon yükseldikçe temel sorunlardan uzaklaşılıyor. Konunun özü ile hiç ilgisi olmayan detaylar tartışılıyor. 
   
   Tatil bitiyor 
   İlk ve orta dereceli okullarda ikinci yarıyıl pazartesi günü başlıyor. Ödevlerini hala bitirmeyen, öğretmenlerine söz verdikleri kitapları hala okumayan, tatile ertelediklerini hala yerine getirmeyenlere özellikle duyurulur. 
   Özetin özeti Arada bir tatil, gergin sinirleri gevşetmekle kalmıyor, yeni açılımlar da getiriyor. Yeni haftaya sadece zor bir gündemle değil, yüksek moralle de başlayacağız. 
   
      
   
   
</TEXT>
</DOC>
