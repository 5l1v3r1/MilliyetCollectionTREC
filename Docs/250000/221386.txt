<DOC>
<DOCNO> 221386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/ekonomi/eko08.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gelir tutmazsa vergi koyarım' 
</HEADLINE>
<TEXT>

   MERT İLKUTLUĞ İzmir DHA 
   
   Maliye Bakanı Kemal Unakıtan, sigarada yüzde 12 zam gerektiren ÖTV artışına rağmen firmaların bu oranda zam yapmamasıyla ilgili olarak, "Ben gelirime, bütçeme bakarım. Gerekirse biraz daha koyar geçerim" dedi. İzmir'de çeşitli ziyaretlerde bulunan Unakıtan, petrole ve petrol ürünlerine bir yıldır zam yapmamak için direndiklerini ama mecbur kalınca da çekinmediklerini söyledi. 
   
   Yola radar koyduk 
   Unakıtan, vergi beyannameleri konusunda, "Normal hayat standardının altında verenler bir tarafa, diğerleri öbür tarafa diye ayıracağız. Ona göre ayırdıklarımızın üzerine gideceğiz. Dikkat yola radar koyduk. Sonra söylemedi demeyin" diye konuştu. 
   Devlete borcu olanların bunu ödemek için sıraya girdiğini de belirten Unakıtan, "Ne hortumcu kalacak ne de soyguncu" dedi. Unakıtan, özelleştirme programına İzmir Limanı'nı da alacaklarını kaydederek, konuyla Ulaştırma Bakanlığı'nın ilgilendiğini ifade etti. Unakıtan, "Diğer limanlarla birlikte bir hazırlık çalışması yapılıyor. İzmir Limanı'nı da o arada bir an önce satışa çıkaracağız" dedi. 
   
   
</TEXT>
</DOC>
