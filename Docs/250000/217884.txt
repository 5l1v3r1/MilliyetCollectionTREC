<DOC>
<DOCNO> 217884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/spor/spo01.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğa'ya kurt kapanı 
</HEADLINE>
<TEXT>

   Lucescu, Valencia'nın zaaflarını belirledi, kendilerini sonuca götürecek planı hazırladı. Her kazanılan top rakip kale için öldürücü darbe olacak 
      
   Üstüne çekecek 
   VALENCIA'NIN kasetlerini büyük bir dikkatle inceleyip, rakibinin oyun planını çözmeye çalışan Lucescu, uygulayacağı taktiği belirledi. Rakibinin İspanya Ligi'nde son oynadığı Real Madrid ve Barcelona maçlarının kasetleri üzerinde günlerce çalışan Rumen hoca, ani baskınlarla Valencia'yı hazırlıksız yakalayıp, defansında açıklar vermeye zorlayacak. Tercübeli çalıştırıcı, oyuncularını kazanılan her topun minimum sürede karşı alana taşınması konusunda uyardı. 
   
   Pancu'ya fren 
   LUCESCU, sakat olan Giunti'nin yokluğunda ön liberoda Tayfur'a görev verecek. Pancu'yu forvette kullanmayı düşünmeyen Lucescu, kendisinden daha çok defansa destek vermesini istedi. Kanatları da Kaan Dobra ve İbrahim'le kapatmayı planlayan Rumen teknik adam, İspanyollar'ın hızını kesip, kontrataklarla kaleye gitmeyi planlıyor. Oyunu yönlendirme görevini Sergen Yalçın'a veren Beşiktaş'ın teknik patronu, forvette Valencia'yı yakından tanıyan Ilie'nin bitirici vuruşlarına güveniyor. 
   
   Yağmurda idman    Beşiktaş, Valencia kaçının son idmanını dün yağmur altında yaptı. Serdar Bilgili ve yöneticilerin izlediği çalışmayı rahatsızlanan Pancu yarıda bıraktı. Beli ağrıyan Zago ise düz koşu yaptı. 
   
   Benitez temkinli    'Şanslar eşit' 
   VALENCIA Teknik Direktörü Rafael Benitez tur şanslarının yüzde 50 olduğunu söyledi. Benitez, "Oyun ortada, şanslar eşit. Lucescu, 'turu geçen kupayı alır' görüşündeymiş. Bence kesin değil, ancak turu geçen şampiyonlukla büyük yol kat eder. Ekibime güveniyorum, ama kesin konuşmak istemiyorum. Türkiye'den teklif alırsam, hemen görüşürüm" dedi. 
   
   İlie korkusu 
   LA Liga'da Yarasalar olarak anılan Valencia'da, yedek kaleci Andres Palop, As Gazetesi'ne verdiği demeçte sadece Ilie'ye dikkat etmeleri gerektiğini söyledi. Palop, "Yakaladığı pozisyonları affetmez. Onu kalemize fazla yaklaştırmamamız gerek" dedi. 'Küçük Palyaço' lakabı takılan Pablo Aimar'ın bugün forma giymesi kesinleşti. 
   
   Güreli'den geciken itiraf    'Papila haklıydı' 
   SİYAH - Beyazlı kulübün İkinci Başkanı Hüsnü Güreli, bir maç sahalarının kapatılmasına yol açan Samsun karşılaşmasında Cem Papila'nın gösterdiği kartlarda haklı olduğunu söyledi. Işık Sigorta 11 Altın Adam Yarışması'nda aralık ayının yöneticisi seçilen ve törenle ödülünü alan Güreli, "Futbolcularımız, aşırı heyecan, stres ve tahrik nedeniyle profesyonel davranmadı. Hakem bütün kırmızı kartlarında haklıydı" dedi. 
   
   'Haddimiz değil' 
   HÜSNÜ Güreli, ödedikleri vergilerden iftihar ettiklerini vurgulayıp, "Ancak diğer kulüplerin ne ödediğini sorgulamak haddimiz ve görevimiz değildir" ifadesini kullandı. İnönü Stadı'nda basın mensuplarının bulunduğu tribünün yerinin değiştirilmesine de değinen İkinci Başkan, şöyle devam etti "Bunun için özür dileriz. Hata ettik. Yeni yapılanma sonrasında ilk işimiz basın mensuplarını eski yerine almak olacak". 
   
   
</TEXT>
</DOC>
