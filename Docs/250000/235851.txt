<DOC>
<DOCNO> 235851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun50.html </URL>
<DATE> 2004/04/29/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Güvenlik Konseyi Annan'ın Kıbrıs'taki düş kırıklığını paylaşıyoruz... 
</HEADLINE>
<TEXT>

     BM Güvenlik Konseyi, Kıbrıs'ta çözüm konusunda kaçırılan tarihi fırsat nedeniyle Genel Sekreter Kofi Annan'ın düş kırıklığını paylaştığını ve sunacağı raporu beklediğini bildirdi. 
     Güvenlik Konseyi, 2 gündür süren Kıbrıs görüşmelerinin ardından, Kıbrıs Türkleri'nin durumlarını iyileştirici bir başkanlık açıklamasının üzerinde uzlaşma sağlayamayınca, bir basın açıklamasıyla yetindi. 
     Konseyin Dönem Başkanı Almanya'nın BM Büyükelçisi Günther Pleuger tarafından yapılan basın açıklamasında, BM Güvenlik Konseyi'nin referandumların sonuçlarını saygıyla karşıladığı belirtilirken, birleşme planının başarısızlığa uğraması nedeniyle Genel Sekreter'in uğradığı düş kırıklığının paylaşıldığı kaydedildi. 
     Pleuger, konseyin Kıbrıs'ta siyasi çözüme desteğini yineledi. 
     Konseyin Kıbrıs'ta sorunun çözümü konusunda tarihi fırsatın kaçırılmasından üzüntü duyduğunu belirten Pleuger, Güvenlik Konseyi'nin, Genel Sekreter ve Özel Temsilcisi Alvaro de Soto'nun ortaya koyduğu çabaları memnuniyetle karşıladığını ifade etti. 
     Pleuger, konseyin, Genel Sekreter'in Kıbrıs konusunda yakında sunacağı raporu beklediğini belirterek, raporun referandumların sonucunun değerlendirilmesinde dikkatle göz önüne alınacak olmasından ötürü konsey için önemine işaret etti. 
     Alman Büyükelçi, açıklamasından sonra gazetecilerin sorularını yanıtlarken, konseyin başkanlık açıklaması yerine basın açıklamasıyla yetinmek zorunda kalması konusunda yorum yapmadı. 
     Büyükelçi Pleuger, basın açıklamasının ''zayıf'' kalıp kalmadığı yolundaki bir soruya da, ''açıklamanın zayıf olmadığı'' yanıtını verdi. 
     Pleuger, ülkesinin Kıbrıs'ta çözüm çabalarına katkısını sürdüreceğini de söyledi. 
     Konseyde Türk tarafına destek veren ve adada Türkler'e yönelik tecridin kalkmasını isteyen Pakistan'ın BM Daimi Temsilci Yardımcısı Mesud Halid de yaptığı açıklamada, konseyden daha güçlü bir açıklama beklerken, basın açıklamasıyla yetinildiğini kaydetti. 
     Pakistanlı diplomat, konseydeki görüşmelerde ülkesinin Kıbrıs Türkleri'ne yönelik tecridin kalkmasına atıfta bulunacak bir başkanlık açıklaması çıkması için çaba gösterdiğini, ancak bunun yeterince taraf bulmadığını ifade etti. 
     
     RUSYA, ÇİN VE FRANSA'NIN ETKİSİ... 
     Halid, konseyden çıkan bu basın açıklamasının ''yeterince güçlü'' bir açıklama olmadığını belirtti. 
     Diplomatik kaynaklar, konseyin başkanlık açıklaması yerine bundan daha alt seviyede bir basın açıklamasıyla yetinmesinde, Rusya'nın başını çektiği ve aralarında Çin ve Fransa'nın da bulunduğu grubun engellemelerinin büyük etkisi olduğunu kaydediyorlar. 
     Aynı kaynaklar, ABD ve İngiltere'nin de zamanla daha pasif bir tutum izlemesi sonucu, BM Güvenlik Konseyi'nden güçlü bir açıklama çıkmadığını ifade ediyorlar. 
     Güvenlik Konseyi'nde tecridin kaldırılmasına yönelik bir karar çıkmamasına karşın, Annan'ın sunacağı rapora atıfta bulunulmasının, bundan sonra konseyden Kıbrıs Türkleri için daha olumlu bir karar çıkabileceği yorumuna yol açıyor. 
     
</TEXT>
</DOC>
