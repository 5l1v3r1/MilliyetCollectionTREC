<DOC>
<DOCNO> 210928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/eko09.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide hedefi, KDV ve ÖTV şaşırttı 
</HEADLINE>
<TEXT>

   
   2003 yılı vergi gelirlerinin ve buna bağlı olarak bütçe gelirlerinin hedeflerin oldukça altında kalmasında kurumlar vergisi, katma değer vergisi, akaryakıt ve tekel ürünlerinden alınan özel tüketim vergisi ve ithalde alınan katma değer vergisindeki düşük gerçekleşmeler belirleyici oldu. 
   Maliye Bakanlığı, 2003 yılı bütçe gerçekleşmelerinin ayrıntılarını açıkladı. Buna göre geçen yıl bütçe gelirleri 100.2 katrilyon lira olarak gerçekleşti. Maliye Bakanı Kemal Unakıtan 21 Ocak'ta söz konusu rakamı 99.5 katrilyon lira olarak açıklamıştı. Gelirler üç gün arayla yaklaşık 700 trilyon lira artırıldı. 
   Bütçe gelirlerinin 84.3 katrilyon liralık bölümünü vergi gelirleri oluşturdu. Vergi gelirleri, 2003 yılı başında yapılan 86 katrilyon liralık tahminin 1.6 katrilyon lira, Ekim 2003'te yapılan 86.8 katrilyonluk gerçekleşme tahmininin ise 2.5 katrilyon altında kaldı. Vergi gelirlerinin her iki hedefin de altında kalmasında en önemli rolü dolaylı vergiler oynadı. 
   2003 yılında gelir vergisi tahsilatı 17.1 katrilyona yükselirken, Anayasa Mahkemesi tarafından iptal edilen ve bu yıl iade edilecek olan ek motorlu taşıtlar ve taşıt vergisini de kapsayan servet üzerinden alınan vergiler ise 2.1 katrilyon düzeyinde gerçekleşti. 
   
   
</TEXT>
</DOC>
