<DOC>
<DOCNO> 220133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/dunya/adun.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim kozları Türkiye 
</HEADLINE>
<TEXT>

   Hem PASOK lideri Papandreu, hem de rakibi Yeni Demokrasi lideri Karamanlis, seçmenden 'Türkiye ile ilişkileri en iyi ben geliştiririm' vaadiyle oy istiyor 
      YORGO KIRBAKİ Atina 

   
   Yunanistan'da yarın yapılacak erken genel seçimde Türkiye, ülkenin iki büyük siyasi partisi, iktidardaki sosyalist PASOK ile muhalefetteki merkez sağ Yeni Demokrasi arasında yakın tarihte hiç rastlanmadık bir şekilde çok farklı bir rekabete konu oluyor. 
   Başbakan adayları PASOK lideri Yorgo Papandreu ile Yeni Demokrasi lideri Kostas Karamanlis, seçim kampanyalarında Türkiye ile ilişkileri kim daha iyi yürütür yarışına girdi. Alışılagelmişin aksine Türkiye karşıtı söylemler ilk kez seçim kampanyası dışında kaldı. 
   4 yıllık dışişleri bakanlığı döneminde en önemli icraatı Türkiye ile yumuşama yaşanması olan Papandreu ve geçen yıl AKP kongresi için gittiği Ankara'da, Başbakan Recep Tayyip Erdoğan ile görüştükten sonra AB'de Türkiye'nin üyeliğine sıcak bakmayan Hıristiyan Demokratları ikna misyonu üstlenen Karamanlis, kampanyalarında Türkiye ile iyi ilişkiler, Türkiye - AB ilişkileri, Kıbrıs ve Batı Trakya Türk azınlığı konularında iddialı vaatlerde bulundular. 
   
   Papandreu Sıra Ege'de 
   Papandreu, başbakan olduğunda bir ay içinde Başbakan Tayyip Erdoğan ile görüşüp savunma harcamalarımının aşamalı olarak karşılıklı azalıtmasını önereceğini söyledi. Türkiye ile başlatılan diyaloğun geliştirilmesi ve Ege kıta sahanlığı meselesinin halledilmesi amacıyla derhal yeni girişimler üstleneceğini vaat eden Papandreu, Türkiye'ye üyelik müzakerelerinin başlaması için AB tarafından tarih verilmesi ve müzakerelerin en kısa sürede başlaması gerektiğini ifade etti. 
   Papandreu, Batı Trakya'daki seçim gezisi sırasında ise azınlığın geçmişte mağdur edildiğini itiraf eden ilk Yunanlı politikacı oldu. Papandreu, "Eskiden sınır bölgesinde yaşayan bir azınlık tehdit olarak görülürdü. Herkesin eşit hak ve eşit sorumluluklara sahip olduğu eşit vatandaşlık sözü veriyorum" dedi. 
   
   Karamanlis AKP iyi ortak 
   Karamanlis, Türkiye ile ilişkilere bakış açısını, "Erdoğan hükümeti Türk - Yunan ilişkileri için fırsat penceresidir. Karşımızda güvenilir bir ortak var" diyerek dile getirdi. Karamanlis, "Yakınlaşmayı aslında 1990 - 1993 dönemindeki Miçotakis hükümeti ile biz başlattık" diyerek diyalog sürecini sahiplendi. 
   Türkiye'nin AB üyeliği çabasını, Kıbrıs'ta ise Annan Planı temelindeki müzakereleri desteklediğini belirten Karamanlis de, Batı Trakya Türk azınlığı konusunda Papandreu'nun yolunda yürüdü. 
   
   Kostas Karamanlis Tepeden indi 
   "İktidara geldiğimde ilişkilerimiz daha iyi olacak" dese de, Türkiye için kapalı kutu olan 47 yaşındaki Kostas Karamanlis, Yunan siyasetinde ağırlığı olan önemli bir ad taşıyor. Demokrasinin mimarı, Yunanistan'ı AB'ye sokan Karamanlis ailesinin adını taşımasaydı, bugün muhtemelen siyaset sahnesinin ön planında olmayacaktı. Karamanlis, 1997'de Yeni Demokrasi'nin başına paraşütle indi. 1996'daki seçim yenilgisinden sonra partinin başına lider aranırken, birleştirici, kimsenin itiraz etmeyeceği isim olarak Karamanlis bulundu. Karamanlis çiftinin biri erkek biri kız, ikiz çocukları var. 
   
   Yorgo Papandreu 3. kuşak lider 
   Yorgo Papandreu, 1960'lı yıllardan bu yana Yunan siyasi hayatına damgasını vuran bir aileden geliyor. Dedesi ve babası başbakanlık yaptı. Sosyoloji eğitimi alan Papandreu, hiç aklına getirmediği politikaya 1981'de girerek milletvekili seçildi. Kültür, Eğitim ve Dışişleri bakanlıklarında çeşitli görevlerde bulunan Yorgo'nun önünü, başbakan babası Andreas Papandreu'nun 1996'da hastalanması açtı. Kostas Simitis'e açık destek vererek başbakan olmasını sağlayan Papandreu, 1999'da Dışişleri Bakanı oldu ve Türkiye ile ilişkileri yepyeni bir tabana oturttu. İkinci başarısını da, Rumları AB'ye sokarak yakaladı. 
   
   Sandığın kimlik kartı    MECLİS Yarınki seçimde 300 sandalyeli meclis yenilenecek. 
   MEVCUT DAĞILIM PASOK 154, Yeni Demokrasi 122, Komünistler 11, Sol Koalisyon 6 ve geri kalan bağımsızlar. 
   ESKİ OY ORANLARI 2000'deki son seçimde PASOK yüzde 43.7, Yeni Demokrasi yüzde 42.7, Komünistler yüzde 5.5 ve Sol Koalisyon yüzde 3.2 oranında oy aldı. 
   OY VERME 18 - 70 yaşları arasındaki 9.7 milyon Yunanlı seçmen kanuni bir zorunluluk olarak sandık başına gidecek. Sandıklar yerel saatle sabah 07.00'den akşam 19.00'a kadar açık kalacak, 3 saat içinde ilk sonuçlar açıklanmaya başlanacak. 
   PARTİLER Seçim pusulasında seçime katılan 20 partinin adı bulunuyor. 
   FARKLARI NE PASOK devlet destekli sosyal yardım programlarına devam edileceği sözü veriyor. Devletin küçülmesinden yana. Yeni Demokrasi ise hızlı ekonomik büyüme taraftarı. Kamunun küçültülmesini hedefliyor. 
   TEMEL KONULAR Seçmen, tercihini Türkiye ile ilişkiler kadar yüzde 9'lara çıkan işsizlik gibi ekonomik sorunlara göre de yapacak. n ATİNA Milliyet 
   
   Kararsızlar belirleyecek 
   Anketlere göre, seçimden hangi partinin zaferle çıkacağını yüzde 9 - 10 oranındaki kararsızlar belirleyecek. İki hafta önceki anketler, Yeni Demokrasi'nin PASOK'tan yüzde 2.7 - 2.9 oranında önde bulunduğunu gösteriyordu. Sol Koalisyon'un yüzde 3'lük barajı aşması Yeni Demokrasi'ye, aşamaması PASOK'a yarayacak. 
   
   Erdoğan, iki lidere de 'pazartesi konuşuruz' dedi    Başbakan Recep Tayyip Erdoğan, dün önce Yeni Demokrasi Partisi lideri Kostas Karamanlis'i, sonra da PASOK lideri Yorgo Papandreu'yu telefonla arayarak yarınki seçimler için her ikisine de iyi şanslar diledi. Yeni Demokrasi Partisi'nin açıklamasında, Erdoğan'ın Karamanlis ile telefon görüşmesinin sonunda "Pazartesi konuşuruz" dediği belirtildi. PASOK kaynakları ise, Erdoğan'ın aynı sözleri Papandreu'ya da söylediğini, bu arada Türkiye ile Yunanistan arasındaki ilişkilerin seçimlerden sonra daha da geliştirilmesi hakkında konuştuklarını söylediler. 
   
   
   
</TEXT>
</DOC>
