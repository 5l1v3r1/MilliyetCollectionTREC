<DOC>
<DOCNO> 214646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/spor/aspo.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜMÜŞ ZİNCİR 2-4 
</HEADLINE>
<TEXT>

   Karadeniz'deki randevuda yenilgiden zor kurtulan Sarı-Lacivertli takım yarı finale yükseldi. Şener, Selçuk, Saffet ve Luciano'nun gollerine, uzatmada Rebrov ile Tuncay eşlik etti 
      
   90 dakika    YUSUF KOBAL 

   Fenerbahçe, iki ay içinde üçüncü kez karşı karşıya geldiği gediklisi Rizespor karşısına, "koşulsuz tur" amacıyla çıkmıştı. Artık Sarı-Lacivertliler Rize'yi, Rizeliler de Fenerbahçe'yi iyice etüt etmişti. Taktik mücadele olacaktı. Daum, kendinden emin şekilde sahaya aynı onbirini sürdü. Kötü futbola önlem olarak bir değişime gitmemişti. Belki de kişisel becerilere el açıp, maçı kazanmayı amaçladı. Takım oyunu yine fire verdi. Fenerbahçe ilk yarıda rakibine çoğu anlarda esir oldu. Müthiş savunma hatası, Rizespor'a golü getirdi. 
   8. dakikada Nobre, kaleci Murat'ı kollarken bir geri topuna akın etti. Murat'ın ellerinden topu çaldı, döndü, plasesini sol çarprazdan yaptı, ama top üstten auta gitti. 
   19. dakikada Tuncay, ceza sahasının önünde topla buluştu, Rizelileri yana doğru kat ederek aldattı, önünü boşalttı, vurdu, top yan direkten geri geldi. 
   21. dakikada Okan kaleyi düşünüp vurdu, Tomas ile Luciano bu topa set oldu. Onlardan seken top, Şener'in göğsünde yaşam bulup, ayağına vole olarak oturdu ve Volkan'ın kapattığı köşeden, 90'dan filelere gitti 1 - 0 
   39. dakika Hooijdonk, Ümit'in önüne top attı. Ümit çarprazda buluştuğu anda şutunu attı. Kaleci Murat karşıladı, ama top arkada bekleyen Selçuk'un önüne düştü. Bu oyuncunun vuruşu ile skora denge geldi 1 - 1 
   Fenerbahçeliler ikinci yarıya başlarken saha ortasında kısa bir "inanç" toplantısı yapıyordu. Rizespor ise kostüm değişikliğine sığınmayı yeğledi. 
   On dakikalık bir debelenmenin ardından Fenerbahçe yine ciddi bir savunma hatasından gol yedi. Serkan, önündeki İsmail'e, bilmem kaçıncı kez çalımını atıp, topu yanındaki Saffet'e uzattı. Saffet de, kendinden emin ve ustaca bir vuruşla, Rizespor'un ikinci golünü 55. dakikada atıyordu 2-1 
   Sıradanlaşmış Fenerbahçe kadrosu ve oyunu, ikinci yarıda kendini alabildiğince belli ediyordu. Daum, üç oyuncu birden değiştirip, kalan zamanda takımına ruh katmayı amaçlıyordu. Ümit'in ortaladığı topa kafayı vuran Luciano'nun 85. dakikadaki golü, Fenerbahçe'yi kaosun içinden çekip alıyor, maç uzuyordu 2 - 2 
   Tuncay'ın tek pas oynamaya başladığı anlardan biriydi. Topu kafa ile Nobre'ye verdi, Nobre döndü, Rebrov'un kaçmakta olduğunu gördü, önüne yuvarladı, Rebrov, ne de olsa bir zamanların Dünya yıldızıydı, vuruşu düzgün ve Fenerbahçe adına heyecan vericiydi 3 - 2. 98. dakikada bu golden sonra gardı düşen Rize'ye son tokadı Tuncay vurdu. 101. dakikaya gol sığdırdı ve kabus gecesi neşeye dönüştü 4 - 2 
   
   'Gelişme olmadı'    FENERBAHÇE İkinci Başkanı Nihat Özdemir, Gaziantepsporlu İbrahim Toraman'ın gündemlerinde olduğunu ancak bu transferde henüz olumlu bir gelişmenin yaşanmadığını açıkladı. Özdemir, "Son günlerde Gaziantepspor Kulübü ile görüşme yapmadık. Dolasıyla herhangi bir yol katedebilmiş değiliz. Zamanı geldiğinde gereken girişimleri yaparız" diye konuştu. 
   
   Yarı final 11 Mart'ta    TÜRKİYE Kupası'nda yarı finaller 11 Mart'ta oynanacak ve yine tek maçlı eleminasyon uygulanacak. Kura tarihi önümüzdeki hafta belirlenecek. 
   
   Fenerbahçe 
   Trabzonspor 
   İstanbulspor 
   Gençlerbirliği 
   
   
</TEXT>
</DOC>
