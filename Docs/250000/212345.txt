<DOC>
<DOCNO> 212345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yasam/yas03.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekçileri kilitleyip otomobilleri çalmışlar 
</HEADLINE>
<TEXT>

   Otoparklardan 18 lüks otomobil çalan zanlılar, getirdikleri aracı park eden bekçiyi kilitledikten sonra lüks arabalara binip kaçtıklarını söyledi 
      ELVAN EZBER İstanbul 
   
   Otopark görevlilerini, otomobil içerisine kilitledikten sonra lüks otomobilleri çaldıkları öne sürülen Arman İşlek ve 4 arkadaşı, bir eve düzenlenen operasyonla yakalandı. Zanlıların, bu yöntemle 18 lüks otomobil çaldıkları öne sürüldü. 
   Alınan bilgiye göre, polis, Kadıköy, Şişli ve Beşiktaş'taki otoparklarda 2 ay içerisinde peş peşe gasp olaylarının gerçekleşmesi üzerine harekete geçti. Şişli'deki bir adrese operasyon düzenleyen ekipler, şebeke lideri olduğu öne sürülen Arman İşlek, Bülent Şentürk, Seyfi Ekiz ve Murat Karacan'ı gözaltına aldı. Evdeki aramada İşlek'in gece kulüplerinde eğlendiği sırada çekilen fotoğrafları ve otopark hırsızlıklarıyla ilgili gazetelerde çıkan haber kupürlerinin de ele geçirildiği kaydedildi. 
   
   'Önce plan yapıyorduk' 
   İtirafta bulunduğu öne sürülen Arman İşlek'in, "Gireceğimiz otopark için plan yapıyorduk. Sonra otoparka gidip 'Semte yeni taşındığımızı' söyleyip otomobilimizi park için pazarlık ediyorduk. Bekçi aracı çekerken, onu otomobile kilitliyorduk ve brandayla örtüyorduk. Otoparktaki lüks otomobillere binip kaçıyorduk" diye konuştuğu öne sürüldü. 
   Öte yandan şebeke üyelerinin aynı yöntemi kullanarak bugüne kadar 4 otoparktan 18 otomobil çaldıkları öne sürüldü. Otomobillerden 11'inin daha önce bulunup sahiplerine teslim edildiği öğrenildi. 
   
   
   
</TEXT>
</DOC>
