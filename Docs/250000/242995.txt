<DOC>
<DOCNO> 242995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy27.html </URL>
<DATE> 2004/05/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
CHP'li muhalifler Sarıgül adayımız değil 
</HEADLINE>
<TEXT>

     Kendisine CHP'nin İktidar Yürüyüşü Hareketi adını veren CHP'li muhalifler, genel başkan adaylarının Şişli Belediye Başkanı Mustafa Sarıgül olmadığını bildirdi. 
     CHP İktidar Yürüyüşü Hareketi Sözcüsü Mehmet Kesimoğlu yaptığı açıklamada, bugün bazı basın yayın organlarında genel başkan adayı olarak Şişli Belediye Başkanı Mustafa Sarıgül'ü destekledikleri yolundaki haberlerin gerçek dışı olduğunu kaydetti. Sarıgül'ün CHP'nin çok değerli bir belediye başkanı olduğunu dile getiren Kesimoğlu, "Ancak CHP'nin İktidar Yürüyüşü hareketinin Sayın Sarıgül'ü CHP Genel Başkanlığına aday gösterecği haberi tamamıyla gerçek dışıdır. CHP'nin İktidar Yürüyüşü milletvekilleri olarak genel başkan adayımızı oybirliğiyle saptayacak kararlılık içindeyiz" dedi. 
     Bu arada CHP'nin İktidar Yürüyüşü hareketinin ertelediği ve parlamento dışı muhalefetin önde gelen isimlerinin de katılacağı basın toplantısı yarın gerçekleştirilecek. Toplantıya 30 milletvekilinin yanısıra eski Genel Başkan Altan Öymen, eski Genel sekreterler Adnan Keskin, Ertuğrul Günay ile Celal Doğan gibi isimler da katılacak. 
     
</TEXT>
</DOC>
