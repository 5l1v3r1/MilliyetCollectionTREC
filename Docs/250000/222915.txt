<DOC>
<DOCNO> 222915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas20.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da yeni bir verem türü ortaya çıktı 
</HEADLINE>
<TEXT>

     Hollanda'da, henüz yeterince tanınmayan bir verem türünün 6 kişiye bulaştığı ve hastalığın yayılmasından kaygı duyulduğu bildirildi. 
     Hollanda Verem Fonu tarafından yapılan açıklamada, ''süper tüberküloz'' olarak da adlandırılan hastalığın, Doğu Avrupa ülkelerinden gelen bir hastadan diğer kişilere bulaştığının tahmin edildiği belirtildi. 
     Açıklamada, hastalığın kullanılan ilaçlara karşı çok dirençli olduğu, tedavi sırasında en önemli iki ilaca yanıt vermediği belirtildi. 
     Bu verem hastalarının nerede ve kimler olduğu hakkında bilgi verilmedi, ancak hastaların kontrol altında tutuldukları kaydedildi. 
     Yayılma ihtimalinden kaygı duyulduğu belirtilen açıklamada, normal tüberkülozun yüzde 80 dolayında tedavi şansı bulunmasına karşılık, bu hastalıkta iyileşme olasılığının çok düşük olduğuna dikkat çekildi. 
     ''Süper tüberküloz'' tedavisinin 1,5-2 yıl devam ettiği ve çok masraflı olduğu belirtilen açıklamada, Dünya Sağlık Örgütü'nün, bu hastalık için ''Avrupa'yı tehdit eden bir tehlike'' tanımlaması yaptığı hatırlatıldı. 
     
</TEXT>
</DOC>
