<DOC>
<DOCNO> 217502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo38.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'in rakibi Bologna, Alton Ford'u alıyor... 
</HEADLINE>
<TEXT>

     Basketbolda Erkekler Avrupa Ligi'nin 2. turunda Efes Pilsen ile birlikte E Grubu'nda yer alan İtalya'nın Skipper Bologna takımı, kadrosunu takviye ediyor. 
     İtalyan ekibi, NBA patentli ABD'li pivot Alton Ford ile prensipte anlaştı. 
     23 yaşında 2.07 metre boyundaki genç pivotu denemek üzere Bologna'ya çağıran siyah-beyazlı kulübün, bu oyuncuyla bu hafta içinde büyük bir olasılıkla sözleşme imzalayacağı bildirildi. 
     2001 yılında Houston Üniversitesi'nden mezun olduktan sonra Phoenix Suns tarafından 2. tur 51. sıradan seçilen Ford, 2001-2002 sezonunda maçta forma şansı bularak 3.1 sayı ve 2 ribaunt istatistikleriyle oynadı. Geçen sezon ise önce dizinden, ardından da belinden yaşadığı sakatlıklar nedeniyle çok az oynama fırsatı bulabilen Ford, bu yıl başında önce Orlando Magic'e ardından Houston Rockets'a gönderilmiş, ancak forma şansı bulamamıştı. 
     Öte yandan Ülkerspor'un yer aldığı G Grubu'nun en büyük favorisi olarak gösterilen İsrail ekibi Maccabi Elite Tel Aviv de 2. tur maçları öncesinde hazırlık maçı yapmak üzere Sırbistan-Karadağ'a gitti. Sarı-siyahlıların, başkent Belgrad'da Kızılyıldız ile özel bir maç yaparak zorlu Pamesa Valencia karşılaşmasına hazır olmak istedikleri kaydedildi. 
     
</TEXT>
</DOC>
