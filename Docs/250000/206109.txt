<DOC>
<DOCNO> 206109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/ekonomi/eko08.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp geçiş için teklifler açıldı 
</HEADLINE>
<TEXT>

   ANKARA Milliyet 
   
   Ulaştırma Bakanlığı, Boğaz Tüp Geçiş Projesi'nin Marmaray 13.6 kilometrelik ilk aşamasının mali tekliflerini açıkladı. Katılımcı iki firmadan Taisei - Kumagai Gumi - Gama - Nurol girişimi, 89 milyar 668 milyon Japon Yeni'yle 1 katrilyon 165 trilyon lira en uygun teklifi verdi. 
   Ulaştırma Bakanı Binali Yıldırım düzenlediği basın toplantısında, teknik yeterliliği sağlayan iki firmanın verdiği mali tekliflerin 29 Aralık'ta açıldığını söyledi. Yıldırım, finansal değerlendirmenin zaman alması nedeniyle rakamların açıklanmasının bugüne kaldığını ifade etti. 
   İhale Komisyonu'nun yaptığı ön değerlendirmeye göre, ikinci teklifi 96 milyar 990 milyon yenle Obayashi - Yapı Merkezi - Metiş - Kiska ortak girişimi verdi. 
   
   Son teklif değil 
   Tekliflerin nihai olmadığını, bedelin Japon kredi kuruluşunun onayından sonra netleşeceğini vurgulayan Yıldırım, çalışmaların gelecek hafta bitirilerek sonuçların Japonya'ya gönderileceğini kaydetti. 
   
   
</TEXT>
</DOC>
