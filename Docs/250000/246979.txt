<DOC>
<DOCNO> 246979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas19.html </URL>
<DATE> 2004/06/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İstanbul'da "Gelme Bush" konseri... 
</HEADLINE>
<TEXT>

     Küresel Barış ve Adalet Koalisyonu'nun BAK düzenlediği ''Gelme Bush'' başlıklı konser, 12 Haziran'da Göztepe'de gerçekleştirilecek. 
     TMMOB Makine Mühendisleri Odası İstanbul Şubesi'nde düzenlenen basın toplantısında konuşan BAK Sözcüsü Ragıp İncesağır, ABD Başkanı George Bush ve bazı diğer ülkelerin politikacılarının Irak'ta, Filistin'de katliamlar yaptıklarını, insanları öldürdüklerini öne sürerek, bu nedenle NATO İstanbul Zirvesi ile toplantıya gelecek kişileri protesto etmek istediklerini söyledi. 
     İncesağır, ''Bu yüzden savaşı barışçılığımızla kovalım istiyoruz. Onların savaş naralarına karşı biz 12 Haziran'da İstanbul'da barış şarkıları söyleyeceğiz. Onların dili, savaşın dili. Ama biz onlarla aynı dili konuşmak zorunda değiliz. Biz onlara barış şarkılarını dinleteceğiz'' dedi. 
     Sanatçıların gönüllü olarak katılacağı ''Gelme Bush'' başlıklı konserin, 12 Haziran Cumartesi günü Kadıköy Göztepe Özgürlük Parkı'nda gerçekleştirileceğini anlatan İncesağır, barışseverleri etkinliğe katılmaya çağırdı. 
     Konsere katılacak olan Mor ve Ötesi Grubu'nun solisti Harun Tekin de, ''büyük bir işgal yaşandığını'' ifade ederek, ''Bu işgalin parçası olan insanlar da bizim kentimize geliyor. Onları bu şehirde isteyen yok, ama barışı söylemek için her zaman zaman var. 12 Haziran da bu zamanlardan biri. Hepinizi bekliyoruz'' diye konuştu. 
     Etkinliği destekleyen Gökkuşağı Vosvosları Grubu sözcüsü Cem Çobanoğlu da, konser öncesi saat 13.00'te, Bostancı sahili, Bağdat Caddesi ve son olarak Özgürlük Parkı güzergahında konvoy oluşturacaklarını anlatarak, ''Yeni savaşların, yeni katliamların planlanacağı NATO Zirvesi'ne karşıyız. Yaşasın barış'' dedi. 
     Cumartesi günü saat 14.00'te başlayacak ''Gelme Bush -Savaşsız Bir Dünya Mümkün'' başlıklı konserde, Bulutsuzluk Özlemi, Işığın Yansıması, Kara Güneş, Kardeş Türküler, Mor ve Ötesi, Onur Akın, Vedat Sakman, Yaşar Kurt, Yavuz Bingöl, Zeynep Tanbay ve Rojin'in sahne alacağı bildirildi. 
     
</TEXT>
</DOC>
