<DOC>
<DOCNO> 204681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/dunya/adun.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TERÖR DALAŞI 
</HEADLINE>
<TEXT>

   ABD ve Fransa terörle mücadelede de kapıştı. 'El Kaide Air France uçağıyla Las Vegas'ı vuracak' uyarısına Fransa 'temelsiz' deyince, ABD Air France'ın Los Angeles uçuşlarını tehditle iptal ettirdi 
      DIŞ HABERLER SERVİSİ 

   
   ABD ile Fransa arasında Irak Savaşı öncesinde şiddetlenen çekişme, Air France'ın Paris - Los Angeles arasında yapılacak 6 seferinin geçen çarşamba günü iptal edilmesi sırasında, bu kez "El Kaide terörüne karşı işbirliği" konusunda yaşandı. 
   ABD, kumar ve eğlence kenti Las Vegas'ın bir Air France uçağıyla 11 Eylül benzeri bir saldırıya hedef olacağı şeklindeki bir istibarat nedeniyle Paris'e baskı yaparak uçuşların iptal edilmesini sağlarken, Fransa Amerikan istihbaratının "temelsiz olduğunu" iddia etti. 
   İngiltere'de yayımlanan The Daily Telegraph gazetesinin dünkü haberinde Fransa Başbakanı Jean Pierre Raffarin'in sözcüsünün "Uçaklara binecek muhtelemen Tunuslu 2 - 3 kuşkulu kişiyle ilgili uyarı yapan ABD, kalkışa izin verilmesi halinde uçaklara iniş izni verilmeyeceği tehdidinde bulundu" şeklindeki açıklamasına yer verildi. 
   Haberde, Amerikalı yetkililer, pilot bröveli Tunuslu bir kişinin uçağa bineceğinde ısrar etmelerine karşın Fransız istihbarat yetkililerinin söz konusu kişinin Tunus'ta olduğunu ve ülkeden ayrılma yönünde bir planının olmadığını kesin bir dille ifade ettikleri belirtildi. 
      Fransız yetkililer, ABD'nin kuşkulu gördüğü Tunuslunun hiçbir suç kaydının olmadığı ve herhangi bir İslami radikal örgüte üye olmadığını da vurguladılar. 
   Fransız yetkililerin ABD tarafından verilen istihbaratın temelsizliğiyle ilgili açıklamalarına karşılık Amerikalı yetkililer, ele geçirilen bir elektronik postada El Kaide'nin Noel'de 11 Eylül tarzında bir saldırı planladığını ve eylemde kullanılacak Air France uçağı ile uçuş numarasının belirtildiğini söylediler. Yetkililer, Meksika havayolu şirketi Aeromexico için de benzer uyarıların yapıldığını belirttiler. 
   Amerikalı yetkililer, Fransa'ya verilen saldırı istihbaratının hafta başında sızdırılmasının El Kaide militanlarına kaçma fırsatı vermiş olabileceğinden de yakındılar. 
   ABD İç Güvenlik Bakanı Tom Ridge, geçen pazartesi günü yurtdışındaki El Kaide mensuplarının en az 11 Eylül çapında bir saldırı planladıkları yönündeki istihbarat doğrultusuda terör alarm düzeyinin "turuncu"ya çıkarıldığını açıklamıştı. 
   
   
   
</TEXT>
</DOC>
