<DOC>
<DOCNO> 242342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko03.html </URL>
<DATE> 2004/05/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Sanayi Bakanı Bir dönem yatırımcılar enayi yerine kondu 
</HEADLINE>
<TEXT>

     Sanayi ve Ticaret Bakanı Ali Coşkun, yatırım yapan işadamlarına ''Allah sizden razı olsun, Türkiye'de ibadetin en önemlilerinden biri de bir kişiye ekmek vermektir'' dedi. 
     Bakan Coşkun, dün, Temelli beldesindeki Başkent Organize Sanayi Bölgesi'nde bazı sanayi tesislerinin temel atma törenine katıldı. 
     Coşkun, temel atma töreninden önce organize sanayi bölgesinde işadamlarının sorunlarını dinledi ve konuşma yaptı. Sanayide kapasitenin yüzde 81 oranında kullanıldığını hatırlatan Coşkun, pratik olarak kapasite kullanımının yüzde 80'i aşması halinde yatırımın kaçınılmaz olduğunu kaydetti. Bakan, kişi başına milli geliri bin 500 doların altında bulunan illerde bedava arsa dağıtıldığına dikkati çekerek, ''Yatırımcılar adeta kuyruğa girdiler, yer sıkıntısı çekilmeye başlandı'' dedi. 
     Coşkun, ''İşsizliğin ve hayat pahalılığının önemli sorunlardan biri olduğunu ifade ederek, ''İş bulunmaması halinde enflasyon yüzde 2'ye düşse dahi, satın alma gücü olmadığından yine hayat pahalılığı olur'' diye konuştu. Bakan Coşkun, 1979 yılında söylediği bir sözü de hatırlatarak, bir dönem yatırımcıların enayi yerine konulduğunu kaydetti. 
     Coşkun, sanayi bölgesinin, hemzemin geçit, elektrik, telefon gibi alt yapı sorunlarını kısa sürede çözeceklerini belirterek, ''Bunu bir gözlemeyle ayrana yapıyoruz, başka bir şey de istemiyoruz'' dedi. 
     Bu arada, temel atma törenleri için organize sanayi bölgesine gelen Malıköylü çiftçilerin, pancar avanslarının ne zaman verileceğini sormaları üzerine Bakan Coşkun, yakında pancar çapa avanslarının verileceğini kaydetti ve çiftçilere, pancar yerine mısır, pamuk, ayçiçeği ekmelerini önerdi. 
     Bir çiftçinin, bankalara tarlasını ipotek gösterdiği halde kredi çekemediğini belirterek, dert yanması üzerine Coşkun, bankaların geçmişte zor durumda oldukları için kredi veremediklerini ifade ederek ''Şimdi paralar birikti, onlar sizin ayağınıza gelecek'' diye konuştu. 
     Coşkun daha sonra, sanayi tesislerinin temellerini attı. 
     
</TEXT>
</DOC>
