<DOC>
<DOCNO> 228992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy07.html </URL>
<DATE> 2004/04/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Baykal Eylemciler içinde ülkü ocakları başkanı vardı 
</HEADLINE>
<TEXT>

     CHP Genel Başkanı Deniz Baykal, muhalefete sert mesaj göndererek, "Kendine güvenen varsa gereğini yapar" dedi. Baykal CHP karşıtı eylem yapanlar arasında Ülkü Ocakları Başkanı bulunduğunu söyledi. 
     CHP PM, toplantısında Genel Başkan Baykal, yerel seçimlerin ardından bir türlü suların durulmadığı partideki muhalefete sert mesajlar gönderdi. Baykal toplantıda, yerel seçim sonuçlarını dair düşüncelerini yeniden PM üyeleri ile paylaştı. Genel merkez önünde eylem yapanları eleştiren Baykal, eylem yapanların arasında Kırıkkale Ülkü Ocakları 2. Başkanı'nın da yer aldığını söyledi. Baykal, "Biz 6 milyon oy aldık, onlar 69 kişi" dedi. Konuşmasında, 1999 seçim sonuçlarının ardından partiyi eleştirenler ve ayrılanlar olduğunu da hatırlatan Baykal, ancak sonra bu kişilerin partiye geri dönmek istediklerini belirtti. Seçim sonuçlarını "hezimet" olarak değerlendirmenin doğru olmayacağı düşüncesini yineleyen Baykal, "Biz potansiyelimizi koruduk, amaç genel seçimlere hazırlanmak" diye konuştu. 
     
     REST 

     Baykal, parti içindeki ve dışındaki muhalefetin sürekli olarak olağanüstü genel kurultay çağrısını da yanıtlayarak muhalefeti uyardı. Parti tüzüğünde genel kurultayın nasıl yapılacağının yazılı olduğunu anlatan Baykal, "Kendine güvenen varsa gereğini yapar. Ama bağırarak, çağırarak bu iş olmaz. Yapacak daha çok iş var" dedi. Partideki muhalefetin yeni olmadığını, "kimlerin gelip geçtiğini" de söyleyen Baykal, CHP'nin kurumsallaşmış bir parti olduğunun altını çizdi. 
     
     GENEL KURULTAY ÇAĞRISI 

     Baykal'ın konuşmanın ardından söz alan CHP Ankara Milletvekili Mehmet Tomanbay, CHP'nin aldığı oyu değerlendirdi. Parti içinde deklarasyon hazırlığı sürdürdüğü iddia edilen milletvekilleri arasında adı geçen Tomanbay, "CHP başarısız olmuştur ki, bu çok açıktır. Bunun gereği yapılmalı. Genel başkan kurultayı toplamalı" dedi. Konuşmasında Baykal ve yönetimine sert eleştirilerle yüklenen Tomanbay, en kısa zamanda bir değerlendirme yapılmasını da istedi. CHP İstanbul Milletvekili Berhan Şimşek de PM toplantısında söz alarak, seçim sonuçlarını değerlendirdi. Partinin başarısız olduğu yönündeki görüşlerini yineleyen Şimşek, "partili" olmanın gereklerine vurgu yaptı. 

ANKA 

     
</TEXT>
</DOC>
