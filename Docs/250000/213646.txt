<DOC>
<DOCNO> 213646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/siyaset/siy20.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Aday hatası korkutuyor    AKP'yi, yerel seçimler için belediye başkan adaylarının YSK'ya bildirilmesi tarihi yaklaştıkça, belli merkezlerde "aday hatası" nedeniyle seçimi kaybetme korkusu sardı. Partide, "Anketlerde iyi gidiyoruz. Başbakanın karizması yüksek. Hükümetin performansı üst düzeyde. Seçimde tek riskimiz, aday belirlemede yapacağımız hata" görüşü değerlendiriliyor. Başbakan Recep Tayyip Erdoğan'ın da aday hatasıyla seçimi kaybetmemek için, belli yerlerde son anda adı hiç bilinmeyen sürpriz isimleri açıklaması bekleniyor. 
   
   Girik'ten DYP'ye ret    Fatma Girik'in, DYP'nin Şişli Belediye Başkan adaylığı önerisini, yorgunluğu ile hayat arkadaşı yönetmen Memduh Ün ve annesinin rahatsızlıklarını gerekçe göstererek geri çevirdiği belirtildi. Girik, 1989'da SHP'den Şişli Belediye Başkanı seçilerek görev yapmıştı. DYP, İstanbul'un 21 ilçesinde kesinleştirdiği belediye başkan adaylarını bugün kamuoyuna tanıtacak. 
   
   SMS için izin şart    KIsa mesaj SMS , elektronik posta, faks gibi otomatik arama sistemleri, abonenin önceden izni olmadan siyasi propaganda amacıyla kullanılamayacak. Telekomünikasyon sektöründe, kişisel bilgilerin işlenmesi ve gizliliğinin korunmasının güvence altına alınmasına ilişkin usul ve esaslar belirlendi. Yönetmeliğe göre, otomatik arama sistemlerinin doğrudan pazarlama amacıyla kullanılması halinde, kullanıcılara gelen her bir mesajı bundan sonrası için almayı reddetme hakkı ücretsiz ve kolay bir yolla sağlanacak. 
   
   Yalova'da aynı aileden üç aday    ESKİ Çalışma ve Sosyal Güvenlik Bakanı Yaşar Okuyan'ın DYP'den aday olacağını açıkladığı Yalova Belediye Başkanlığı için aynı aileden 2 kişi daha aday adayı çıktı. Yalova'nın şimdiki Belediye Başkanı olan Okuyan'ın yeğeni Yakup Koçal, AKP'den, eski belediye başkanlarından amca Cengiz Koçal da SHP'den aday adayı oldu. 
   
   Çankaya'da kilit kadınlar    Ankara'da simge ilçesi Çankaya, AKP ile CHP'nin çekişmesine sahne oluyor. CHP'nin ilçede yaptırdığı profil çalışmasına göre, 585 bin seçmeni bulunan ilçede kadın seçmen kilit konumda. Nüfusun yarıdan fazlası 30 yaşın altında. Çalışan nüfus içindeki kadın oranı yüzde 36. Erkeklerden daha fazla olan kadın seçmenlerin yüzde 58'i lise ve üniversite mezunu.- 1989 belediye başkanlığı seçimlerini yüzde 54.29'la SHP, 1994'te yüzde 35'le yine SHP, 1999'da da yüzde 32.4'le CHP kazandı. 3 Kasım'da CHP yüzde 46.13, AKP yüzde 20.31 oy aldı. 
   
   
</TEXT>
</DOC>
