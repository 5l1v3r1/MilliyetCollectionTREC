<DOC>
<DOCNO> 249028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy15.html </URL>
<DATE> 2004/06/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Edelman Yakında PKK'ya karşı operasyon yok 
</HEADLINE>
<TEXT>

     ABD Büyükelçisi Eric Edelman, Irak'tan Türkiye'ye sızmaları önlemek için Türk yetkililerle birlikte çalıştıklarını belirtti. Buna karşın, ABD askerlerinin Irak'ta güvenlik konusunda büyük zorluklarla karşı karşıya bulunduğunu belirten Edelman, "Yakında PKK'ye karşı doğrudan bir askeri operasyonu beklemiyorum" diye konuştu. 
     Eric Edelman, Büyükelçilik konutunda diplomasi mühabirlerine gündemin önemli konularını değerlendirdi. 
     Edelman, NATO Zirvesi, ABD Başkanı George W. Bush'un Ankara ziyareti, İncirlik Üssü, PKK ve Kıbrıs gibi birçok konuda açıklamalarda bulundu. 
     G-8 Zirvesinin sonuçlarını "çok olumlu" olarak nitelendiren Edelman, zirve belgeleri ve Ortadoğu bölgesine destek sağlanmasına yönelik Eylem Planı'na dikkat çekti. 
     Başbakan Tayyip Erdoğan'nın Sea Island toplantısında Ortadoğu'daki demokratikleşme sürecine ilişkin sunumunu "umut dolu ve yapıcı" olarak nitelendiren Edelman "Demokratik bir ortak olarak Türkiye ile birlikte çalışmayı sürdüreceğimizi umuyoruz" dedi. 
     
     İSTANBUL İŞBİRLİĞİ GİRİŞİMİ 
     Büyükelçi Edelman, İstanbul'da 28-29 Haziran'da yapılacak NATO Zirvesi'nin Ortadoğu ile doğrulan ilgili olmamakla birlikte NATO'nun Irak'ta daha büyük bir rolünün oynaması konusunun de görüşüleceğini ancak bu konuda bir karar alınamayabileceğini söyledi. Zirvede ayrıca NATO'nun Akdeniz'de güvenlik tehdidi konusunda çok sayıda ülkeye destek olması amacıyla "İstanbul İşbirliği Girişimi"nin de gündemde olacağını anlatan Edelman, bu girişimin Körfez ülkelerini de kapsayabileceğini anlattı. Edelman, bu girişimin Büyük Ortadoğu Projesi'nin güvenlik unsuru olarak nitelendirmeyeceğini de söyledi. 
     
     BUSH'UN ANKARA ZİYARETİ 
     ABD Başkanı George W. Bush'un NATO Zirvesi'ne katılmadan önce 27 Haziran'da Ankara'ya yapacağı resmi ziyaretin "çok zengin ikili bir gündemi" olacağını belirten Eric Edelman, Ankara'da Kıbrıs konusu, NATO Zirvesi, Irak'ın geleceği, terörizm, Afganistan, Türkiye'nin AB beklentilerinin ve ekonomik konuların da ele alınacağını kaydetti. 
     
     PKK KONGRA-GEL 
     Büyükelçi Edelman, ABD'nin PKK Kongra-Gel örgütüne ilişkin tutumunun değişmediğini, adı değişse bile terörist bir örgüt olarak değerlendirdiğini, teröristlerle müzakere masasına oturmadığını vurguladı. Irak'ın örgüt için bir yuva olmayacağını ifade eden Edelman, bu çerçevede Irak Dışişleri Bakanı Zebari'nin PKK'yi kınayan açıklamalarından cesaret aldığını söyledi. 
     Edelman "Güneydoğudaki şiddet eylemlerindeki artışı çok ciddiye alıyoruz, sızmaları önlemek için hem Irak'ta, hem de Türkiye'de meslektaşlarımızla birlikte çalışıyoruz" dedi. 
     Buna karşın, ABD askerlerinin Irak'ta güvenlik konusunda büyük zorluklarla karşı karşıya bulunduğunu belirten Edelman, "Yakında PKK'ye karşı doğrudan bir askeri operasyon beklemiyorum" diye konuştu. Edelman, PKK'ye karşı koyman için askeri yollardan başka yolların da bulunduğuna işaret etti. 
     
     ZANA VE ARKADAŞLARI 
     Kuzey Irak'taki Mahmur kampındaki binlerce Kürt kökenli Türk sığınmacının Türkiye'ye dönüşleri konusunda çalışmalarını sürdürdüklerini ifade eden Edelman, bu kişilerin "terörist" değil "mülteci" olduklarını, Türkiye'ye dönüşleri ve Türk toplumuna entegrasyon konusununu Türk hükümetiyle görüşmeye devam ettiklerini bildirdi. Eski DEP milletvekilleri Leyla Zana ve arkadaşlarının tahliyesini değerlendiren Edelman, bunun "Türkiye'deki reformların bir parçası olarak görüyoruz. Olumludur" dedi. 
     
     İNCİRLİK 
     ABD Büyükelçisi Edelman, ABD'nin Türkiye'deki askeri varlığını artırabileceği konusunda birçok şeylerin yazıldığını, ABD'nin sadece Türkiye'de değil, dünya çapındaki askeri varlığını gözden geçirdiğini kaydetti. 
     "Türkiye'ye, resmi bir öneri yok" diyen Edelman, Bush'un ziyareti sırasında daha önce ele alınan bazı fikirlerin görüşülebileceğini söyledi. "Türkiye'de yeni üsler kurmayı düşünmüyoruz" de diyen Edelman, Almanya'daki F-16 uçaklarının İncirlik"e kaydırılması haberlerinin anımsatılması üzerine uçaklar konusunda bir karar alınmadığını bildirdi. Edelman, "Belki yapacağımız bazı resmi önerilerimiz olur, belki olmaz" şeklinde konuştu. 
     Edelman, SEİA anlaşmasının gözden geçirilmesi konusunda önerilerin olmadığını, İncirlik üssünü SEİA kapsamında çeşitli faaliyetler için kullandıklarını şimdilik böyle devam edeceğini, İncirlik üssünün bu faaliyetler açısından önemli olduğunu vurguladı. 
     
</TEXT>
</DOC>
