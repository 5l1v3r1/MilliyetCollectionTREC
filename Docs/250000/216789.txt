<DOC>
<DOCNO> 216789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur06.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşleri gerçekleştirmek için... 
</HEADLINE>
<TEXT>

     Çukurova Üniversitesi Mediko-sosyal Birimi uzmanı Psikiyatr Sabri Yurdakul, mutlu olmak isteyenlerin, öncelikle etrafına negatif enerji saçanlardan uzak durmaları gerektiğini söyledi. 
     Yurdakul, sürekli olumsuz düşünen, bir işe başlayacağı zaman başarabilir miyim kaygısı yaşayan ya da her an kötü bir şey olacakmış gibi tetikte bekleyen insanların mutluluğu yakalamasının zor olduğunu söyledi. 
     Kişinin karakterinden kaynaklanan olumsuz düşüncelere bir de çevresindekiler eklendiğinde sorunun içinden çıkılmaz hal aldığına işaret eden Yurdakul, ''Etrafına negatif enerji saçanlardan uzak durun. Aksi takdirde umutsuzluk ve güvensizlik hayatınızı karartabilir. Etrafına negatif enerji saçan insanlar için kullandığımız iki sözcük vardır. Zehirli insanlar ve düş yıkıcılar'' dedi. 
     
     ÖNERİLER 
     Yurdakul, inanmak ve kendine güvenin başarmanın yarısı olduğunu belirterek, ''Çevrenizdeki olumsuz insanlardan etkilenmemenin bir yolu da size esin kaynağı olabilecek, pozitif kitaplar okumaktır. Bu kitaplar size dünyanın en güzel mucizesi olduğunuzu, düşlerinizi gerçekleştirebilecek gücünüz olduğunu anlatacak, en önemlisi bunları gerçekleştirmek için ne yapmanız gerektiği konusunda yol göstereceklerdir'' diye konuştu. 
     Yurdakul, gerçekleştirmek istediği bir düşü olan insanların mutlaka bunun için destek olacak kişilere ihtiyaç duyacağını ifade ederek, konuşmasını şöyle sürdürdü 
     ''Neşeli, başarılı, iyimser, istekli, olumlu düşünen bir kişi olmak istiyorsanız, bu özelliklere sahip kişilerle bir arada olun. Sürekli öfkeli, üzgün, yaşama ve olaylara olumsuz bakan insanlarla birlikte olursanız, ne kadar iyimser, neşeli, başarılı da olsanız bir süre sonra bu nitelikleri kaybetmeye başlarsınız. 
     Size, gereksinim duyduğunuz desteği verebilecek kişilerle birlikte olmaya özen gösterin. Eğer bu olumsuz kişilerin bir kısmı asla yaşamınızdan çıkartayamayacağınız aile yakınlarınız, sık sık görüştünüz kişiler ise ne zaman size Bunu asla yapamazsın ya da benzeri sözler söylerlerse içinizden art arda Evet, yapabilirim deyin. Bu kesinlikle işe yarayacaktır.'' 
     
</TEXT>
</DOC>
