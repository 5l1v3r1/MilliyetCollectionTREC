<DOC>
<DOCNO> 230343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yasam/ayas.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'GAP sauvignon' 
</HEADLINE>
<TEXT>

   Harran Üniversitesi'nin 900 dönümlük arazisine Fransa'dan özel olarak getirilen, 100 bin seçme üzüm fidanı dikildi... 
      BARIŞ DURAK Şanlıurfa DHA 
   
   Şanlıurfa Harran Üniversitesi ile özel bir şirket, Fransa'dan özel olarak getirilen 100 bin üzüm fidanıyla Güneydoğu'da şarap üretimi gerçekleştirecek. 
   Harran Üniversitesi Osmanbey kampusundaki 900 dönümlük araziye Fransa'dan özel olarak getirilen 100 bin şaraplık üzüm fidanı dikildi. Turabdin Tarım şirketi ile Harran Üniversitesi'nin işbirliğiyle gerçekleştirilen 3 milyon euro'luk yaklaşık 5 trilyon lira yatırım kapsamında, bölgede Fransız şarapları için üzüm yetiştirilecek. Yatırım için Şanlıurfa'ya gelen ve çok özel üzüm fidanlarını kendi elleriyle diken şirket sahibi Mehmet Kaleli, şarap üzümünü artık Şanlıurfa'da yetiştireceklerini söyledi. 
   Çok kaliteli, yıllanmaya müsait şarap üreteceklerini belirten Kaleli, şöyle konuştu 
   
   'GAP'ta ikinci dev proje' 
   "Şarapların yeni adresi Şanlıurfa olacak. Bunun için Fransa'dan özel getirdiğimiz 100 bin sertifikalı fidanı diktik. Artık yöre insanının değişik sanayi kollarına açılmasının zamanı gelmiştir. Bu projeyle 2 bin 500 çiftçi aile, sözleşmeli bağcılıkla geçimini sağlayacak. Elde edilecek üzümlerden şarap yapmak için kentte bir de tesis kurulacak." 
   Harran Üniversitesi Ziraat Fakültesi öğretim görevlisi Dr. Saadettin Gürsöz de, yöre çiftçisinin atağa geçeceğini ifade etti. Gürsöz, "Bu, GAP'tan sonra bu bölgeye yapılan en büyük yatırımdır" dedi. 
   
   Sertifikalı olacak    Fransa'dan getirtilen Cabarnet, Sauvignon, Şiraz, Merlot, Chardonnay cinsi sertifikalı fidanlardan elde edilen üzümle şarap üretilecek. Şanlıurfa Şarabı, Fransa'dan gelecek bilirkişi ekiplerinin yapacağı kontrollerle alacağı sertifikayla dünyaya açılacak. 
   
   
   
</TEXT>
</DOC>
