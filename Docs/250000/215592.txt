<DOC>
<DOCNO> 215592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/guncel/gun01.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Batığa' kamera inecek 
</HEADLINE>
<TEXT>

   Karadeniz çıkışında batan 74 metre derinlikteki Hera Gemisi için arama-tarama yöntemleri tartışılıyor. Geminin çevresi taranırken dalgıçlar da devreye girecek 
      Aslı Öktener 
   
   İstanbul Boğazı'nın Karadeniz çıkışında batan Kamboçya bandıralı Hera adlı geminin kayıp 19 mürettebatını arama çalışmalarına dün de devam edildi. Kıyı Emniyeti ve Gemi Kurtarma İşletmeleri KEGKİ Genel Müdürlüğü, arama çalışmalarına önceki akşam itibariyle son verileceğinin bildirilmesine rağmen insani nedenlerle çalışmalara dün sabahtan itibaren deniz ve karadan devam edildiğini bildirdi. 74 metre derindeki geminin müretebatını arama çalışmalarına Sahil Güvenlik Marmara ve Boğazlar Bölge Komutanlığı da destek verdi. Kayıplar arasında oğlu bulunan geminin sahibi Stephan Minchev ve eşi Stoyanko, gözyaşları içinde bir haber alabilmek için bekliyor. 
   Martin'in 24 denizi çok sevdiğini, iki ay önce stajer kaptanlık yapmaya başladığını belirten anne Minchey, "Gemi kazasının olduğu günün sabahı konuştuk. İyi olduğunu söylemişti. Onu en son 1.5 ay önce gördüm. Tek hayali babası gibi kaptan olabilmekti" dedi. 
   
   Yeni yöntem aranıyor 
   Aile, arama çalışmalarının hızlandıracak bir yöntem bulmak için çeşitli firmalarla görüşmelerini sürdürüyor. Geminin bulunduğu yere önce kamera indirilmesinin planlandığı, böylece geminin tüm çevresinin taranacağı, mürettebata rastlanılması halinde dalgıçların devreye gireceği bildirildi. KEGKİ Genel Müdürü Barış Tozar da, Aslanburnu'nda karaya oturan Kuzey Kore bandıralı Lujin - 1 adlı geminin ise üç yerden su aldığının belirlendiğini söyledi. Öte yandan, aynı yerde karaya oturan Rus bandıralı Strontsiy adlı gemide bulunan 92 ton yakıtın boşaltılması için hava şartlarının düzelmesi bekleniyor. 
   Tozar, dün gün boyunca yapılan arama çalışmalarında mürettebatın izine rastlanmadığını bildirdi. 2 bot ve 40 kişilik ekiple 70 millik bir alanın kara ve denizden tarandığını aktaran Tozar, "Sahil Güvenlik iki bot ve iki helikopterle çalışmalara katıldı. Ancak mürettebatın izine rastlanmadı. Yüzde 99 geminin içindeler. Kaza anında gemi baş taraftan su almaya başlamış. Bu gibi durumlarda bir tek kaptan ayakta kalır, mürettebat ise kapılarını kilitleyerek kamaralarında bekler" dedi. Bugünden itibaren su altında bir fizibilite çalışması başlatılacağını belirten Tozar, "Gemi sahiplerinden haber bekliyoruz. Büyük olasılıkla gemiye kameralar ile ineceğiz. Bu arada Deniz Kuvvetleri Komutanlığı dalgıçları da bölgede arama kurtarma çalışmalarına katılacak" diye konuştu. 
   
   Babası için geldi 
   Kayıp personelden Kiril Dimov'un 57 oğlu Vlademir Dimov İstanbul'a geldi. Dimov, "Babam, 25 yıllık gemici. Bu gemide bir ay önce çalışmaya başladı. Gemi sahibi aile dostumuz olduğu için işyerini değiştirdi. Geçen kasımda görmüştüm. En son da kazadan iki gün önce görüşmüştük" dedi. 
   
   
   
</TEXT>
</DOC>
