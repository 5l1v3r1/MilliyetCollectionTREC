<DOC>
<DOCNO> 229478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/siyaset/siy06.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Destek sağlarız' 
</HEADLINE>
<TEXT>

   AB Komiseri Verheugen, "Rum tarafının referandumda hayır demesi durumunda Türk tarafını ekonomik izolasyondan kurtarma yöntemlerini araştıracağız" dedi 
      Güven Özalp 

   
   AB Komisyonu, Kıbrıs'ta Annan Planı çerçevesinde varılan anlaşmayı birlik hukukuna uyarlayacak olan "uyum senedi"ni onay için AB Konseyi'ne gönderdi. AB Komisyonu'nun genişlemeden sorumlu üyesi Günter Verheugen, uyum senedinin referandumdan "evet" çıkması halinde 26 Nisan'da oybirliğiyle onaylanacağını kaydetti. Demokratik sürece fazla müdahil olmak istemediklerini ifade eden Verheugen, referandumdan çıkacak "evet" sonucunun tüm kesimler için en iyi sonuç olacağını vurguladı. 
   Uyum senedi için "gerekli yasal düzenlemeyi yapmayı sağlayacak bir belge" diyen Verheugen, "Ancak bu kalıcı derogasyon sağlamıyor" dedi. Verheugen başından bu yana topluluk hukukunda uzun süreli delinmelere karşı olduklarının altını da bir kez daha çizdi. 
   
   'Fırsat kaçırılmamalı' 
   Birleşik Kıbrıs'ın hedef olduğuna dikkat çekerek "Hedefe çok çok yakınız. Bu fırsat kaçırılmamalı" diyen Verheugen, "hayır" sonucunun tüm sürecin çökeceği anlamını taşıyacağını ve sadece Katılım Antlaşması'nın devreye gireceğini söyledi. Verheugen, "Bu durumda Kıbrıs Cumhuriyeti öngörüldüğü gibi 1 Mayıs'ta AB'ye tam üye olacak ve yasal olarak adanın tamamını temsil edecek" diye konuştu. 
   Verheugen şunları söyledi "Rumlar hayır derse ekonomik, sosyal ve siyasi gerilim yaşanabilir. Bu durumda Türk tarafına destek sağlama ve ekonomik izolasyondan kurtarma yöntemlerini araştıracağız. Yeni bir fırsatın gündeme gelmesi yıllar alabilir. BM Genel Sekreteri Kofi Annan bir daha girişim yapmayacağını net şekilde iletti." 
   
   'Rahat bırakalım' 
   AB Komisyonu'nun genişlemeden sorumlu üyesi Günter Verheugen, şu aşamada Rumlarda "hayır" ibresinin ağır basmasına ilişkin şunları söyledi "Bu onların ülkesi. Ancak Rum dostlarımıza neden bunun önemli olduğunu anlatmalıyız. Onları rahat bırakalım, süreç işlesin. Fazla müdahil olmamakta fayda var." 
   
   'Model olur' 
   Referandumdan "evet" çıkması sonucunda ortaya bölge adına bir model çıkacağına değinen Verheugen, "Konu Kıbrıs'ı aşıyor. Türkiye'nin Avrupa'daki rol ve geleceğini de ilgilendiriyor" dedi. 
   
   Uyum senedinde öne çıkanlar    Uyum senedinin AB Konseyi onayına sunulmasının ardından gelecek hafta Brüksel'de uluslararası bağış konferansının hazırlık toplantısı yapılacak. 24 Nisan'da "evet" çıkarsa uyum senedi 26 Nisan'da Lüksemburg'da AB dışişleri bakanlarınca onaylanacak ve 1 Mayıs'tan önce AB Resmi Gazetesi'nde yayımlanacak. 
   Uyum senedinde şu unsurlar öne çıkıyor 
   Mülkiyet Türk tarafı, 15 yılı geçmemek üzere Gayri Safi Yurtiçi Hasılası Rumların yüzde 85'ine ulaşana kadar ayrımcılıktan uzak temelde mülk alımını engelleyebilir. AB Komisyonu beş yılda bir hazırlayacağı raporlarda kısıtlamaların tamamen ya da kısmen kalkmasını talep edebilir. 
   Oturum Diğer kurucu devlette oturmak isteyen Kıbrıs vatandaşlarına 19 yıl kısıtlama getirilebilir. Kısıtlama adada oturmak isteyen Türk ve Yunan vatandaşlarına da uygulanabilir. 
   Koruma önlemleri Türk tarafında ekonomik alanda sapmalar olması halinde üç aylık sürelerle koruma önlemleri alınabilir. 
   Türkçe Teknik ve personel alanındaki eksiklikler giderilince Türkçe resmi dil olabilecek. Ancak zaman belirtilmiyor. 
   
   
   
</TEXT>
</DOC>
