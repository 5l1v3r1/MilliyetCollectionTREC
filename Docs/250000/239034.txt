<DOC>
<DOCNO> 239034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko13.html </URL>
<DATE> 2004/05/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Turfanda karpuz, çıkmadan satıldı... 
</HEADLINE>
<TEXT>

     Üreticilerin, Adana ve çevresinde 15-20 Mayıs'ta hasat edilmeye hazırlanan turfanda karpuzu, tüccara tarlada, kilosunu 200-250 bin liradan satmaya başladıkları bildirildi. 
     TMMOB Ziraat Mühendisleri Odası ZMO Adana Şube Başkanı Ayhan Barut, AA muhabirine yaptığı açıklamada, yörede bu yıl yaklaşık 200 bin dekar alana ekimi yapılan karpuzu tüketiciye sunmak için geri sayımın başladığını belirtti. 
     Barut, karpuzun daha çıkmadan tarlada üreticiler tarafından tüccara kilosu 200-250 bin liradan satıldığını belirterek, ''Dekarı 1 milyar lira ile 1 milyar 250 bin lira arasında değişen karpuzun, tüketiciye hangi ücretlerle ulaşacağını tüccar ile aracılar tayin edecek'' dedi. 
     Kış mevsiminde yaşanan olumsuz hava koşullarına rağmen en kaliteli ürünü tüketiciye sunmak için çaba sarf ettiklerini anlatan Barut, hasadı ise 15-20 Mayıs arasında başlatacaklarını bildirdi. 
     Barut, hasat öncesi tek sorunlarının, sınır ticareti kapsamında Türkiye'ye getirilen İran karpuzu olduğuna işaret ederek, sınır kapılarının derhal kapatılması gerektiğini, aksi takdirde haksız rekabet ortamının karpuz üreticisini hüsrana uğratacağını vurguladı. 
     Barut, Adana ve çevresinde İran karpuzunun kilosunun 1 milyon 345 bin lira ile 1 milyon 500 bin lira arasında değişen ücretlerle satıldığını kaydetti. 
     
     ''KABAK KARPUZ YEDİRTMEYİN'' 

     Barut, Türkiye'nin birçok yöresinde yetişen karpuzda, ilk hasadın yapıldığı Adana'nın markalaşmış kentlerden biri olduğunu, bu nedenle piyasaya bu markaya yakışır ürün verilmesi gerektiğini belirterek, üreticilere, ''tüketiciye kabak karpuz yedirmeyin'' çağrısında bulundu. Barut, şunları kaydetti 
     ''Özellikle Ankara ve İstanbul gibi büyük kentlerde Adana karpuzu ya da Ceyhan karpuzu adı altında piyasaya sürülen ürünlerimize kabak damgası vurdurmayın, hasat için olgunlaşmasını bekleyin. Tüketicilere özlemle aldığı karpuzda hayal kırıklığı yaşatmamak üreticinin en büyük görevidir.'' 
     
</TEXT>
</DOC>
