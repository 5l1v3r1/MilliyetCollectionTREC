<DOC>
<DOCNO> 229843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/uras.html </URL>
<DATE> 2004/04/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Beyannamelinin şerefini 'şampiyonlar' kurtarıyor 
</HEADLINE>
<TEXT>

   
   Aydın Doğan, İstanbul'da "Gelir Vergisi şampiyonu". 9.0 trilyon lira vergi ödeyecek. Birinci sırasında yer aldığı İstanbul'un 100 isimli "Gelir Vergisi rekortmenleri" listesinin 100'üncü sırasındaki ünlü sanayicimizin ödeyeceği vergi ise, 640 milyar lira. 
   Dikkat buyurunuz liste 9.0 trilyon liradan başlıyor 100'üncü sırada 640 milyar liraya iniyor, 1000'inci sırada 10 milyar, 20 milyar, 10.000'inci sırada ödenecek vergi milyarın altına düşüyor. 
   Bizler sadece listelerde ismi çıkanların ödedikleri verginin rakamına bakıyoruz. Listelere adı girmeyenler "arada kaynayıp gidiyor" 
   Gelir Vergisi, vergi sisteminin temelidir. Batı ülkelerinde hemen herkes, her yıl "Gelir Vergisi Beyannamesi" verir. Az da olsa, çok da olsa gelirini beyan eder. Gelir vergileri toplam vergi gelirinin büyük bölümünü oluşturur. Gelir Vergisi adil bir vergidir. Bu vergiyi ödeyenler gelirleri ölçüsünde öder. Az geliri olan az, çok geliri olan çok vergi öder. 
   
   Vergi şampiyonları 
   Bizde de böyle olması gerekir. Ama geliniz görünüz ki, bizde "şampiyonlar" ile "vergi rekortmenleri listesinde yer alanlar" dışında kimse Gelir Vergisi ödemez. İşte bu nedenledir ki, toplam vergi gelirinin sadece yüzde 1.3'ü "beyanname vererek Gelir Vergisi ödeyenlerin ödedikleri vergiden oluşur." 
   TÜRMOD'dan, Türkiye Serbest Muhasebeci Mali Müşavirler ve Yeminli Mali Müşavirler Odası Birliği'nden aldığım bilgiye göre 2003 yılındaki toplam 84.3 katrilyon vergi tahsilatı içinde beyanname vererek Gelir Vergisi ödeyenlerin ödedikleri vergi sadece 1.0 katrilyon liradır. Bunun da büyük kısmını "şampiyonlar" ödeyerek, işadamı diye gezinen ama vergi vermeyenlerin "şerefini kurtarmaktadır". 
   2003 yılında toplam vergi gelirlerinin yüzde 20'si Gelir Vergisi'nden oluşmuştur. Gelir Vergisi tahsilatı 17.0 katrilyon liradır. Ama bu 17.0 katrilyon liranın, beyannamelilerce ödenen 1.0 katrilyon lira dışındaki 15.3 katrilyon lira gibi büyük bölümü, çalışanların maaş ve ücretlerinden kesilen gelir vergileri ile, faiz ve diğer gelirlerden kaynakta kesilen stopaj vergilerden oluşmaktadır. Diğer küçük bölümü basit ve geçici vergi tahsilatı geliridir. 
   Şirketlerin karlarından ödedikleri vergi 2003 yılında 8.6 katrilyon liradır. Toplam vergi gelirinin yüzde 10.2'sini oluşturmuştur. 
   
   Çarpıklık nerede 
   Soracaksınız Beyannamelilerin 1.0 katrilyonunu ödedikleri toplam Gelir Vergisi 17.0 katrilyon lira, buna ekleyiniz 8.6 katrilyon lira Kurumlar Vergisi'ni, etti 25.6 katrilyon lira... Halbuki toplam vergi geliri 84.3 katrilyon lira... İyi de aradaki 40 - 50 katrilyon vergi gelirini kim ödedi Ben de cevaplayacağım, Ayşe Hanım Teyzem, Ali Rıza Bey Amcam, işçi Memed, şoför Recep, Çoban Ali ödedi. Simit, peynir alırken, tüpgaz, benzin, maydanoz satın alırken ödedikleri KDV ile, buzdolabı, TV göstericisi satın alırken ÖTV ile ödedi. İşte çarpıklık da burada. KDV ve ÖTV gibi vergileri herkes eşit öder. En zengin de, en fakir de maydanoz satın alırken aynı vergiyi öder. Bu tür vergiler gelir dağılımının giderek çarpıklaşmasına yol açar... Bilmem anlatabiliyor muyum 
   
   Beyanname ile ödenen Gelir Vergisi toplam vergi gelirlerinin sadece yüzde 1.3'ü Trilyon TL 2000 2001 2002 2003 Toplam vergi gelirleri 26.503 100 39.767 100 59.632 100 84.334 100 Toplam Gelir Vergisi 6.213 23.4 11.579 29.1 13.718 23.0 17.058 20.2 Beyana dayanan Gelir Vergisi 345 1.3 484 1.2 861 1.4 1.088 1.3 Kurumlar Vergisi 2.537 9.5 3.676 9.2 5.575 9.3 8.644 10.2 
   Kaynak TÜRMOD. 
   
      
   
</TEXT>
</DOC>
