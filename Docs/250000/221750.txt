<DOC>
<DOCNO> 221750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun35.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk aile, Belçika devletinden 1.5 milyon Euro tazminat istiyor 
</HEADLINE>
<TEXT>

     Brüksel'de, 1985 yılında kaybolan Türk çocuğunun ailesi, Belçika devletinden 1,5 milyon euro tazminat istiyor. 
     Belçika'ya 1984 yılında gelen 14 çocuklu bir ailenin ferdi olan Gevriye Çavuş 6 isimli erkek çocuk, 19 yıl önce, 6 Şubat 1985'de, futbol oynamaya giden kardeşinin arkasından evden çıkmış ve bir daha geri dönmemişti. 
     Çavuş ailesi, Gevriye'nin kaybolmasına ilişkin araştırma ve soruşturmaların yavaşlığı nedeniyle devlete karşı 2002 yılında dava açmıştı. 
     Belçika adli makamları, çok sayıda çocuğu kaçırarak tecavüz ettikten sonra öldüren Marc Dutroux isimli sapığın yakalanması üzerine, 12 yıl sonra, 22 Mayıs 1997'de, Gevriye'nin kaybolması konusunda adli soruşturma başlattı. Çavuş ailesinin avukatı Victor Hissel, çocuğun kaybolmasından yıllar sonra soruşturma açılmasının ve aramalara başlanmasının anlamsızlığı üzerinde duruyor. 
     Gevriye'nin kaybolmasına ilişkin ilk gerçek soruşturmanın, Nisan 1998'de başladığı belirtiliyor. 
     Çavuş'un kaybolduğu dönemde Molenbeek belediyesinin aynı mahallesinde oturan bazı çocuklar, aradan geçen yıllardan sonra, bölgedeki bir sapığın cinsel tacizlerine hedef olduklarını açıkladılar. Louis Vilain isimli sapığın, Gevriye'nin kaybolmasından birkaç ay sonra öldüğü belirlendi. 
     Savcılık, Vilain'in zaman zaman Gevriye'ye şeker verdiğini ve çocuğu evine aldığını tespit etti. 
     Vilain'in oturduğu evin yıkılmasından sonra, 1998-2000 arasında, arazide kazılar yapılarak, Gevriye Çavuş'un cesedi arandı, ancak sonuca ulaşılamadı. 
     Bu aşamadan sonra, Sorgu Hakimi Patrick Collignon, dosyanın kapatılmadığını, yeni verilerin analiz edildiğini açıkladı. 
     Çavuş ailesinin 13 çocuğu ile Gevriye'nin anne ve babası, Belçika devletinden, ailenin her üyesi için 100 biner euro olmak üzere, toplam 1,5 milyon euro tazminat istiyor. 
     Ailenin avukatı, dosyanın Şubat 2005'de zaman aşımına uğrayacağını hatırlatarak, Çavuş ailesinin sabrının tükendiğini belirtti. 
     Brüksel Sulh Mahkemesi'nin konuya ilişkin kararını en geç iki ay içinde vermesi gerekiyor. 
     Çavuş ailesi ile Savcılık yetkililerinin ve olayla ilgili soruşturmayı yapan uzmanların bu ay içinde bir araya gelerek, durum değerlendirmesi yapacakları bildirildi. 
     
</TEXT>
</DOC>
