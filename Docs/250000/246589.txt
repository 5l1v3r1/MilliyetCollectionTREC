<DOC>
<DOCNO> 246589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo30.html </URL>
<DATE> 2004/06/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
"Beşiktaş'ta olabilecek en iyi yönetim göreve geldi" 
</HEADLINE>
<TEXT>

     Beşiktaş Kulübü eski futbol şubesi sorumlusu ve kongre üyesi İhsan Kalkavan, Beşiktaş'ta olabilecek en iyi yönetimin göreve geldiğini söyledi. 
     İhsan Kalkavan, kulüp yönetim kurulu başkanlığını yürüttüğü Asya Finans'ın Bursa'da ikinci şubesini açması dolayısıyla düzenlenen törende, basın mensuplarının sporla ilgili sorularını yanıtladı. 
     Beşiktaş Kulübü'nün yeni yönetimiyle ilgili sorular üzerine Kalkavan, ''Beşiktaş'ta olabilecek en iyi yönetim göreve geldi. Arkadaşlar oldukça aktif. Transferler konusunda da dinamikler. Beşiktaş şu anda son derece dağılmış bir takım, ancak toparlanacağına inanıyorum'' dedi. 
     Kalkavan, Beşiktaş'ın yine şampiyonluğa oynayacağını kaydederek, ''Fenerbahçe, bazı takımları ürkütebilir, ama Beşiktaş'ı değil'' yorumunda bulundu. 
     Bursaspor'un ikinci lige düşmesinden son derece üzüntü duyduklarını da belirten Kalkavan, şöyle devam etti 
     ''Bursa gibi bir kentin takımının ikinci ligde yer alacak olması, bütün futbolseverleri şok etti. Bursaspor inşallah tekrar layık olduğu yere gelecektir. Bursa bizim için çok iyi bir deplasmandı. Bursaspor, yenen ve yenilen takımlar için her zaman dönüm noktası olmuştur. Biraz da yönetim zaafiyeti vardı.'' Kalkavan, Futbol Federasyonu Başkanlığı'na aday olan Mehmet Ali Yılmaz'a başarılar dilerken, Haluk Ulusoy yönetiminin milli takımlar düzeyinde başarılı olduğunu, ancak Türkiye liglerinde ''şike yönünden en şaibeli dönemin yaşandığını'' kaydetti. 
     Kalkavan, önümüzdeki günlerde denizyoluyla yaklaşık 2.5 yıl sürecek bir yolculuğa çıkacağını, bu yolculukla Türkiye'nin ve Türk denizciliğinin gündeme gelmesini amaçladığını söyledi. 
     
</TEXT>
</DOC>
