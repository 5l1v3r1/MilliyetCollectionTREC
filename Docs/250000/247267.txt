<DOC>
<DOCNO> 247267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/guncel/axgun01.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre beldesine 'kadın eli' değdi 
</HEADLINE>
<TEXT>


Düne kadar töre cinayetlerinin işlendiği Bostaniçi'nin kadın başkanı, 'kadın meclisi' kurmaya hazırlanıyor 

Şükran Pakkan İstanbul 

Van'ın Merkez ilçesine bağlı Bostaniçi beldesi, kısa süre öncesine kadar aşiretlerin söz geçirdiği, kız çocuklarının okula gönderilmediği, töre cinayetlerinin işlendiği bir yerdi. 17 bin nüfuslu beldede, 28 Mart seçimlerinde bir mucize oldu ve kadınlar, kocalarına rest çekerek, belediyede çalışan üniversite öğrencisi genç bir kadını, 33 yaşındaki Gülcihan Şimşek'i belediye başkanlığına seçti. Yörede 3 ay içinde devrim yapan Şimşek, kızların okula gönderilmesi için evleri dolaştı, aile planlaması programları başlattı. Şimşek'in yeni hedefi kadın meclisi, sağlık ocağı, kilim atölyesi ve kütüphane kurmak. 

Azim öyküsü 
10 çocuklu bir ailenin 'cesur kızı' olan Şimşek, liseden mezun olur olmaz, belediyede iş buldu ve 12 yıl boyunca çeşitli kademelerde çalıştı. Yöneticiliğe kadar yükselen Şimşek, geçen yıl üniversite sınavına girdi ve Yüzüncü Yıl Üniversitesi Bilgisayar Programcılığı'nı kazandı. Van Kadın Platformu'nda da görev yapan Şimşek, 28 Mart seçimlerinde Demokratik Güçbirliği'nden aday oldu. 

Aşiretten bağımsız 
18 ayrı aşiretin sözünün geçtiği beldede, hiçbir aşirete bağlı olmadığını söyleyen Şimşek. "Erkekler, kendi hemcinslerine oy vermeleri için kadınları zorlamadı mı " sorusuna, "Tam tersi kadınlar, kocalarını bana oy vermeleri için zorladı. Çünkü kadınlar artık belediye binasına girmek istiyor" yanıtı veriyor. Şimşek, "Beldede kısa bir süre öncesine kadar töre cinayetleri işleniyordu. Şimdi biraz yumuşadı ama kocasını aldatan kadın öldürülüyor, 13 yaşında kızlar evlendiriliyor... İşe başladığımda bir kadının neler yapabileceğini anlattım, güvendiler. Değişim ve dönüşüm özlemi var" diyor. 


</TEXT>
</DOC>
