<DOC>
<DOCNO> 239634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun29.html </URL>
<DATE> 2004/05/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Serdar Denktaş hükümetten ayrılma sinyali verdi 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, ''bir krize neden olmadan çoğunluğa dayalı bir hükümet modeline geçişin elzem olduğunu, konunun birkaç gün içerisinde netleşeceğini'' bildirdi. 
     Serdar Denktaş, yaptığı açıklamada, ''Demokrat Parti'nin DP 'illa ki hükümette kalma' diye bir derdi yoktur'' ifadesini kullandı ve kendisini eleştirenleri ''akıl izan yoluna gelmeye'' davet etti. 
     ''Hükümetin şu anda 24 milletvekiliyle azınlık hükümeti durumunda olduğunu, ne kadar meclis komitelerinde çoğunluğu muhafaza etseler de genel kurulda vatandaşların normal günlük hayatını etkileyecek yasaların geçirilmesi konusunda sıkıntılarının bulunduğunu'' ifade eden Serdar Denktaş, ''bu nedenle çoğunluğa dayalı hükümet modeline geçişin elzem durumda olduğunu'' söyledi. 
     Gerek kendisinin, gerek Başbakan Mehmet Ali Talat'ın bu konuya dış temaslar nedeniyle yeterince zaman ayıramadığını, buna karşın fırsat buldukça çeşitli ihtimaller üzerinde durduklarını ve parti içi değerlendirmelerini sürdürdüklerini anlatan Denktaş, önümüzdeki birkaç gün içerisinde Talat'la yapacakları görüşmenin sonucuna göre, ''o doğrultuda hareketlenme olacağını'' dile getirdi. 
     
     DP'NİN BAKIŞ AÇISI 

     ''DP olarak olaya bakış açılarının, yakalanmış olan momentin kaçırılmaması için mevcut durumu bir kriz haline dönüştürmeden çözümlemeye yönelik ne adım atılması gerekiyorsa onu atmaya yönelik olduğuna'' işaret eden Serdar Denktaş, ''Demokrat Parti'nin illa ki hükümette kalma diye bir derdi yoktur'' dedi. 
     ''Bazı arkadaşlarından garip suçlamalar geldiğini, halkın neyin ne olduğunu çok iyi bildiğini, o nedenle olayı fazla deşmesine gerek bulunmadığını'' ifade eden Denktaş, şöyle konuştu 
     ''Bizim uğraşımız, derdimiz ve yaklaşımımız, bir krize neden olmaksızın çoğunluğa dayalı bir hükümet formülüne oluşabilmesi için gerekeni yapmak yönündedir. Hem içte, hem dışta bu sıkıntılı günlerden geçerken bizim yaptığımız tek çağrı yine hangi düşüncede ve fikirde olursa olsun insanımızın birlik ve beraberlik içinde olması gerekliliğini tekrarlamaktır. Bu çağrı sözde yapılan bir çağrı değildir. Buna gerçekten ihtiyacımız vardır.'' İçinden geçilen günlerin önemine değindiklerini, ancak ''30 yıldır bu önemli dönem hiç bitmedi'' diye açıklama yapanlar olduğuna işaret eden Serdar Denktaş, şöyle devam etti 
     ''İçinden geçtiğimiz bu dönemin öneminin dikkatinde olmayanların hala daha kendilerini milletin vekili olarak lanse etmeye çalışmaları gerçekten düşündürücüdür. Bu arkadaşlarımıza artık akıl izan yoluna gelmeyi öneriyorum. Gerçekten bu önemli günlerden geçerken bu kısa süreli vakti değerli kullanmak zorundayız diye düşünüyorum. Bu anlamda kendi üzerimize düşeni de yapacağız. Hepimizin hakkında hayır, hepimizin Allah yardımcısı olsun.'' KKTC'de CTP-DP koalisyon hükümeti, DP'li iki milletvekilinin istifasıyla, 50 sandalyeli Cumhuriyet Meclisi'ndeki çoğunluğu 26'dan 24'e inerek azınlık durumuna düşmüştü. 
     
</TEXT>
</DOC>
