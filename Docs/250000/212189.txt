<DOC>
<DOCNO> 212189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko17.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim işçilerinden Tüpraş'ın satışına tepki... 
</HEADLINE>
<TEXT>

     Petkim Aliağa tesislerinde çalışan işçiler, TÜPRAŞ'ın yüzde 65.76 hissesinin özelleştirilme yoluyla devrine Rekabet Kurulu'nca izin verilmesini, düzenledikleri eylemle protesto etti. 
     Sabah servislerle tesislere gelen Petkim çalışanları, işyerine girmeyerek girişte toplandı. İşçiler, buradan toplu olarak AK Parti İlçe Başkanlığı'na doğru yürüyüşe geçti. 
     Özelleştirme ve hükümet aleyhine sloganlar atarak yürüyen işçiler, İzmir'den gelen Çevik Kuvvet ekiplerince Alpoğuz Anadolu Lisesi önünde kurulan barikatla durduruldu. 
     İşyerinde örgütlü Petrol-İş Sendikası Aliağa Şubesi'nin Başkanı İbrahim Doğangül ile görüşen güvenlik güçleri, yürüyüşün kanunsuz olduğunu ve belirterek, işçilerin eyleme son vermelerini istedi. 
     AK Parti önünde basın açıklaması yapmakta ısrar eden işçilere, buna izin verilmeyeceği uyarısında bulunan güvenlik güçleri, açıklamanın toplu halde gitmemek şartıyla Demokrasi Meydanı'nda yapılabileceğini bildirdi. 
     Bunun üzerine ara sokaklardan gruplar halinde Demokrasi Meydanı'na geçen işçiler, eylemlerini burada sürdürdü. 
     Petrol-İş Sendikası Aliağa Şube Başkanı İbrahim Doğangül, burada yaptığı konuşmada, satışla birlikte sektörde bir firmanın tekel haline getirildiğini savundu. 
     İhaleyi kazanan Efremov GMBH adlı şirketin şaibeli olduğunu da ileri süren Doğangül, şirket sahibinin, ne iş yaptığının ve sektördeki faaliyetlerinin bilinmediğini ve ihalenin gerekli incelemeler yapılmadan bu şirkete verildiğini iddia etti. 
     Doğangül, Rekabet Kurulu'nun verdiği kararın hiçbir objektif kritere dayanmadığını, ancak bunda tüm sorumluluğun AK Parti hükümetine ait olduğunu öne sürdü. 
     Açıklamanın ardından olaysız dağılan işçiler, işyerine giderek işbaşı yaptı. 
     Bu arada, işçilerin eylemi nedeniyle tesislerde 3 saat süreyle satış yapılamadı. 
     
</TEXT>
</DOC>
