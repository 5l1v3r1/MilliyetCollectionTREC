<DOC>
<DOCNO> 203794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur31.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kırsal alana yönelik yeni bir güvenlik örgütü kurulmalı" 
</HEADLINE>
<TEXT>

     TBMM Genel Kurulu'nda, İçişleri Bakanlığı ile Tarım ve Köyişleri Bakanlığı'nın 2004 bütçelerinin görüşülmesine devam edildi. 
     İçişleri Bakanlığı bütçesi üzerinde söz alan CHP İstanbul Milletvekili Hasan Fehmi Güneş, iç güvenlik yapılanmasının değiştirilmesi ve polislerin dünyada kabul gören yeni değerlere göre yetiştirilmesi gerektiğini anlattı. Güneş, ''İnsanlarımız, televizyonlarda gençlerin, memurların işçilerin dövülerek, saçlarından tutulup tıka basa araçlara bindirilmesini görmek istemiyor'' dedi. 
     Güneş, çağdaş değerlere göre yeni bir iç güvenlik örgütlenmesine gidilmesini önererek, kırsal alana yönelik yeni bir güvenlik örgütü kurulmasını istedi. 
     Konuşmasında terör saldırılarına da değinen Güneş, teröre karşı önleyici ve caydırıcı tedbirlerin sivil toplum örgütlerinin de katılımı ile alınması gerektiğini kaydetti. 
     Güneş, kamuoyunda ''topluma kazandırma yasası'' olarak bilinen yasanın yarardan çok zarar getirdiğini ve yeni sorunlara yol açtığını iddia etti. 
     CHP Çanakkale Milletvekili İsmail Özay da Sahil Güvenlik elemanlarının kıyı balıkçıları ile yaşadıkları sorunu gündeme getirerek, bu teşkilatın balıkçılarla işbirliği yapmasını önerdi. 
     Özay, Jandarma'nın halkla ilişkilerinin vatandaşlarının şikayetlerine yol açtığını öne sürerek, ''Jandarmanın karayollarında yaptığı denetim halk tarafından hoş karşılanmıyor'' dedi. 
     Hükümet'in yerel yönetimlerle ilgili karalarını da eleştiren Özay, yerel yönetimde gerçekleştirilen değişikliklere ''reform'' denilemeyeceğini söyledi. 
     Tarım ve Köyişleri Bakanlığı bütçesi üzerinde söz alan CHP Muğla Milletvekili Gürol Ergin de tarımsal alanda işsizliğin giderek arttığını dile getirdi. 
     Yabancılara köylerde arazi satışına izin veren yasal değişiklikten sonra yabancıların hızla köylerde toprak aldığını anlatan Ergin, ''Türk köylüsü kendi toprağında ırgat durumuna düşürüldü'' diye konuştu. 
     Ergin, doğrudan gelir desteği ödemelerini de eleştirerek, Türkiye'de tarımsal üretimin giderek düştüğünü ifade etti. Mısır ithali önündeki sınırlamanın kaldırılmasının bu ürünü yetiştiren çiftçileri olumsuz etkilediğini belirten Ergin, ''mısır ithalatına bir bakanın oğlunun da başlamasını esefle karşılıyorum'' dedi. 
     Tarım ve Köyişleri Bakanlığı'nın uygulamaya koyduğu ''Bin Köye Bin Tarım Gönüllüsü'' projesinin sanal bir proje olduğunu iddia eden Ergin, bu projenin amacının ve kaynağının belirsiz olduğunu söyledi. 
     
</TEXT>
</DOC>
