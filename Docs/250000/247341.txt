<DOC>
<DOCNO> 247341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun27.html </URL>
<DATE> 2004/06/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Harrazi İKÖ'nün bölgesel sorunlara uygun çözümler sunmasını umuyorum 
</HEADLINE>
<TEXT>

     İran Dışişleri Bakanı Kemal Harrazi, İstanbul'da yapılacak İslam Konferansı Örgütü İKÖ 31. dışişleri bakanları toplantısının bölgesel sorunlara uygun çözümler sunmasını umduğunu söyledi. 
     İran resmi haber ajansı İRNA'nın haberine göre, Harrazi, düzenlediği basın toplantısında, İstanbul'da yapılacak toplantının İslam dünyasının farklı sorunlarla karşı karşıya olduğu bir dönemde yapılacağına dikkat çekti. 
     Harrazi, İKÖ genel sekreteri seçimi, Filistin konusu, Irak'ta meydana gelen son gelişmelerin toplantının önemli gündem maddeleri arasında bulunduğunu kaydetti. 
     İran'ın, geçen yıl İKÖ dışişleri bakanları toplantısı sırasında örgütün gündemi ve kararlarının mantıklı olmasına çalıştığını söyleyen Harrazi, İslam ülkelerinin farklı gelişmeler ve kararlar üzerindeki ortak tutumu, BM İnsan Hakları Komisyonu'nda Filistin konusu ve İsrail rejiminin kınanması kararının onaylanmasının, İKÖ'nün BM'deki aktif rolünü gösterdiğini kaydetti. 
     İKÖ 31. dışişleri bakanları toplantısı, 14-16 Haziran 2004 tarihleri arasında İstanbul'da yapılacak. 
     
</TEXT>
</DOC>
