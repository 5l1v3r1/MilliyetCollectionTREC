<DOC>
<DOCNO> 222729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun38.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Karamanlis 4'lü görüşmelere katılabilir 
</HEADLINE>
<TEXT>

     Yunan basını, Türkiye, Yunanistan, KKTC ve Rum Kesimi'nin yapacakları 4'lü görüşmelere, Başbakan Kostas Karamanlis'in katılabileceğini yazdı. 
     Atina'da yayımlanan hükümet yanlısı Apoyevmatini gazetesi, hükümetin, 4'lü toplantının gidişatının gerektirmesi halinde, Karamanlis'in katılımı üzerinde durduğunu yazdı. 
     Apoyevmatini, Atina'nın halen BM Genel Sekreteri Kofi Annan'a toplantının hangi düzeyde yapılacağına ilişkin tercihi konusunda resmen yanıt vermediğini kaydetti. 
     Sol eğilimli Ethnos gazetesi ise Annan'ın Kıbrıs Özel Temsilcisi Alvaro De Soto taraflarla 4'lü toplantıya ilişkin temaslarını sürdürürken, Atina'nın 23 veya 24 Mart'ta başlaması beklenen görüşmelerin başlangıcına Dışişleri Bakanı Petros Molivyatis ve yardımcısı Yannis Volinakis'i göndermeyi planladığını belirtti. 
     Gazete, Dışişleri Bakanlığı kaynaklarına dayandırdığı haberinde, Türk basınında çıkan ve ''Atina'nın yüksek düzeyde katılımı reddettiğini'' savunan haberlere de değinerek, ''Görüşmelerin verimli olması halinde, Yunan hükümeti temsil düzeyine ilişkin tüm olasılıkları değerlendirecek'' diye yazdı. 
     
     GÜVENLİK GÖRÜŞMELERİ 
     Bu arada, yarın Atina'da yapılacak Kıbrıs'ta güvenlik ve garantiler konulu görüşmelere de değinen Ethnos, Atina'nın Kıbrıs'ta kalacak asker sayısının 2500-3000 ile sınırlanmasını istediğini yazdı. 
     Türkiye'nin bu rakamın 2 katından söz ettiğini öne süren Ethnos, Ankara'nın ayrıca askerlerinin tamamının ancak Türkiye'nin AB üyeliğinden sonra çekilmesinin söz konusu olabileceğini vurguladığını savundu. 
     Dışişleri Bakanlığı'nda yapılacak görüşmelerde Yunan heyetine Bakanlık Siyasi Direktörü Büyükelçi İlias Klis, Türk heyetine ise Dışişleri Bakanlığı Müsteşar Yardımcısı Büyükelçi Baki İlkin başkanlık edecekler. 
     
</TEXT>
</DOC>
