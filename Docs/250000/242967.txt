<DOC>
<DOCNO> 242967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko44.html </URL>
<DATE> 2004/05/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
TMSF Mali kuruluşlar sektörü 2003'te yüzde 6.3 küçüldü 
</HEADLINE>
<TEXT>

     Tasarruf Mevduatı Sigorta Fonu TMSF , ekonomide yaşanan olumlu gelişmelere karşın bankacılığın da içinde yer aldığı mali kuruluşlar sektörünün 2003 yılında yüzde 6,3 küçülme yaşadığını bildirdi TMSF'nin ''2003 yılı Faaliyet Raporu'' yayımlandı. Rapora göre, bankaların 2002 yılı aktif toplamları 212,7 katrilyon liradan yüzde 5,7 oranında artışla Eylül 2003'de 225 katrilyon liraya çıktı. 
     Sektördeki banka sayısı ise 54'ten 50'ye düşerken sektörden ayrılan 4 bankadan İmar Bankası'nın bankacılık yapma ve mevduat kabul etme izni kaldırıldı. Fiba Bank Finansbank'a devredilirken, Türkiye'de şube açan yabancı bankalardan ING Bank N.V. ve Credit Suisse First Boston Bank tasfiye oldu. 
     Bankacılık sektöründe 1999 yılında 173 bin 988 kişi çalışırken, bu sayı 2002 yılında 123 bin 271 kişiye, Eylül 2003 itibariyle de 122 bin 964 kişiye düştü. 
     Şube sayıları göz önüne alındığında da sektörde 1999 yılında 7 bin 691 şube bulunurken, 2002 yılında bu sayı 6 bin 106'ya, Eylül 2003'de ise 5 bin 968'e geriledi. 
     Bankalardaki mevduatlar da yılbaşına göre sadece yüzde 2,7 oranında artarak 142,4 katrilyon liradan Eylül 2003'de 146,4 katrilyon liraya çıktı. 
     
     KREDİLER 
     Krediler de aynı dönemde yüzde 9,2 artış göstererek 56,4 katrilyon liradan 61,6 katrilyon liraya yükseldi. 
     Bankaların özkaynakları yüzde 26 oranında büyüyerek 25,7 katrilyon liradan 32,5 katrilyon liraya, net karlar da yüzde 87 artış göstererek 2,3 katrilyon liradan 4,4 katrilyon liraya çıktı. 
     Raporda, ''Bu artışlarda yıl içinde yaşanan faiz oranlarındaki düşüşün, şube ve personel sayılarındaki azalma ile sağlanan tasarrufların da etkisinin olduğu şüphesizdir'' denildi. 
     2003 yılı sonu itibarıyla muhasebe bakiyesi banka bilançolarında kayıtlı tutar toplamı 7 katrilyon 62.7 trilyon lira olan toplam 193 bin 761 adet alacak kaydı devir ve temlik alındı. 
     
     TEMLİK 
     Devir ve temlik alınan alacak kayıtlarının adet olarak yüzde 1'i banka eski hakim ortakları, yüzde 7'si diğer kurumsal alacaklar ve yüzde 92'si bireysel alacaklar muhasebe bakiyesi olarak ise yüzde 70'i banka eski hakim ortakları, yüzde 28'si diğer kurumsal alacaklar ve yüzde 2'si bireysel alacaklardan oluştu. 
     Hakim ortak firmalarına ait alacak kayıtlarının yüzde 37'si, diğer kurumsal alacak kayıtlarının yüzde 21'i ve bireysel alacak kayıtlarının yüzde 32'si 2003 yılı içinde devir ve temlik alındı Birinci Tahsilat Dairesi toplam tahsilatının yüzde 45'ini, İkinci Tahsilat Dairesi bünyesindeki kurumsal alacaklardan yaptığı tahsilatın yüzde 47'sini ve bireysel alacaklardan yaptığı tahsilatın yüzde 44'ünü 2003 yılı içinde gerçekleştirdi. 
     Satışı gerçekleştirilen Sümerbank, Bank Ekspres, Demirbank ve Tarişbank nezdinde Fon yükümlülüğünde kalan toplam 1 milyar 176 milyon dolar tutarındaki gayrinakdi riskin 31 Aralık 2003 tarihine kadar 739 milyon dolarlık kısmı iade edildi ya da tazmin oldu. 
     
     PROTOKOL 
     2003 yılı içinde Birinci Tahsilat Dairesi Başkanlığınca 5 adet eski banka hakim ortağı grup Çukurova, Ceylan, Cıngıllı, Medya, Sürmeli ile 4 milyar 249,5 milyon dolar tutarında protokol yapıldı. 
     İkinci Tahsilat Dairesi Başkanlığınca kurumsal alacaklardan 19 grup ile 150,3 milyon dolar tutarında FYYS Finansal Yeniden Yapılandırma Sözleşmesi ve 94 adet firma grup ile 69,9 milyon dolar tutarında borç geri ödeme anlaşması imzalandı. 
     2003 yılı içinde bireysel borçlular ile ''Tüketicinin Korunması Hakkında Kanunda Değişiklik Yapılmasına Dair 4822 Sayılı Kanun'' uyarınca 6,5 milyon dolar tutarında 8 bin 900 adet sözleşme imzalandı. 
     Bununla birlikte, yıl içersinde geri ödeme anlaşması gereği taahhütlerini yerine getirmedikleri tespit edilen 83 adet borçlu firmaya gruba ait geri ödeme sözleşmelerinin iptal edilmeleri nedeniyle 2003 yılı kümülatif tablosunda yer verilmedi. 
     
</TEXT>
</DOC>
