<DOC>
<DOCNO> 222078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur13.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de futbol maçında çıkan kavga ayaklanmaya dönüştü... 
</HEADLINE>
<TEXT>

     Suriye'de dün oynanan bir maç sırasında tribünde Arap kökenlilerin Kürt liderler Talabani ve Barzani aleyhine sloganlar atmasıyla başlayan olaylar maç sonrasında Kürt ayaklanmasına dönüştü. Resmi olmayan bilgilere göre 52 kişinin yaşamını yitirdiği olayları polis ve asker olayları yatıştıramıyor. 
     Çatışmalar Saddam yanlısı Araplar ile Kürt kökenliler arasında stadyumda başlayıp sokaklarda devam etti. Bölgeye çok sayıda askeri birlik ve tank gönderildiği ve sokağa çıkma yasağı ilan edildiği belirtiliyor. Şu ana kadar yaklaşık bin kişinin gözaltına alınarak Şam'a götürüldüğü bildiriliyor. 
     
     CENAZEDE OLAYLAR BÜYÜDÜ 

     Suriye'de dün oynanan futbol maçı sırasındaki kavgada ölenlerin cenazesinde ayaklanma çıktığı bildirildi. 
     Görgü tanıkları, ayaklanmanın, Kürtlerin maçta ölen 3 yakınlarını gömdüğü, başkent Şam'ın 775 kilometre kuzeydoğusundaki Kamışlı kentinin dış mahallerinde çıktığını bildirdi. 
     Kürtlerin, hükümet karşıtı sloganlar atması, dükkan ve hükümet binalarına saldırması ve gümrük dairesini ateşe vermesi üzerine polisin havaya ateş açtığı belirtildi. 
     Bu arada hastane yetkilileri, dün maçta çıkan kavgada hayatını kaybedenlerin sayısının 9'a çıktığını, 100'den fazla kişinin yaralandığını, 8'inin hala tedavi gördüğünü kaydetti. Dünkü maçta konuk takımın izleyicilerinin, Kamışlı taraftarlarına sopa ve taşlar fırlatmaları üzerine kavga çıkmıştı. 
     
     ÇOK SAYIDA ÖLÜ VAR 

     Bu arada Suriye İlerici Demokrat Kürt Partisi Genel Sekreteri Abdülaziz Davud, Kamışlı'da güvenlik güçleriyle bölge sakinleri arasındaki olaylarda çok sayıda öldürüldüğünü söyledi. 
     Davud, AFP'ye yaptığı açıklamada, ''Dün Kamışlı'da futbol maçından önceki olaylarda 9 kişi öldürüldü, bugün de dünkü ölümleri protesto etmek için düzenlenen gösterilerde polisin ateş açması sonucu çok sayıda kişi öldü'' dedi. Birçok Suriyeli Kürt grubun, güvenlik güçlerini, dünkü maçtan önce Kamışlı futbol takımı taraftarlarının üzerine ateş açmakla suçladığı belirtiliyor. 
     
     TÜRKİYE DİKKATLE İZLİYOR 

     Mardin Valisi M. Temel Koçaklar, Suriye'nin Haseki iline bağlı Kamışlı İlçesi'nde dün oynanan bir futbol müsabakasında çıkan kavgada çok sayıda ölü ve yaralı olduğunu öğrendiklerini söyledi. 
     Vali Koçaklar, AA muhabirinin sorularını yanıtladı. Kamışlı'da dün oynanan bir futbol müsabakasında kavga çıktığını hatırlatan Koçaklar, ''Kamışlı'da çok sayıda ölü ve yaralı olduğunu öğrendik. Suriye tarafından henüz bize gelen bir talep yok. Ancak sağlık konusunda talepleri olursa yardımcı olacağız'' diye konuştu. 
     Nusaybin İlçesi Yenişehir Mahalle Muhtarı Mehmet Emin Ay ise Kamışlı İlçesi'ndeki akrabalarının hayatından endişe duyduklarını söyledi. 
     Ay, Kamışlı'da çok sayıda akrabalarının bulunduğunu, onlarla yaptıkları telefon görüşmesinde dün bir futbol maçında bir takımın Irak'ın devrik lideri Saddam Hüseyin'in posterlerini açması üzerine gerginlik çıktığını söylediklerini belirtti. 
     
     ''SİLAH SESLERİNİ DUYUYORUZ'' 

     Mehmet Emin Ay, gerginlik sonrasında Suriye polisinin ateş açtığını ve açılan ateş sonucunda çok sayıda kişinin öldüğü ve 200'den fazla yaralının bulunduğunu öğrendiklerini anlattı. 
     Bugün Kamışlı tarafından yoğun dumanlarının yükseldiğini gördüklerini ifade eden Ay, şöyle dedi 
     ''Akrabalarımız sokağa çıkma yasağının olduğunu ve silah seslerinin çok yoğun geldiğini söylediler. Rasgele ateş ediliyormuş. Silah seslerini biz bile duyuyoruz. Hastaneler yaralılar ile doluymuş.'' 

     
</TEXT>
</DOC>
