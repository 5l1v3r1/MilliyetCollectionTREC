<DOC>
<DOCNO> 217598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/bnba.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo, hassas dengede 
</HEADLINE>
<TEXT>

   Detroit Pistons'ın, Rasheed Wallace'ı transfer etmesiyle ilk beş şansını kaybeden oyuncumuzun morali bozuk görünüyor. Ancak Detroit'in gerçek hedefi, Mehmet ile uzun bir kontrat yapmak 
      NBA'e yakın plan METE AKTAŞ 

   
   Detroit Pistons'ın ara transferin son günü bench oyuncuları Bob Sura ve Zeljko Rebraca'yı Atlanta'ya, Chucky Atkins'i de Boston'a göndererek karşılığında Atlanta'dan All - Star power forvet Rasheed Wallace'ı ve Boston'dan point guard Mike James'i almasıyla gerçekleşen bomba takasın etkileri hala NBA kulislerinde yankılanıyor. Pistons, sezon sonunda kontratı sona erecek Rasheed Wallace'ı alarak hem bu sezon Doğu şampiyonluğu için olan iddiasını ikiye katladı hem de gelecek yaz "sınırlı" serbest oyuncu statüsü kazanacak Mehmet Okur'u uzun vadeli bir kontrata bağlama şansını yakaladı. 
   
   Hırçın yıldız 
   Rasheed Wallace, problemli kişiliğini bir tarafa bırakırsak ligin çok yönlü uzunlarından biri ve Pistons'ın en büyük eksiği olan alçak - post skorer ihtiyacını giderecek. Ben Wallace - Rasheed Wallace - Mehmet Okur üçlüsü Doğu Konferansı'nda başka hiçbir takımda olmayan çok yönlü ve yetenekli ön alan "kütlesini" oluşturduğunu söylersek abartmış olmayız. 
   Wallace, kalan 23 maçlık periyodda saç baş yolduran antikalıklarını Pistons'da sergilemez ve Big Ben-Memo ikilisi ile iyi bir uyum sağlarsa, Pistons'ın hedefi hem R.Wallace'ı hem de Memo'yu takımda tutmaya çalışmak olacak. 
   
   Öncelik Memo'da 
   Pistons, "sınırlı serbest oyuncu "olacak olmasından ötürü, Mehmet'e diğer takımların önerebileceği her miktardaki kontratı 15 gün içinde eşlediği takdirde takımında kalmak zorunda. Gelecek yaz ücret tavanında 9-11 milyon dolarlık bir boşluğa sahip olacak Pistons'ın hem Wallace'ı hem de Mehmet'i elinde tutabilmesi için oyuncumuza "orta-seviye istisnasını" yani en fazla 5.1-5.5 milyon dolar arasında bir teklif sunabilecek. Ancak gelecek transfer döneminde para saçmaya hazırlanan Utah, Atlanta, Clippers ve Charlotte Bobcats, Mehmet'e yılda 6.5-7 milyon dolardan başlayan kontrat önerirse, Pistons'ın Wallace'dan vazgeçmeden, Mehmet ile anlaşması çok zor gözüküyor. Biz şimdi gelin kısa vadede Okur'umuzu bekleyen durumu bir inceleyelim. 
   
   Yılmak yok 
   Rasheed Wallace gibi kendini ispatlamış All-Star oyuncunun gelişi ile öğrenme aşamasındaki Mehmet ilk beşteki yerini Wallace'a teslim etti. Bu değişiklik, Mehmet'i psikolojik olarak olumsuz etkilemişe benziyor. Detroit medyasında çıkan yazılarda Memo'nun hayal kırıklığı yaşadığı belirtiliyor. Öte yandan coach Brown da, bir hayal kırıklığı yaşıyor ve Mehmet'e geçen haftaki takasın yapılmasındaki temel nedenin kendisine verdikleri değeri ve inancı kanıtladığını söylüyor. Şu anki tabloya göre Memo, Tayshaun Prince ile birlikte dönüşümlü olarak ilk beş başlayacak. Bu zorlu geçiş döneminde Mehmet'in yapması gereken, coachuna küsmek yerine eline, geçen fırsatları en iyi şekilde değerlendirip, NBA finaline kağıt üzerinde birkaç adım daha yaklaşan Pistons'a destek vermek olmalı. 
   
   Pistons çalıştı    9. maçı kazandı 
   NBA'DE oynadığı son dokuz maçın sekizini kaybeden Merkez Grubu ikincisi Detroit Pistons, Philadelphia'yı rakip sahada 76-66 yenerek nefes aldı. Detroit'te oyuna sonradan giren ve 12 dakika görev yapan Mehmet Okur, 2 3 iki sayı, 3 ribaund, 2 top kaybı ve 2 blokla oynadı, maçı 4 sayı ile tamamladı. Detroit'te Ben Wallace 12 sayı, 13 ribaund, Rasheed Wallace da 10 sayı, 11 ribaund ile double-double yaptı. 
   
   Diğer sonuçlar 
   Miami Heat-Portland Trail Blazers 81 - 89 
   Cleveland Cavaliers-New Orleans Hornets 104 - 100 
   Washington Wizards-Denver Nuggets 109 - 106 
   
   HAFTANIN BEŞİ 
   Vlade Divac Sacramento 
   Elton Brand L.A. Clippers 
   Dwyane Wade Miami 
   Richard Jefferson New Jersey 
   Kobe Bryant L.A. Lakers 
   
   HAFTANIN OLAYI 
   Ara transferin son gününde Detroit'in Atlanta'dan All - Star forvet Rasheed Wallace'ı almayı başarması. 
   
   HAFTANIN OYUNCUSU 
   KOBE BRYANT Los Angeles Lakers 
   KOBE Bryant'ın gelecek sezon hangi takımın formasını giyeceği konusundaki tartışmalar sürerken, All-Star guard sazı ele alıp rakipleri birer birer madara etmeye başladı. Bryant geçen hafta Lakers'ın 4 maçta 4 galibiyet almasında başroldeydi. Kobe, Warriors'a 35, Phoenix potasına ise 40 sayı bırakırken haftayı 33.5 sayı 59.8 şut isabeti 7.5 asist 6.5 ribaund 2.5 top çalma gibi muazzam ortalamalarla noktaladı. 
   
   HAFTANIN TAKIMI 
   MIAMI HEAT 
   SEZONA kötü bir başlangıç yapan, zaman zaman sakatlıklarla boğuşan Miami Heat, son dönemdeki çıkışını geçen hafta da 3 maçta 3 galibiyet alarak sürdürdü ve ismini Doğu'da play - off listesinin 8. ve son basamağına yazdırmayı başardı. Heat'in sıcağına dayanamayıp boyun eğen takımlar Utah Jazz, Atlanta Hawks ve Denver Nuggets oldu. 
   
   BU MAÇ KAÇMAZ 
   MINNESOTA TIMBERWOLVES- NEW JERSEY NETS Bugün 
   LİGİN en formda iki takımı olarak gözüken Minnesota Timberwolves ve New Jersey Minneapolis'de karşı karşıya gelecekler. Jason Kidd - Sam Cassell ve Kevin Garnett - Kenyon Martin eşleşmeleri maçın kaderini tayin edecek. 
   
   NE DEDİN NE DEDİN 
   "Mehmet, son günlerde gazeteleri okuduysa bu takasın yapılma nedenlerinden birinin kendisini takımda tutmak olduğunu anlamıştır. Belki de bu mesajı algılayamadı. Bilirsiniz, gülerek uzun boylu adamların bazı şeyleri kavraması bazen normalden uzun sürebiliyor." Pistons Coachu Larry Brown, Wallace transferinin, benche dönen Mehmet Okur'u rahatsız etmemesi gerektiğini söylüyor. 
   "Taraftarlar 'Rasheed'i isteriz Rasheed'i isteriz ' diye tezahürat yaparken ben de kenarda onlara 'Ben de istiyorum Ben de istiyorum ' diyerek eşlik ediyordum." Detroit formasıyla ilk defa Minnesota maçında forma giyen Rasheed Wallace, maçın ikinci yarısında ligden gelen uyarı yüzünden oynatılmayınca Pistons taraftarlarının yoğun tezahüratlarından destek gördü. 
   "İdmana gidemedim çünkü otoyolda bir tavuk kamyonu devrilmiş ve yolu kapatmıştı. Etraf yumurta sarısı ve tavuk tüyleriyle kaplanmıştı. Otoyol gıdaklayan tavuklarla doluydu. Çok korkunç bir sahneydi " Geçen hafta bir Lakers idmanına geç kalan Shaquille O'Neal, düzgün bir bahane bulamayınca kendine has üslubunca idmanı kaçırma nedenini muhabirlerle paylaştı. 
   
   
</TEXT>
</DOC>
