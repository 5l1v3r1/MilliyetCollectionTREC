<DOC>
<DOCNO> 209838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/yazar/dundar.html </URL>
<DATE> 2004/01/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Irak'a şeriat yasaları 
</HEADLINE>
<TEXT>

   
   Geçen hafta Bağdat'ın ünlü Firdevs meydanında 100 Iraklı kadın, gösteri yürüyüşü yaptı. 
   Başlarında Kamu İşlerinden Sorumlu Devlet Bakanı Nesrin Balvari vardı. 
   Çoğu, kadın haklarıyla ilgili örgütlerin üyesi olan kadınlar, Irak Geçici Konseyi'nin medeni kanunu değiştirmeye yönelik kararnamesini protesto ediyordu. 
   Göstericiler "Yeni Irak'ta kadın erkek ayrımına hayır" yazılı pankartlar taşıyordu. 
   Balvari, kararnameyi hayretle karşıladığını söylüyordu. 
   
   Komşumuzla ilgili bu çok önemli haber, nedense Türk basınında gereken ilgiyi görmedi. 
   Irak, bildiğiniz gibi Arap dünyası içinde en laik hukuk sistemine ve kadın haklarına sahip ülkelerden biri... Baas partisinin ana hedeflerinden biri Arap kadınını erkeklerle eşit şekilde topluma katmaktı. Bu amaçla ülkede kadın özgürlüğünde büyük mesafe kat edildi. Çokeşliliği zorlaştıran ve boşanma halinde kadını koruyan 1959 tarihli Medeni Kanun, Ortadoğu'nun en ilerici yasalarından biri sayılıyor. 
   Lakin Saddam'ın devrilmesinden sonra ABD öncülüğünde oluşturulan Geçici Konsey, geçenlerde bu Medeni Kanun'u feshetme kararı aldı. Konsey'e göre "kişisel haklar dini yasalara göre korunmalı"ydı ve yasalar, din erbabı tarafından denetlenmeliydi. 
   Haber, Irak yönetiminde muhtemel bir şeriat yöneliminin işareti olarak yorumlandı. 
   
   Irak'a özgürlük, medeniyet ve insan hakları taşımayı vaat eden Amerika, Iraklı kadınların kazanılmış haklarının geri alınmasına önayak oluyor. 
   İnsan hakları mı 
   Geçenlerde Batı'nın itibarlı insan hakları kuruluşu Human Rights Watch, Küba'daki Amerikan üssü Guantanamo'daki 600'ü aşkın tutsağın iki yıldır avukatlarıyla ya da yakınlarıyla görüştürülmeden, yargılanma hakkı verilmeden korkunç koşullarda tutulduklarını belirterek protesto etti. Tutsakla gayri insani muamele, yani işkence yapıldığından söz etti. 
   
   Dünyaya demokrasi, insan hakları, özgürlük dersi veren ABD, Guantanamo'da bir Sovyet Gulac'ı yarattı. 
   Şimdi ABD öncülüğünde Irak'ta kazanılmış haklar geri alınır ve şeriat yasaları uygulamaya konursa Iraklılar eski günleri çok arar. 
   Tabii Türkiye de, eski komşusunu... 
   Irak'ta kaos bitmedi daha yeni başlıyor. 
   
      
   
</TEXT>
</DOC>
