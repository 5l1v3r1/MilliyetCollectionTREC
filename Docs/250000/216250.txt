<DOC>
<DOCNO> 216250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko23.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Göstergeler olumlu olduğundan arzlara ilgi fazla 
</HEADLINE>
<TEXT>

     Sermaye Piyasası Kurulu Başkanı Doğan Cansızlar, ekonomideki iyileşmeyle birlikte halka arz başvurusunda bulunan şirket sayısında artış olduğunu belirterek, ''Halka arzlarla ilgili çok sayıda başvuru var, 10'a yakın başvuruda incelemeler devam ediyor'' dedi. 
     AA muhabirinin sorularını yanıtlayan Cansızlar, son 2.5 yıldır, kriz nedeniyle halka arzlarda büyük bir düşüş olduğunu hatırlatarak, ekonomideki olumlu göstergeler nedeniyle şirketlerin halka arz için başvuru yapmaya başladıklarını kaydetti. 
     Fenerbahçe Sportif A.Ş.'nin başarılı bir halka arz gerçekleştirmesini de örnek olarak gösteren Cansızlar, şunları söyledi 
     ''Biliyorsunuz, yeni bir sistem getirdik. Fenerbahçe'de de uygulanan, bir ay içinde tepsit edilen fiyatın altına düşmesi durumunda o fiyatın üzerinden geri satın alma zorunluğu getiren bir sistemi uygulamaya koyduk. Halka arzlarda bu çok önemli. Özellikle fiyat istikrarının sağlanması açısından ve fiyatların doğru tespit edilmesi için önemliydi bu.'' Halka arz başvurularının artmasında enflasyonun ve reel faizlerin düşmesinin büyük etkisi olduğunu vurgulayan Cansızlar, tasarrufların artık üretime ve reel kesime aktarılması noktasına yavaş yavaş gelindiğini bildirdi. Cansızlar, açıklamasını şöyle sürdürdü 
     ''Göstergeler çok olumlu olduğu için, bu halka arzlarla ilgili çok sayıda başvuru var. 10'a yakın başvuruda incelemeler devam ediyor. 
     Umutluyuz, çünkü geçmiş 2.5 yıla baktığımızda arzlar çok düşük. Türkiye kendi potansiyelini tam kullanamıyor. Dolayısıyla ekonomideki düzelmeler ve istikrar, mevcut potansiyeli açığa çıkarmak için önemli bir zemin oluşturuyor.'' Cansızlar, Türk Lirası'nın eskiye oranla değer kazanması, enflasyonun tek naneli rakamlara doğru düşüş göstermesi ve reel faizlerdeki gerilemenin, mevcut tasarrufların yavaş yavaş sermaye piyasalarına kaymasına neden olduğunu kaydetti. 
     
     ''MORTGAGE İÇİN VERGİ TEŞVİĞİ GEREKİYOR'' 
     Bu çerçevede bireysel emeklilik sisteminin ve mortgage denilen, kira öder gibi konut sahibi olmaya zemin hazırlayan finansman modelinin önem kazandığını bildiren Cansızlar, şunları söyledi 
     ''İnşaat sektörüne baktığımızda, 200'e yakın alt sektörü besliyor ve istihdam yoğun bir sektör. Mortgage konusu Türkiye açısından çok önemlidir. Bunu, bugüne kadar gündeme getirmememizin sebebi, yaklaşık 20 seneyi aşkın yüksek enflasyon yaşanması ve yüksek reel faiz. Şu anda da bu sıkıntımızın yavaş yavaş hafiflediğini görmekle, Bu sistemi artık Türkiye'ye uygulamanın zamanı geldi diyoruz.'' İngiltere ve ABD'deki uygulamalardan yararlanacaklarını belirten Cansızlar, bu konuda teknik altyapının hazır olduğunu, ancak küçük düzenlemelere ihtiyaç bulunduğunu söyledi. 
     ''Ancak vergisel açıdan da biraz teşvik etmek gerekiyor'' diyen Cansızlar, vergi konusunda Maliye Bakanlığı ile görüşmeler yaptıklarını bildirdi. Cansızlar, açıklamalarını şöyle sürdürdü 
     ''Burada önemli olan bir başka konu da, Toplu Konut İdaresi'ni bu işe sokmak. Toplu Konut İdaresi yetkilileri ile görüşüyoruz. Onlar da bu işe istekli. Dolayısıyla finansman açısından hem Türk hem yabancı finans çevreleri hem de Toplu Konut İdaresi, bu işe gerçekten girmeye istekliler. Ben bu sistemin çok başarılı olacağını tahmin ediyorum.'' 2004'de bu sistemin uygulamaya konulabileceğini dile getiren Cansızlar, ''İpotek piyasası konusunda gerek yerli, gerek yabancı finans çevreleri bu olaya sıcak baktıklarını çok rahatlıkla söyleyebilirim. İstikrar bu şekilde devam ettiği sürece yapılamayacak birşey yok'' dedi. 
     
</TEXT>
</DOC>
