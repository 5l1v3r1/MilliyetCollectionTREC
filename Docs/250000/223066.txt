<DOC>
<DOCNO> 223066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun35.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de "Halkoylaması Yasa Tasarısı" hazır... 
</HEADLINE>
<TEXT>

     Kıbrıs sorunu için BM Genel Sekreteri Kofi Annan tarafından sunulan çözüm planı temelinde sürdürülen görüşmeler süreci sonunda 20 Nisan Salı günü yapılacak referandum için KKTC Bakanlar Kurulu tarafından hazırlanan yasa tasarısı, Resmi Gazete'de yayımlandı. 
     Resmi Gazete'de yayımlanarak halkın bilgisine sunulan tasarı, 20 Nisan'da yapılacak referandumla ilgili kuralları düzenliyor. 
     Tasarıyla ilgili görüş ve önerilerin 20 gün içinde yazılı olarak Meclis Başkanlığı'na iletilmesi gerekiyor. 
     Tasarının genel gerekçesinde, özel bir durum içeren halkoylamasının özel kurallar içeren ayrı bir yasayla düzenlenmesi ihtiyacı doğduğu belirtildi. 
     Başbakan ve tüm bakanların imzasını taşıyan tasarının amacı şöyle ifade ediliyor 
     ''BM Genel Sekreteri Kofi Annan tarafından taraflara sunulan Kıbrıs sorununun çözümüne ilişkin anlaşma temelini oluşturan, ekleriyle birlikte kuruluş anlaşmasının ve yeni oluşacak Birleşik Kıbrıs Cumhuriyeti'nin Avrupa Birliği'ne katılımının halkoylamasına sunulmasını sağlamak.'' Halkoylamasında uygulanacak kuralların belirlendiği tasarıya göre, halkoylamasında son milletvekilliği seçmen kütüklerinde seçmen olarak kayıtlı KKTC vatandaşları oy kullanabilecek. 
     Ancak kütükler, son milletvekilliği seçiminden sonraki süreçte vatandaşlık hakkını kaybeden kişilerin kütüklerden silinmesi ve seçmen niteliğine haiz yeni kazanılan yurttaşlar ile 18 yaşını doldurması nedeniyle seçme niteliği kazananların kütüklere eklenmesiyle güncelleştirilecek. 
     Seçim Kurulları'nın Seçim ve Halkoylaması Yasası kapsamında oy verebilecek kişileri belirleme yetkisi ise saklı kalacak. 
     
     OY PUSULALARI NASIL OLACAK 
     Halkoylamasında her seçmene bir oy pusulası verilecek. Oy pusulasında beyaz zemin üzerinde siyah yazıyla bir ''EVET', bir de siyah zemin üzerine beyaz yazıyla ''HAYIR'' yazıları bulunacak. Pusulada yer alacak diğer ifadeler, Bakanlar Kurulu'nun alacağı bir kararla belirlenecek. Bu kelimeler seçmen tarafından kolaylıkla okunabilecek, oy vermede sıkıntı yaratmayacak ve oy pusulasının zemin rengini bozmayacak büyüklük ve puntolarda olacak. 
     Halkoylaması kesin sonucunda, geçerli oyların yarısından bir fazlası ''EVET'' çıkması halinde, ekleriyle birlikte kuruluş anlaşması ve yeni oluşacak ''Birleşik Kıbrıs Cumhuriyeti''nin AB'ye katılımı halk tarafından kabul edilmiş sayılacak. 
     
</TEXT>
</DOC>
