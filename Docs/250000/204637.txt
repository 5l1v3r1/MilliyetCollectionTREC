<DOC>
<DOCNO> 204637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo25.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Karaman ve Cesar Souza Samsunspor'da 
</HEADLINE>
<TEXT>

     Lige verilen aradan yararlanarak transfer çalışmalarını hızlandıran Samsunspor'un, Gençlerbirliği'nden Bülent Karaman ve eski futbolcusu Brezilyalı Julia Cesar Souza ile kesin anlaşma sağladığı bildirildi. 
     Kulüp basın Sözcüsü Ercan İnce, teknik heyetin istekleri doğrultusunda Bülent Karaman'ın kiralandığını, halen Brezilya'da forma giyen Souza ile ise 1.5 yıllık sözleşme imzalanacağını söyledi. 
     Her iki futbolcunun da 29 Aralık'taki Antalya kampına katılacağını ve trasferleri burada ''resmiyete'' dökeceklerini belirten İnce, şunları kaydetti 
     ''Teknik heyetin talebi doğrultusunda yaptığımız girişimlerde her iki futbolcuyla anlaşmaya vardık. İyi transferler yaptığımıza inanıyorum. Zaten Souza daha önce bizim formamızı giymişti, bildiğimiz bir oyuncu. Yaptığımız takviyelerle ve devre arasındaki kampla UEFA hedefimize ulaşacağımıza inanıyorum.'' Antalya kampıyla ilgili de bilgi veren İnce, kamp süresince 4 hazırlık maçı yapacaklarını ve 11 Ocak da Samsun'a döneceklerini söyledi. 
     Bu arada Hakkı Hocaoğlu, Sedat Doyanç, Onur Karalı ve Sinan Ertan'ın takımdan gönderilmesinin kesinleştiği öğrenildi. 
     
</TEXT>
</DOC>
