<DOC>
<DOCNO> 222094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonyas05.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yaşam hakkı, namus kavramının altında görülmemeli..." 
</HEADLINE>
<TEXT>

     Cumhuriyet Kadınları Derneği Genel Başkanı Şenal Saruhan, yaşam hakkını, namus kavramının altında gören anlayışın değişmesi gerektiğini söyledi. 
     Saruhan, Cumhuriyet Kadınları Derneği Adana Şubesi'nce, 8 Mart Dünya Kadınlar Günü etkinlikleri kapsamında düzenlenen ''Toplumsal Cinsiyet Eşitliği Yönünden Türk Ceza Yasa Tasarısı'na Yaklaşım'' konulu paneldeki konuşmasında, cumhuriyetin ilk yıllarında kadına verilen önemin günümüzde azaldığını söyledi. 
     Kadına karşı uygulanan her türlü şiddet ve haksızlığın yok edilebilmesi için yasaların yanı sıra kültürel yapının da değişmesi gerektiğini kaydeden Saruhan, ''Kemalizm'in getirdiği anlayış, bugüne kadar sürdürülseydi, Türk kadını, dünyanın en çağdaş haklara sahip kadınlarından olurdu'' diye konuştu. 
     Saruhan, en temel ve vazgeçilmez hak olan yaşama hakkının, namus kavramının altında görülmemesi gerektiğini de belirterek namus için işlenen töre cinayetlerinde ceza indirimi değil artırımı uygulanması gerektiğini söyledi. 
     Cinsiyet eşitliğinin sağlanması açısından yasada olumlu yönde düzenlemeler gerçekleştirilmesini ümit ettiklerini belirten Saruhan, ''Ancak hala cezaların büyük kısmı yargıçların dünya görüşüne göre şekilleniyor. Yargıtay'da da bir bakış açısı bütünlüğü sağlanabilmiş değil'' diye konuştu. 
     
     AB'YE UYUM SÜRECİ VE KADIN HAKLARI 
     CHP Adana Milletvekili Prof. Dr. Gaye Erbatur da birkaç yıldır kadın hakları dernekleri ve komisyon çalışmaları sonucunda hazırlanan tasarıda önemli gelişmeler kaydedildiğini söyledi. 
     AB'ye uyum süreci çerçevesinde kadın haklarında büyük iyileştirmeler yapıldığını ifade eden Erbatur, ''Namus saikiyle işlenen suçlarda ceza artırımı, bekaret kontrolüne uygulanan cezalar ve çocukların cinsel ilişkiye rıza yaşıyla ilgili olarak sunulan istekler dışındakiler yeni düzenlemede yer buldu'' dedi. 
     Şiddetin önlenmesi için eğitimin gerekli olduğunu söyleyen Prof. Dr. Erbatur, ''Kız ve erkek çocukları eşit yetiştirme tarzı uygulanmalı, eğitim sistemi değişmelidir. Ayrıca ilk müdahaleyi yapan doktor ve polisin kadına uygulanan şiddet konusunda eğitilmesi konusuna önem verilmelidir'' diye konuştu. 
     Toplantıya, derneğin Adana Şube Başkanı Dr. Ayfer Karakaya ile çok sayıda davetli katıldı. 
     
</TEXT>
</DOC>
