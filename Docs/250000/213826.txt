<DOC>
<DOCNO> 213826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/spor/spo01.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Korkuyorum 
</HEADLINE>
<TEXT>

   Beşiktaş Teknik Direktörü Lucescu, kötü oynadıkları yolundaki iddialara katılmadığını söyledi, "Futbol dışı gelişmeler yaşanıyor. Bu dönemi nasıl atlatacağız bilemiyorum" dedi 
      ORHAN YILDIRIM 

   
   Tepkisi artıyor 
   BEŞİKTAŞ, Ankaragücü deplasmanında bıraktığı iki puanın ardından isyanını doruk noktaya çıkardı. Mircea Lucescu, futbolda olmaması gerekenlerin yaşandığını iddia ederek, "Bir tarafta sahaya kazanmak için çıkan bir takım, diğer yanda ise buna engel olmak isteyenler... Sorun kötü oynamamız değil, oynatılmamamız. Bu dönemi nasıl atlatacağımızı bilmiyorum ve korkuyorum" dedi. 
   
   Çalımbay'a tepki 
   LUCESCU, Ankaragücü'nü çalıştıran, Beşiktaş'ın efsane isimlerinden Rıza Çalımbay'a da ateş püskürdü. Rumen çalıştırıcı, "Rıza Çalımbay geçen yıl Denizli'yi çalıştırırken, futbolcularını bize karşı yine tekme - tokat, aşırı agresif ve sert oynatmıştı. Bu kez aynı olayı Ankaragücü maçında yaşadık. Yine Teknik Direktör Rıza Çalımbay. İlginç bir tesadüf" yorumunu yaptı. 
   
   'Niye tekrar yok ' 
   SAMSUN maçında Ahmet'in oyundan atılmasının başlı başına bir olay olduğunu belirten Lucescu, "Yapılanlar haksızlık" dedi. Luce şunları söyledi "Fenerbahçe - Rize maçında Victoria'nın atılmaması bunun yanında çok daha basit olay. Fakat o zaman herkes, 'tekrar, tekrar' diye baskı yaptı. Peki, niye birileri çıkıp da bizim için tekrardan bahsetmiyor." 
   
   Gözler İlhan'da    Yıldız futbolcunun, Japonya'da sağlık kontrolüne girmemesi yönetimi tedirgin etti. Hüsnü Güreli, "Japonlar başka ülkenin raporunu kabul etmez" diye konuştu 
   Sıkıntı yarattı 
   SİYAH-Beyazlı kulüpte İlhan Mansız transferi tam bir bilmeceye döndü. Yıldız futbolcunun, Japonlar'ın ısrarına karşın Almanya'dan aldığı sağlık raporunun kabul edilmesini istemesi tedirginlik yarattı. İlhan Mansız'ın satışından gelecek olan 5 milyon doları bekleyen Siyah - Beyazlı yöneticiler, son dakikada bu transferin iptal olmasından endişe duyuyor. 
   
   'Kontrol şart' 
   İKİNCİ Başkan Hüsnü Güreli ise İlhan Mansız'ın Kobe Kulübü'nün isteği doğrultusunda sağlık kontrolüne girmesi gerektiğini açıkladı. Güreli, "Japonlar başka ülkenin raporunu kabul etmezler" dedi. Bu arada İlhan Mansız'ın sezon başında İngiltere'den de teklif aldığı, ancak sağlık kontrolünde yaşanan benzer sorunlar nedeniyle imza atmadığı iddia edildi. 
   
   Sinirler gerildi    BEŞİKTAŞ'IN üst üste puanlar kaybetmesi futbolcuları da olumsuz etkiledi. Dün yedek futbolcuların ağırlıklı olduğu kadroyla yapılan antrenmanda zaman zaman sert tartışmalar yaşandı. Feyyaz Uçar yönetimindeki idmanda Okan, kaleci Ramazan, İbrahim ise genç futbolcular Emre ve Ali Cansun ile atıştı. Uçar araya girerek, olayların büyümesini engelledi. 
   ANKARAGÜCÜ maçında forma giyen oyuncuların yer almadığı çalışmada kaleci Cordoba ve kondisyoner Carlo şov yaptı. Fazla eksik olması nedeniyle Cordoba ve Carlo forvette oynadı. Kolombiyalı kaleci 2 gol atıp, 5 asist yaparak şov yaptı. İtalyan kondüsyoner ise takımının galibiyet golüne imza atarak günün en çok konuşulan ismi oldu. Beşiktaş bugünü izin yaparak geçirecek. 
   
   Engin'in isyanı    BEŞİKTAŞ Menajeri Sinan Engin, hakemlere seslenerek, "Aklınızı başınıza alın" dedi. Engin, kimsenin Beşiktaş'ı durdurmaya hakkının olmadığını dile getirerek, "Bize karşı sindirme operasyonları başladı. Bunu artık her maçta görüyoruz. Bir hakem gündeme kararlarıyla gelmemeli" dedi. Bu arada Serdar Bilgili'nin de hakemleri Haluk Ulusoy'a şikayet edeceği iddia edildi. 
   
   'Yarışa devam'    KARTAL'IN yıldızı Sergen Yalçın, tüm engellemelere karşın şampiyon olacaklarını iddia etti. Tecrübeli futbolcu, üst üste verilen hatalı kararlara tepki göstererek, "Her maçta tekme yiyorum. Adamlar bileklerime kasıtlı olarak vuruyor ve bunlara hakemler ses çıkarmıyor. Biz birine dokunsak kartlar çıkıyor. Artık bunun ortası belirlensin" yorumunu yaptı. 
   
   'Nasıl görmez '    SİYAH - Beyazlı takımda Ankaragücü maçının hakemi Bülent Uzun'a isyan eden bir diğer isim de Kaptan Tayfur'du... Yıldız futbolcu, Uzun'un kendilerine yapılan faulleri bilerek vermediğini iddia etti. Tecrübeli futbolcu, "10 saniye önce aynı faul bize yapılıyor, karar devam... Biz yapınca düdük ve kart çıkıyor. Üstüne üstlük bir de görmedim diyor" ifadelerini kullandı. 
   
   
</TEXT>
</DOC>
