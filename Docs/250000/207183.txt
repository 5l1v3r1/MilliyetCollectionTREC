<DOC>
<DOCNO> 207183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/siyaset/siy07.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a ilk damat 
</HEADLINE>
<TEXT>

   Başbakan'ın kızı Esra'nın, kendisi gibi ABD'de öğrenim gören müstakbel damatla 15 gün önce nişanlandığı ileri sürüldü 
      İSTANBUL Milliyet 

   
   İki oğlunu evlendiren AKP lideri ve Başbakan Recep Tayyip Erdoğan'ın bu kez ABD'de okuyan büyük kızı Esra, yuvadan uçuyor. Erdoğan'ın müstakbel damadının İstanbul Büyükşehir Belediye Başkanlığı yaptığı dönemde danışmanı olan ve halen Yeni Şafak'ta köşe yazarı olan Sadık Albayrak'ın oğlu olduğu belirtildi. 
   Indiana Üniversitesi Tarih Bölümü öğrencisi olan Esra Erdoğan, iddialara göre Boğaziçi Üniversitesi İşletme mezunu olan ve ABD'de master yapan Berat Albayrak'la 15 gün önce aile arasında yapılan törenle nişanlandı. 
   
   Yakın arkadaşlar 
   Erdoğan ve Albayrak aileleri yıllardır birbirlerini tanıyor. Trabzonlu olan baba Albayrak da imam hatip kökenli ve Erdoğan'ın yakın arkadaşı. 
   Öğrenci olduğu dönemlerde Sultanahmet Camii'nde kürsü vaizliği de yapan Albayrak, 1977'de İskipli Atıf Efendi'nin bir eserinden ötürü, Necip Fazıl Kısakürek'le Basın Mahkemesi'nde yargılandı. 1981'de ise bir eserinden dolayı mahk m oldu ve 9 ay Silivri Kapalı Cezaevi'nde yattı. Milli Gazete'de de köşe yazarlığı yapan Albayrak, yazılarından dolayı 12 Eylül sonrası Sıkıyönetim, DGM ve ağır ceza mahkemelerinde h kim önüne çıktı. Erdoğan da Siirt'te okuduğu bir şiir nedeniyle cezaevine girmişti. 
   Albayrak, 1977'de MSP'den Trabzon milletvekili adayı olarak siyasete adım attı. 1991 ve 1995'te RP, 1999 seçimlerinde de FP'den İstanbul milletvekili adayı oldu. Ancak daha sonra adaylıktan çekildi. 
   
   Sırada Sümeyye var 
   Erdoğan, 23 Şubat 2001'de oğlu Ahmet Burak, 10 Ağustos 2003'te de Bilal Erdoğan'ı evlendirdi. Ahmet'in nik hı Kadıköy Evlendirme Dairesi, Bilal'inki ise Lütfi Kırdar Kongre Sarayı'nda yapıldı. Erdoğan'ın kızı Esra'nın düğününü nerede yapacağı merak edilirken, evlilik sırası Sümeyye'ye gelmiş oldu. Sümeyye de ablasıyla aynı okulda sosyoloji okuyor. 
   
   
   
</TEXT>
</DOC>
