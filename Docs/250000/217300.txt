<DOC>
<DOCNO> 217300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/guncel/gun02.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırınlar sınıfta kaldı 
</HEADLINE>
<TEXT>

   İstanbul'daki fırınların durumu içler acısı... Denetlenen 1882 ekmek fırınından sadece 527'si standartlara uygun çıktı. 108 fırın kapatıldı 
   İSTANBUL Milliyet 
   
   İstanbul İl Sağlık Müdürlüğü'nün denetlediği 1882 ekmek fırınından 1355'inin koşullara uygun olmadığı saptandı. 
   İl Sağlık Müdürlüğü Gıda Kontrol ve Çevre Sağlığı Şube Müdürlüğü'nün 17 - 19 Şubat tarihleri arasında, il genelinde faaliyet gösteren 2416 fırından 1882'sinin denetlendiğinin belirtildiği dünkü açıklamada, sadece 527'sinin koşullara uygun olarak üretim yaptığı belirtildi. 
   Denetimlerin aralıksız sürdüğü kaydedildiği açıklamada, teknik ve hijyenik şartlara uygun olmayan biçimde üretim yaptığı ve genel toplum sağlığını tehdit ettiği belirlenen 108 fırının da faaliyetten men edildiği vurgulandı. 
   
   Sıra lokantalarda 
   Fırınların çok ciddi şekilde ihmal edildiğini söyleyen İl Sağlık Müdür Yardımcısı Mehmet Zeki Kaplan, "Sadece fırınlar değil, büfe ve lokantalar da kötü durumda" dedi. 
   Fırınların hijyenik koşullarından belgelerine kadar pek çok kriterin incelendiğini kaydeden Kaplan, şunları söyledi 
   
   'Kapatma ve uyarı cezası' 
   "Daha önce yaptığımız denetimler sonrası kapattığımız veya uyarı cezası verdiğimiz birçok fırının şartlarını düzelttiğini, denetimin ardından temizlik çalışmalarını hızlandırdıklarını tespit ettik. Bundan sonra yapacağımız denetimlerde de gerekli şartları yerine getirmediği belirlenen fırınlar kesinlikle faaliyetten men edilecek. Denetlenen tüm fırın sahipleri unutmamalı ki, denetimleri sürekli yapıyoruz. Fırınlardan sonra sıra yemek fabrikası, lokanta, büfe ve umumi tuvaletlere gelecek." 
   
   
   
</TEXT>
</DOC>
