<DOC>
<DOCNO> 244400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun22.html </URL>
<DATE> 2004/06/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
GYK kendini feshetti, Yaver tam egemenlik istedi 
</HEADLINE>
<TEXT>

     Irak Geçici Yönetim Konseyi'nin GYK kendisini bugün feshetme kararı aldığı bildirildi. 
     Konsey üyesi Yonnadam Yusuf Kanna, 22 üyeli konseyin 20 üyesinin bugün yeni hükümetin atanmasından sonra, Konsey'in kendisini derhal feshetmesini kararlaştırdığını söyledi. 
     Konsey'in 30 Haziran'a kadar görevde kalması bekleniyordu. 
     Kana, iki üyenin, geçen Martta onaylanan geçici anayasanın konseyin ay sonunda egemenliği devralana kadar görevde kalmasını gerektirdiğini belirterek, karara karşı çıktıklarını da belirtti. 
     
     YAVER'DEN İLK İSTEK 
     Irak'ın yeni Devlet Başkanı Gazi Meşal Acil El Yaver, Irak'ın tam egemenliğinin tanınmasını istedi. 
     El Yaver, devlet başkanı olduktan sonra, BM'nin Irak özel temsilcisi Lahdar Brahimi ve Başbakan İyad Allavi ile düzenlediği basın toplantısında, Irak'taki siyasi geçişe ilişkin olarak BM Güvenlik Konseyi'ne sunulan karar tasarısında, Irak'ın tam egemenliğinin kabul edilmesini istediğini söyledi. 
     El Yaver, ''Biz Iraklılar, özgür, bağımsız, demokratik ve federal birleşik bir yurt inşa edebilmek için, Güvenlik Konseyi kanalıyla tam egemenliğimizin kabul edilmesini istiyoruz'' dedi. 
     El Yaver, yeni hükümetin atanmasını Irak halkının tam egemenliği doğrultusunda atılmış bir adım olarak niteledi ve ''Iraklılar olarak egemenlik ve demokrasi yönündeki yürüyüşümüze başlıyoruz'' dedi. 
     Başbakanlık görevine atanan İyad Allavi de, Irak'ı demokratik bir devlet haline getirme taahhüdünde bulundu. 
     Allavi, ''35 yıllık tiranlık rejiminden sonra, egemenlik ve demokrasi yürüyüşümüze başlamış bulunuyoruz'' ifadesini kullandı. 
     Brahimi de, devlet başkanı ile başbakanı tebrik etti ve görevlerinde başarılar diledi. 
     Irak Dışişleri Bakanı Hoşyar Zebari'nin, BM yetkilileriyle, karar tasarısını görüşmek üzere bugün New York'a gideceği bildirilmişti. Zebari'nin, Irak'ın ''tam egemenliğinin'' kabul edilmesi için BM yetkililerine baskı yapacağı kaydedilmiş, ancak tasarıda değişiklik talep edip etmeyeceği konusunda bilgi verilmemişti. 
     Yaver de geçen hafta, Geçici Yönetim Konseyi Başkanı olarak yaptığı açıklamada, Iraklılara az yetki verildiği gerekçesiyle karar tasarısını eleştirmişti. 
     
</TEXT>
</DOC>
