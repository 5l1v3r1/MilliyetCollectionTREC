<DOC>
<DOCNO> 244384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun06.html </URL>
<DATE> 2004/06/01/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Annan'ın Kıbrıs Raporu yarın BM Güvenlik Knseyi'nde... 
</HEADLINE>
<TEXT>

     Burak Coşkun 

BM Genel Sekreteri Kofi Annan'ın merakla beklenen Kıbrıs raporunu yarın BM Güvenlik Konseyi'ne sunması bekleniyor. 
     BM çevrelerinden edinilen bilgiye göre, Annan'ın yarın Çarşamba resmen Güvenlik Konseyi'ne sunacağı kapsamlı Kıbrıs raporunun, bugün Konsey üyesi 15 ülkenin eline geçeceği belirtiliyor. 
     Annan'ın Kıbrıs Özel Temsilcisi Alvaro de Soto tarafından kaleme alınan raporun ''adil ve objektif'' olması beklenirken, raporda Annan Planı konusunda Rumların tutumunun eleştirileceği, Türk tarafının ''yapıcı'' yaklaşımının ise öne çıkarılacağı sanılıyor. 
     Ancak, raporun Konsey'e sunulmasından sonra karar kabul edilmesi aşamasında Rusya gibi bazı ülkelerin Rum yanlısı tutumlarını sürdürebileceklerine işaret ediliyor. 
     Diplomatik kaynaklar, Kıbrıs'ta referandumlar öncesi Annan Planı'nı destekleyici bir karar alınmasını engelleyen bu ülkelerin, yine aynı tutumlarına devam edebilecekleri ve karar alınmasına engel olabileceklerini kaydediyorlar. 
     
     UNFICYP RAPORU 
     BM Genel Sekreteri'nin bugün ayrıca Kıbrıs'taki Birleşmiş Milletler Barış Gücüyle UNFICYP ilgili raporunu Konsey'e iletmesi öngörülüyor. 
     Konsey'in Barış Gücü ile ilgili raporun sunulmasının ardından önceki dönemlerde olduğu gibi BM Gücü'nün görev süresini 6 aylığına daha uzatması bekleniyor. Ancak Annan'ın sunacağı bu raporla birlikte ilk kez Kıbrıs Barış Gücü'nün gözden geçirilmesi yönünde bir çalışma başlatılacak. 
     Güvenlik Konseyi'nin de barış gücünün gözden geçirilmesi yönünde bir tavsiyede bulunması ve 3 ay sonra bir ara rapor istemesi yönünde bir karar kabul etmesi öngörülüyor. 
     
     PAPADOPULOS-ANNAN GÖRÜŞMESİ 
     Bu arada Perşembe günü gözler, Rum yönetimi lideri Tasos Papadopulos'un BM Genel Sekreteri Annan'la yapacağı görüşmede olacak. 
     Kıbrıs raporunun Rumları eleştiren unsurlar içermesi durumunda Papadopulos'un takınacağı tutum merakla bekleniyor. 
     Kıbrıs'ta referandumlar öncesi yürüttüğü siyasetle ABD'nin büyük tepkisini toplayan Papadopulos'a kendisiyle görüşmeyecekleri mesajını ileten Amerikalı yetkililer, Rum liderine Washington'a gelmemesi uyarısında bulundular. 
     Papadopulos, ABD ziyareti sırasında Boston'daki Harvard Üniversitesi'nde bir de konuşma yapacak. 
     
</TEXT>
</DOC>
