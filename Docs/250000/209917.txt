<DOC>
<DOCNO> 209917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko41.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Borsa'nın rulet masası olması engellenmeli 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ''Borsa'nın rulet masası olmasını, SPK'nın da krupiyelik yapmasını engelleyecek ne ise yapılmalı'' dedi. 
     İş dünyası ve kamuoyunu, sermaye piyasaları hakkında bilgilendirmek amacıyla İTO'da düzenlenen ''Sermaye Piyasası Tanıtım ve Bilgilendirme Semineri''nin açış konuşmasını yapan Yıldırım, Türkiye'de sağlıklı bir finans altyapısının oluşmasında Sermaye Piyasası Kurulu'na SPK çok iş düştüğünü söyledi. 
     Yıldırım, özellikle küçük yatırımcının haklarının gözetilmesi çerçevesinde, Türk ekonomisinde önemli yeri olan İstanbul Menkul Kıymetler Borsası'nın tekrar küçük yatırımcıya sevdirilmesi gerektiğini kaydetti. İTO Başkanı Yıldırım, şöyle devam etti 
     ''Küçük yatırımcı Borsa'dan soğutuldu. Kaybede kaybede yoruldu. Tekrar sevdirmemiz lazım. Bunun için aracı kuruluşlara, SPK'ye çok iş düşüyor. Spekülatörlere, fırsatçılara izin verilmemesi için, Borsa'nın rulet masası olmasını, SPK'nın da krupiyelik yapmasını engelleyecek ne ise yapılmalı.'' Türk ekonomisinin ağırlığını oluşturan KOBİ'lere yönelik bir borsanın kurulması için SPK'nın çalışma yapması gerektiğini dile getiren Mehmet Yıldırım, sermayenin tabana yayılması için bunun gerekli olduğunu kaydetti. 
     Mehmet Yıldırım, bankalara el konulmasına ilişkin olarak da ''Hangi bankacı kötü durumda Benim işletmeme el konulsa 2-3 ay sonra durumum bozulur ama bakın bankacılara yatlar, katlar... El koymak bunları ödüllendirmek, şimdi hepsi yurtdışında banka alıyorlar'' diye konuştu. 
     
     KOBİ BORSASI 
     SPK Başkanı Doğan Cansızlar da KOBİ borsası kurulmasına ilişkin çalışmalarda son aşamaya gelindiğini kaydetti. 
     Cansızlar konuşmasında, halka arzların geçmişte yaşanan kriz nedeniyle azalma trendine girdiğini söyledi. 
     İstanbul Ticaret Üniversitesi Rektör Yardımcısı Prof. Dr. Ömer Lalik'in başkanlık ettiği seminerde, SPK Ortaklıklar Dairesi Başkanı Vahdettin Ertaş sermaye piyasalarında finansman imkanları, SPK Kurumsal Yatırımcılar Dairesi Başkanı İbrahim Dönmez ise sermaye piyasalarında girişim sermayesi ve özel emeklilik sistemiyle ilgili katılımcıları bilgilendirdi. 
     
</TEXT>
</DOC>
