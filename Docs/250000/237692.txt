<DOC>
<DOCNO> 237692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/axspo01.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da yarış başladı 
</HEADLINE>
<TEXT>


Beşiktaş'ta yaklaşan kongre öncesinde 'Birleşin' çağrılarını geri çeviren Yıldırım Demirören ile Fikret Orman adaylıklarını açıkladı. Liste çalışmaları da giderek hızlandı 

ORHAN YILDIRIM 


Kulüpte buluştular 
BEŞİKTAŞ'TA Serdar Bilgili'nin istifasıyla başlayan kongre süreci giderek hızlanırken, Yıldırım Demirören ile Fikret Orman adaylıklarını dün resmen açıkladılar. Kulüp binasında Nevzat Demir, Şeref Nasır ve Mehmet Kazancı ile bir araya gelen ikili "Birleşin" baskılarına aldırmadı. Divan Başkanı Şeref Nasır'ın, "Nevzat Demir'i destekleyin ya da dönüşümlü başkan olun" önerisini de reddeden ikili ayrı ayrı aday olacaklarını dile getirdiler. 

İsimler belli oluyor 
NEVZAT Demir aday olmayacağını açıklarken, Yıldırım Demirören'in listesinde Murat Aksu, Sinan Vardar, Erhan Kamışlı ve Kıvanç Oktay'ın, Orman'ın listesine ise İbrahim Altınsay, Muzaffer Nasıroğlu, Erol Obdan ve Ahmet Kavalcı'nın kesinleşen isimler olduğu bildirildi. Bu arada Serdar Bilgili'nin Orman ile görüşerek, Basketbol Şube Sorumlusu Cem Bilge ile Hüseyin Mican'ı listesine alması yönünde baskı yaptığı iddia edildi. 

Orman'a teklif 
İSMAİL Ünal'ın da Fikret Orman'a, Emin Önal ile Behçet Ümitlen'i yönetimine almasını teklif ettiği öğrenildi. Bu arada Mehmet Kazancı, "Bilgili'ye küfür eden ve ettirenleri kınıyoruz. Yaşanan olaylar sonucunda aday olmayı kendimize yakıştıramadık" dedi. Divan Kurulu Başkanı Şeref Nasır, bu açıklamaları talihsizce bulurken, "İzledikten sonra gereğini yapacağız" dedi. 

Luce'den jest 

Tempoyu düşürdü 
BEŞİKTAŞ, Akçaabat Sebatspor ile oynayacağı maçın hazırlıklarını dün yaptığı tek çalışmayla sürdürdü. Ümraniye Tesisleri'ndeki idmanın ilk yarım saatlik bölümü basına açık gerçekleştirildi. Çalışmanın başında Lucescu, futbolcularına jest yaptı. Antrenör Carlos'un kondisyon çalışmasını iptal eden Rumen çalıştırıcıyı futbolcular uzun bir süre alkışladı. 

İki eksik var 
SİYAH - Beyazlı takım dar alanda pas çalışmasının ardından çift kale maçla hazırlıklarını sürdürdü. Lucescu, oyuncularından sık sık pas yapmalarını ve birbirleriyle konuşmalarını istedi. Bu arada antrenmana, sezonu kapatan ve tedavi için Romanya'ya giden Daniel Pancu ile eşinin doğumu için Lucescu'dan izin alan Ümit Aydın katılmadı. 

Topmöller iddiası 

MEHMET DEMİRCAN 

DAHA önce Galatasaray'ın gündeminde olduğu iddia edilen Alman çalıştırıcı Topmöller'in ismi bu kez de Beşiktaş kulislerinde geçmeye başladı. Kongre öncesinde bir başkan adayının Topmöller'i arayarak teklif yaptığı iddia edildi. Alman teknik adamın Beşiktaş'tan gelen bu öneriye sıcak baktığı bildirildi. 


</TEXT>
</DOC>
