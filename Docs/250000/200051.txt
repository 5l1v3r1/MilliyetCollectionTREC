<DOC>
<DOCNO> 200051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo37.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Türkiye'ye ceza yağmuru... Emre'ye 4 maç... 
</HEADLINE>
<TEXT>

     Avrupa Futbol Federasyonları Birliği UEFA , Letonya ile başkent Riga'da yapılan 12. Avrupa Futbol Şampiyonası elemeleri play-off baraj ilk maçında kırmızı kart gören Beşiktaşlı Emre Aşık'a 4 maç oynamama cezası verdi. 
     UEFA Kontrol ve Disiplin Komitesi, bugün İsviçre'nin Nyon kentinde yaptığı toplantıda, Letonya maçında Emre Aşık'ın rakibine yaptığı kasdi hareket nedeniyle 4 maçla cezalandırıldığını açıkladı. 
     Komite, bu maçta Türk futbolcuların rakip futbolcular ve hakemlere karşı maç içinde ve sonrasındaki agresif davranışları nedeniyle Türkiye Futbol Federasyonu'na 30 bin İsviçre Frangı para cezası verilmesini kararlaştırdı. 
     Bu arada komitenin, Ümit Milli Futbol Takımı'na da Almanya ile İstanbul'da yapılan play-off baraj maçı sonrası olaylar nedeniyle verilen 2 maç seyircisiz oynama cezasının yanısıra Futbol Federasyonu'na da 50 bin İsviçre Frangı para cesazı verdiği kaydedildi. 
     Maçtan sonra rakip takım kalecisine saldıran Kayserisporlu Beyhan Aslan 5, 2 Alman oyuncuya vurduğu ifade edilen Fenerbahçeli Kemal Aslan da 4 maç oynamama cezası aldı. 
     
</TEXT>
</DOC>
