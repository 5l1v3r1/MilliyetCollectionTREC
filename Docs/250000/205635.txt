<DOC>
<DOCNO> 205635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/guncel/axgun02.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcının tarihi polisle tutmadı 
</HEADLINE>
<TEXT>


Savcılığa göre, 21 Kasım'daki Kızıltepe operasyonu, itirafçı Öztürk'ün ifadesiyle başlatıldı. Oysa polis, itirafçıyı 22 Kasım tarihinde yakaladı 

GÖKÇER TAHİNCİOĞLU Ankara 

Mardin Kızıltepe'de Ahmet Kaymaz 31 ve oğlu Uğur Kaymaz'ın 12 ölümüyle sonuçlanan olaya ilişkin iddianamede, ifadeleriyle operasyonun başlamasına neden olduğu kaydedilen itirafçı Halil İbrahim Öztürk'ün, olaydan bir gün sonra 22 Kasım'da Gaziantep'te yakalandığı ortaya çıktı. Mardin Başsavcılığı, 21 Kasım 2004'te meydana gelen olayla ilgili iddianamesini 27 Aralık'ta hazırlayarak 4 polis hakkında dava açtı. İddianamenin giriş bölümünde, Kaymaz ailesinin evine operasyon düzenlenmesinin nedeni 155 polis imdat hattına yapılan bir ihbar, istihbari bilgiler ile Öztürk'ün ifadelerine dayandırıldı. İddianamenin ilgili bölümünde şunlar belirtildi. 

'Eylem hazırlığı' 
"...tanık Öztürk'ün teslim olduğunda verdiği ilk bilgilere göre, PKK terör örgütünün Kızıltepe ilçesinde güvenlik güçlerine karşı eylem hazırlığı içinde olduğu, bu eylemde Kızıltepe Merkez Jandarma Karakolu'na en yakın milis evinin kullanılacağına dair bilgiler değerlendirilmiş, söz konusu adreste Ahmet Kaymaz ve ailesinin oturduğu ev olmakla, Kızıltepe Başsavcılığı'nca makul şüphe unsurunun oluştuğu anlaşıldığından arama emri verildiği..." 
Ancak soruşturma dosyasındaki kayıtlar, Öztürk'ün operasyondan önce değil, bir gün sonra Gaziantep'te gözaltına alındığını ortaya koydu. Dosyada, Mardin Emniyet Müdürlüğü'nün Kızıltepe Başsavcılığı'na 24 Kasım'da gönderdiği bir yazı yer aldı. Yazıda, 22 Kasım'da Gaziantep Emniyeti'ne telefon geldiği, Kızıltepe olayına karışan "Hamza" kod adlı Öztürk'ün Gaziantep'te saklandığının söylendiği kaydedildi. Yazıda, Kızıltepe'de eylem hazırlığı içinde olan grupta yer alan Öztürk'ün, Mardin polisine teslim edildiği dile getirildi. 
Yazıda, Öztürk'ün verdiği ilk bilgilerde, Latif kod adlı PKK'lıyı "sorumlu" olarak tanıttığı bildirildi. Öztürk'ün, eylemde "Kabat" kod adlı örgüt mensubunun kullanılacağını anlattığı da kaydedildi. Öztürk'ün eylemlerde, daha önceki eylemlerde kullanılan "faili meçhul" silahların kullanılacağını söylediği, jandarma eyleminin en yakın milis evinin desteğiyle olacağını anlattığı, ancak Kaymazlar'a ilişkin bir beyanda bulunmadığı da vurgulandı. Yazıda, bir savcının Öztürk'ü sorgulamasında yarar bulunduğu kaydedildi. 

'İtirafçının ifadesini alın' 

Mardin Emniyet Müdürlüğü, Mardin Başsavcılığı'na gönderdiği yazıda, Öztürk'ün ifadesinin alınarak, Kaymazlar'ın öldürülmesine ilişkin dosyaya konulmasında yarar bulunduğunu da belirtti. Yazıda ayrıca, Ahmet ve Uğur Kaymaz'ın yanlarında bulunan silahların da Diyarbakır Kriminal Laboratuvarı'nda incelenmesinin olayın aydınlatılmasına katkıda bulunacağı ifade edildi. 
İddianamede, Öztürk'ün ifadesinde geçen "Kabat" kod adlı Nusret Bali'nin Kaymazlar'ın evinde olduğu, Ahmet Kaymaz'ın, Bali'nin kaçması için oğlunun polislerce Bali sanılmasını sağladığı, polislerin tanıyamadığı Uğur'un silah da kullanması nedeniyle vurulduğu şeklindeki ifadeler yer almıştı. 


</TEXT>
</DOC>
