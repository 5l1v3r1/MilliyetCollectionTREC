<DOC>
<DOCNO> 235776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/spor/axspo02.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un gözü sambada 
</HEADLINE>
<TEXT>


Fenerbahçe'nin hocası, dün Brezilya'nın Macaristan ile oynadığı hazırlık maçını izledi. Alex ve Fabiano'nun ardından Lucio'yu da listesine ekledi 

YUSUF KOBAL 


Titiz çalışma 
SARI - Lacivertliler, Şampiyonlar Ligi için güçlü bir kadro kurmak için düğmeye basarken, Teknik Direktör Christoph Daum da yabancı transferinde hata yapmamak için ince eleyip, sık dokuyor. Hasta olmasına rağmen Macaristan - Brezilya arasındaki özel maçını izleyen Alman hoca, listesinde bulunan Sambacıların son performansını görme imkanı buldu. Daum savunma, orta alan ve forvet için birkaç seçenekli liste hazırladı. 

Fabiano coştu 
TECRÜBELİ hocanın, bugün İstanbul'a dönerek, transfer raporunu yönetime sunması bekleniyor. Daum'un, Cruzeiro'nın yıldızı Alex ve Sao Paolo'nın başarılı forveti Fabiano'nun ardından Alman Bayer Leverkusen'de oynayan ön libero Lucio için de devreye girilmesini istediği bildirildi. Macaristan önünde başarılı bir maç çıkaran Fabiano, takımının iki golüne imza atarken, Daum'dan da tam not aldı. 

PAF'lar yenişemedi 1-1 

YUSUF DURSUN 

FENERBAHÇE ile Beşiktaş arasında oynanan Profesyonelliğe Aday Futbolcular PAF Ligi maçında taraflar eşitliği bozamadı. Yusuf Tunaoğlu Stadı'ndaki erteleme mücadelesinde 58. dakikada Siyah - Beyazlı takımdan Erkan'ın golüne, 76'da Serkan cevap verdi. Bu sonuçla, puanını 56'ya çıkaran Fenerbahçe 3. sıradaki yerini korurken, 6. sıradaki Beşiktaş puanını 53'e yükseltti. Süper Gençler Ligi'nde ise Dereağzı Tesisleri'nde oynanan erteleme maçında Fenerbahçe, Beşiktaş'ı 5-1 mağlup etti. 

Hooijdonk'tan özel davet 

HOLLANDALI yıldız, ülkesindeki Fan kulüp üyelerini ve hayranlarını ligin son sınavı Malatya maçına davet etti. Hooijdonk, Fenerbahçe'nin şampiyonluğu halinde Şükrü Saracoğlu'nda büyük bir çoşku yaşanacağını belirtip, bu sevince sevenlerini de ortak etmek istediğini bildirdi. Piere fanatiklerinin, tecrübeli oyuncu aracılığıyla Fenerbahçe yönetimine başvurup, kendilerine özel bir tribün ayrılmasını isteyecekleri bildirildi. 

Biletler kapış kapış 

LİGİN bitimine üç hafta kala şampiyonluğa doğru emin adımlarla ilerleyen Fenerbahçe'de, Ankaragücü maçının biletleri satışa çıktığı anda tükendi. Biletix gişelerinden satılan biletlere gösterilen ilgi yönetimin yüzünü güldürdü. Biletlerin maç günü karaborsada yüksek fiyatlara alıcı bulması bekleniyor. Öte yandan Feneriumlar'da satılan Fenerbahçe ürünlerinde de talep patlaması yaşanıyor. 


</TEXT>
</DOC>
