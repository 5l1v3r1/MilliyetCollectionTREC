<DOC>
<DOCNO> 226262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/spor/ysenay.html </URL>
<DATE> 2004/03/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Hooijdonk ve Nobre ile 
</HEADLINE>
<TEXT>

   
   Fenerbahçe, korkularla kol kola oynuyor şampiyonluk yolculuğunda... Biri ligin zirvesinde, diğeri ise son koltuğunda oturan Adanaspor... Ama sahada iki - üç pasla rakip defansın içlerine iniveren taraf, şampiyonluk namzeti takım değil de, İkinci Lig yolcusu olan ev sahibi ekip nedense... 
   Evet, Fenerbahçe'de herkes iyi niyetli ve de çalışkan... Ama hücuma kalkış ve rakip alanda gol alanları yaratma incelikleri ve de becerilerinde h l ne yaptığını bilmeden oynuyor Sarı - Lacivertli ekip... Rakip hata yapacak, Fener gol atacak... Yahut Hooijdonk ölü top kahramanlığı yaratacak ve takım gole kavuşacak... Yahu ligde şu kadar hafta geçti ve neredeyse futbol mevsiminin sonlarına doğru geldik... Ama Fenerbahçe, birkaç oyun dışında hafızalara kazınacak cinsten bir futbol şöleni koyamadı daha ortaya... 
   Kanatlar kopuk bir halde, hele Mahmut'un oynadığı sol kulvar ıssız bir semt sokağı kadar sessiz ve tenha... Evet, Tuncay cezalı, ama o sol boşluğu dolduracak adam Ümit Özat mı olacak yani Sezon başından beri Fenerbahçe'nin en iş yapan bölgesi savunmanın göbeği yani Luciano ve Tomas ikilisinin birlikte bütünleşen defans emniyeti. Öyleyse daha ilk yarıda Tomas'ı dışarı alarak, bu en verimli futbolcunun moralini zehirlemek neden ki Gerçi Serdar Tatlı, Murat'ın golünde önümüzdeki üç - dört metre ofsayta neden seyirci kaldı, bunu da anlamak ve anlatmak hiç mümkün değil... Adana dün sayısız gol fırsatını akılsızca dışarı attı... Böylesine gol hovardalığı yapan takımın düşme hattına yerleşmesini, pozisyonları kendi gözüyle görünce daha da anlıyor insan... Ümit Ozan tekniği yüksek ve kaliteli bir oyuncu... İyi ama, niye oynayacağı futbolu düşüneceğine, sürekli takımını oyunun temposundan soğutan faul hilelerine dalıp, gidiyordu dünkü maçta... 
   Kısacası hangi idarecilerin becerileri ise bin yaşasınlar... Fener'de bir Hooijdonk ve Nobre ikilisi var da, takım onlar sayesinde nefes alıp, veriyor ve de sonuçları kurtarıyor. Nobre Brezilyalı, Hooijdonk ise Surinam kökenli bir Hollandalı. Ama bu farklılıklara rağmen Sarı - Lacivertli formada futbolun evrensel dilini kolayca konuşan ve gollerle konuşturan bu mükemmel oyunculardı dün de... Korku dolu 90 dakikadan Fenerbahçe'yi çekip çıkaran yine bu ikili oldu da, Fenerbahçe Adana'da zirvede oturduğu koltuğa sağlam bir çivi daha çakabildi. 
   
      
</TEXT>
</DOC>
