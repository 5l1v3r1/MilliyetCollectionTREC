<DOC>
<DOCNO> 200232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur01.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Türkiye'ye gitmeyin" uyarısını kaldırdı 
</HEADLINE>
<TEXT>

     İngiltere hükümeti, İstanbul'daki bombalı saldırıların ardından vatandaşlarına yaptığı, "Türkiye'ye çok acil ve gerekli olmadıkça gitmeyin" şeklindeki uyarısını, dün gece yaptığı açıklamayla kaldırdı. 
     İngiliz Dışişleri'nin açıklamasında, Türkiye'de halen terörizm tehlikesinin yüksek olduğuna dikkat çekilirken, geçtiğimiz günlerde yaşanan bombalı saldırılar da hatırlatıldı. 15 ve 20 Kasım tarihlerinde yaşanan bu saldırılarda büyük can kayıpları ve yaralanmalar meydana geldiğine işaret edilen bildiride, Türkiye'nin bütün bölgelerine yapılan seyahatlerde dikkatli olunması tavsiyesinde bulunuldu. İngiltere de dahil, Batı'ya ait siyasi, ekonomik ve dini sembol haline gelmiş yerlerin hedef olabileceği iddia edilen uyarıda, yeni bir duyuruya kadar İstanbul'daki İngiliz Başkonsolosluğu'nun da hizmet dışı kalacağı belirtildi. 
     
</TEXT>
</DOC>
