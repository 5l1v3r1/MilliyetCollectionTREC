<DOC>
<DOCNO> 221902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/guncel/gun03.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlayıcı tipi, ETA'ya uymuyor 
</HEADLINE>
<TEXT>

   İspanyol polisi, saldırılardaki dinamit türünün ETA'ya uymadığını açıkladı. El Kaide'nin saldırıları hemen üstlenmesi de şüphe yarattı 
   
   İspanya'daki bombalı saldırılarda ölenlerin sayısı 199'a, yaralıların sayısı 1400'e çıktı. İspanya halkının yarın yapılacak seçimlerde terörden korkmadan, sandıklara gideceğini söyleyen Başbakan Jose Maria Aznar, saldırılarda hayatını kaybedenlerin ailelerine 140 milyon euro yardım yapılacağını açıkladı. Aznar, saldırılarda ölen yabancıları, 1 Şilili, 1 Kübalı, 3 Perulu, 1 Ekvadorlu, 1 Guinea - Bissau'lu, 2 Honduraslı, 1 Fransız kadın, 1 Faslı, 2 Polonyalı ve 1 Kolombiyalı olarak açıkladı. Romanya Dışişleri Bakanlığı da saldırılarda 2 Rumen'in, Bulgaristan İçişleri Bakanlığı da 1 vatandaşının öldüğünü duyurdu. 
   
   Cep telefonuyla patlatıldı' 
   Saldırılarda sırt çantalarına yerleştirilmiş bombaların cep telefonuyla uzaktan patlatıldığı iddia edildi. Güvenlik kaynakları, bombalarda bakır fünyeler kullanıldığını ve ETA Örgütü'nün genel olarak bakır fünye kullanmadığını belirtti. İspanyol polisi de, dinamitlerin ETA'nın kullandığı türden olmadığını açıkladı. 13 paket bombanın her birinin 13 - 15 kilogram patlayıcı içerdiğini söyleyen yetkililer, ETA'nın "Tytadine" dinamit kullandığını bildirdi. Saldırıları El Kaide'nin üstlenmesi, örgütün eylemlerini "erken üstlenmeme" geleneğiyle çelişti. 
   
   'Aznar yalan söylüyor' 
   İspanya'nın saldırıların bir numaralı şüphelisi olarak gördüğünü açıkladığı ayrılıkçı ETA örgütü, dün bir kez daha "Saldırılarla ilişkimiz yok" açıklaması yaptı. Yasaklı radikal Bask partisi Batasuna da, Başbakan Aznar'ı saldırının sorumluları hakkında "yalan söylemekle" suçladı. 
   
   
</TEXT>
</DOC>
