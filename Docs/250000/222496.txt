<DOC>
<DOCNO> 222496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko55.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım Danışma Konseyi Üyeleri başarılı sonuçlardan memnun... 
</HEADLINE>
<TEXT>

     Türkiye Yatırım Danışma Konseyi Üyeleri, İstanbul'da gerçekleştirilen ilk toplantıda başarılı sonuçlar elde edildiğini bildirdiler. 
     Devlet Bakanı Ali Babacan'ın ev sahipliğinde, Hazine Müsteşarlığı'nın koordinatörlüğünde Çırağan Sarayı'nda gerçekleştirilen Yatırım Danışma Konseyi birinci toplantısının ardından, 4 sayfalık sonuç bildirgesi yayınlandı. 
     Bildirgede, 20 uluslararası şirket yönetim kurulu üyesi ve üst düzey yöneticisinden ve Türk özel sektörünü temsil eden 4 kuruluşun başkanlarından oluşan grubun, Türkiye'nin dünya ekonomisindeki rekabet gücünü nasıl artırabileceğine ilişkin bakış açısını paylaşmak üzere Başbakan Recep Tayyip Erdoğan, Devlet Bakanı Ali Babacan ve Maliye Bakanı Kemal Unakıtan ile bugün bir araya geldiği anımsatıldı. 
     Bildirgede, şu görüşlere yer verildi 
     ''Böyle bir platformu oluşturdukları ve bizleri Konsey'in üyesi olmaya davet ettikleri için sayın Başbakan'a, sayın Babacan'a ve sayın Unakıtan'a teşekkür ediyoruz. AB ile katılım müzakerelerine başlama sürecinin arifesindeki Türkiye için bu toplantının kritik bir zamanda gerçekleştiğine inanıyoruz. 
     Toplantının sabah oturumunda Dünya Bankası Başkanı sayın Wolfensohn, Türkiye'nin doğrudan yabancı sermaye yatırımları için çok daha güçlü bir cazibe merkezi olma potansiyeli taşıdığını ifade etmiş, IMF Avrupa Direktörü Deppler de ülkenin son 2 yılda kaydettiği muazzam ölçekteki ekonomik istikrardan söz etmiştir. 
     Bu hususlara tümüyle katılıyoruz. Bir ülkenin yatırım yeri olarak seçilmesi sürecinde en önemli faktörler, ekonomik ve siyasi istikrar, özellikle enflasyonun kontrol altına alınması, öngörülebilirlik, süreklilik, güven ve şeffaflıktır. Sayın Başbakan'ı bu alanda gösterdiği önderlikten ötürü kutluyor ve devam etmesini diliyoruz.'' 
     
     WOLFENSOHN VE KÖHLER'E TEŞEKKÜR 
     Başbakan Recep Tayyip Erdoğan, Yatırım Danışma Konseyi toplantısına katılarak Türkiye'nin gerçek potansiyeline ulaşması yönündeki çabalara desteklerini sürdürmeyi kabul eden uluslararası iş dünyasının temsilcilerine, Dünya Bankası Başkanı James Wolfensohn ve Almanya Cumhurbaşkanlığı adaylığı dolayısıyla toplantıya gelemeyen Uluslararası Para Fonu IMF eski Başkanı Horst Köhler'e teşekkür etti. 
     Yatırım Danışma Konseyi Toplantısı'nın ardından düzenlenen basın toplantısında konuşan Erdoğan, kamu maliyesinde bugüne kadar uygulanan ekonomik birimlerin alışageldiği ve yıllarca şikayet edildiği halde değiştirilemeyen yapının artık tamamen yeniden oluşturulmakta olduğunu vurgulayarak, ''Bir başka ifadeyle, devletin artık piyasa mekanizmasının dinamiklerini bozacak politikalar uygulayamayacağı bir yapıya geçilmektedir'' dedi. 
     Piyasalara verdikleri güveni daha da artırabilmek ve bu yolda beklentileri iyileştirerek piyasanın önünü hızla açabilmek amacıyla oldukça disiplinli bir kamu maliyesi politikasının uygulandığını belirten Erdoğan, uygulanan mali disiplin sonucunda net kamu borç stokunun milli gelire oranının hızla düşmekte olduğunu, ayrıca faiz oranlarının hızla gerilediğini, ekonomide geleceğe yönelik olumlu beklentilerin hızla iyileşmesiyle enflasyonda hedeflenenin ötesinde bir başarı sağlandığını kaydetti. 
     Enflasyonun, son 30 yılın en düşük seviyelerine indirildiğini ve Türkiye'de bir neslin henüz tanık olmadığı tek haneli enflasyon rakamlarına ulaşıldığını bildiren Erdoğan, şöyle devam etti 
     ''Enflasyondaki çarpıcı düşüş ve devletin ekonomideki hakim rolünü artık özel sektöre devrediyor olması dolayısıyla artık Türkiye'de ekonomik ajanlar karar alma mekanizmalarını, iş yapma biçimlerini gözden geçirmekte, yeni istikrarlı ortama uyum sağlamaya çalışmaktadır. Güven ortamı sadece iç piyasada değil, uluslararası yatırımcılar nezdinde de tesis edilmiş, Türkiye'nin dış piyasalarda ihraç ettiği tahvillerin risk primleri tarihi olarak en düşük seviyelerine inmiştir. Makro ekonomik göstergelerdeki bu gelişmelerin kalıcı olması daha önce yapılan yanlışların tekrarlanmaması için birçok yapısal reform hayata geçirilmiştir. Çok geniş bir alanı kapsayan yapısal reformlar konusunda büyük mesafe alınmıştır.'' 
     
     ENGELLER BİRER BİRER KALDIRILIYOR 
     Recep Tayyip Erdoğan, devletin içerisinde olduğu hemen her sektörde köklü adımlar atıldığını, atılmaya devam edildiğini belirterek, şunları kaydetti 
     ''Bunların arasında tarım sektörünün yeniden yapılandırılması, sosyal güvenlik reformu, kamuda etkinliğin artırılması, mali sektörün rehabilitasyonu, telekomünikasyon ve enerji gibi kilit sektörlerin rekabete açılması ve özelleştirilmeye hız kazandırılması yoluyla piyasa ekonomisinin gereklerinin yerine getirilmesi gibi kritik konular yer almaktadır. Geldiğimiz bu noktada önceliğimiz, istihdamın artırılması ve halkımızın refah düzeyinin yükseltilmesidir. Bu hedefe ulaşılması, ancak yatırımların artırılmasıyla mümkündür. Bu anlamda hükümetimiz gerek yerli, gerekli yabancı yatırımların önünü açmak üzere müteşebbis gücün önündeki engelleri birer birer kaldırmaktadır.'' Yatırım ortamının iyileştirilmesine yönelik ciddi çalışmalar yapıldığını, önemli gelişmeler kaydedildiğini vurgulayan Başbakan Erdoğan, yatırımlar konusunda yatırımcı taleplerine son derece duyarlı ve dikkatli bir çalışma yürütüldüğünü anlattı. 
     Erdoğan, konuşmasının sonunda davetlerini ve Türkiye'nin gerçek potansiyeline ulaşması yönündeki çabalara desteklerini sürdürmeyi kabul eden uluslararası iş dünyasının temsilcilerine, Dünya Bankası Başkanı Wolfensohn'a ve Yatırım Danışma Konseyi'nin oluşumu konusunda Türkiye'ye büyük destek sağlayan ve bu topluluğa katılmayı çok arzu etmesine rağmen Almanya Cumhurbaşkanlığı adaylığı dolayısıyla katılamayan IMF eski Başkanı Köhler'e ve toplantıda emeği geçen herkese teşekkür etti. 
     
     SONUÇ BİLDİRGESİ YAYINLANDI 
     Yatırım Danışma Konseyi üyeleri, bir sonraki toplantıya kadar üzerinde odaklanılması gereken konuları belirledi. 
     Yatırım Danışma Konseyi birinci toplantısının ardından yayınlanan sonuç bildirgesinde, coğrafi konumu, kayda değer büyüklükteki iç pazarı, zengin doğal kaynakları, dinamik yerli sanayi, yüksek nitelikli ve verimli iş gücünün Türkiye'yi yatırımlar için çok cazip bir yer haline getirdiği vurgulandı. 
     Bildirgede, Türkiye'nin önünde engel olarak görülen sorunların Başbakan Recep Tayyip Erdoğan ile birlikte değerlendirildiği ifade edilerek, şunlar kaydedildi 
     ''Bir sonraki Yatırım Danışma Konseyi toplantısına kadar aşağıda sıralanan öncelikli hususlar üzerinde odaklanmaya karar vermiş bulunuyoruz. 
     -Başta sektörel düzeyde ihtiyaç duyan işlemlerin basitleştirilmesi olmak üzere idari ve bürokratik engellerin kaldırılması, -Yasaların daha etkin uygulanması ve uyuşmazlıkların çözümüne ilişkin mekanizmaların geliştirilmesi, -Kurumlar vergisi Özellikle çifte vergilendirmenin önlenmesi anlaşmaları ile ilgili hususlar ve devlet yardımları Özellikle ARGE yardımları rejimlerinin rakip ülkelerdekilerle rekabet edilebilir hale getirilmesi, -Standartlar ve düzenlemelerin Avrupa Birliği ile uyumlaştırılması -Gümrüklerin özellikle ithalat ve lisanlama süreçlerinin etkinliğinin artırılması, -İhracat potansiyelinin artırılması ve güçlü insan kaynakları kapasitesinden daha iyi yararlanmak üzere Türkiye'nin araştırma geliştirme bazının güçlendirilmesi, -İş dünyasını Türkiye'nin güçlü yönleri konusunda bilgilendirecek ve ülkeye yeni yatırımcıların çekilmesini sağlayabilecek bir yatırım promosyon ajansının kurulması, -Ülkenin telekomünikasyon, enerji ve ulaşım gibi altyapı imkanlarının geliştirilmesi, -Eğitim ve öğretime daha fazla yatırım yapılması, -Yatırımlar için arazi ve arsa temin edilmesi, -Fikri mülkiyet haklarının korunması, -Özelleştirme programının hızlandırılması, -Bir program dahilinde KOBİ'lerin güçlendirilmesi ve tedarik zincirindeki fonksiyonlarının geliştirilmesi.'' Bu tedbirlerin kararlı bir şekilde uygulanması gerektiği vurgulanan bildirgede, ''Bu tedbirleri kararlı bir şekilde uygulanmasının yatırım ortamının iyileşmesini sağlayacağına ve Türkiye'deki özel sektör yatırımlarında önemli bir artışa yol açacağına inanıyoruz'' denildi. 
     
     KONSEY 1 YIL İÇİNDE TEKRAR TOPLANACAK 
     Bu alanlardaki gelişmeleri izleyebilmek amacıyla Yatırım Danışma Konseyi ve Yatırım Ortamının İyileştirilmesi Koordinasyon Kurulu YOİKK arasında bir bağlantı oluşturulmasına karar verildiği belirtilen bildirgede, Konsey tavsiyelerinin hayata geçirilmesi ve takibi konusunda YOİKK bünyesindeki teknik komitelerin çalışma grupları olarak görev yapacakları kaydedildi. 
     Bildirgede, devamla şöyle denildi 
     ''Böylece Yatırım Danışma Konseyi'nin önerileri takip edilecek ve hayata geçirilecektir. 
     Sayın Babacan bu girişimin hükümet adına takipçisi olacak, bu alanlardaki gelişmelere ilişkin güncel bilgileri Hazine Müsteşarlığı bünyesindeki YOİKK sekretaryası aracılığıyla bizlere iletecektir. Yatırım Danışma Konseyi en fazla 1 yıl içinde karşılıklı olarak üzerinde uzlaşılacak bir tarihte gelişmeleri gözden geçirmek ve yeni eylem alanlarını belirlemek üzere sayın Başbakanla bir kez daha bir araya gelecektir. Aynı zamanda gelişme raporları 6-8 aylık dönemler halinde Başbakan'a ve Konsey üyelerine sunulacaktır.'' 
     
</TEXT>
</DOC>
