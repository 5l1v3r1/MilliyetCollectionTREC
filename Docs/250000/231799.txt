<DOC>
<DOCNO> 231799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur37.html </URL>
<DATE> 2004/04/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tecavüz soruşturması, porno cd operasyonuna dönüştü .. 
</HEADLINE>
<TEXT>

     Bursa'da, bir kişinin tecavüz girişimine maruz kaldığını iddia ederek Valiliğe başvurmasıyla düzenlenen operasyonda, çok sayıda porno CD ve video kaset ele geçirildi. 
     Bursa Emniyet Müdürlüğü Güvenlik Şube Müdürlüğü'nden yapılan açıklamaya göre, kimliğinin açıklanmasını istemeyen bir erkek, Valilik Özel Kalem Müdürlüğü'ne verdiği şikayet dilekçesinde, Mustafa B'nin kendisine tecavüz girişiminde bulunduğunu, ayrıca başka kişilere de ahlaksız tekliflerde bulunduğunu öne sürdü. 
     Konunun güvenlik güçlerine bildirilmesi üzerine düzenlenen operasyonda, Mustafa B, gözaltına alındı. Zanlının porno CD çoğaltarak sattığını belirleyen polis, Cumhuriyet Başsavcılığı'ndan alınan izinle, 3 ayrı işyerinde arama yaptı. Aramalarda, 697 bandrolsüz CD, 516 porno CD ve 113 porno video kaset ele geçirilirken, bir adet televizyona da el konuldu. 
     Emniyette verdiği ifadesinde hakkındaki suçlamaları kabul etmediği öğrenilen Mustafa B'nin, sorgulamasının tamamlanmasının ardından, adliyeye sevk edileceği bildirildi. 
     
</TEXT>
</DOC>
