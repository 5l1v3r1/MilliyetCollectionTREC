<DOC>
<DOCNO> 239279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun13.html </URL>
<DATE> 2004/05/12/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD'deki her 11 mahkumdan biri müebbet hapis yatıyor... 
</HEADLINE>
<TEXT>

     Bülent Keneş 
ABD'de müebbet hapis cezasına çarptırılanların sayısının son 10 yılda yüzde 83 oranında arttığı bildirildi. 
     Cezaevlerine alternatifler geliştirme konusunda faaliyet gösteren Washington merkezli bir grup olan Cezalandırma Projesi tarafından kamuoyuna açıklanan araştırmanın sonuçlarına göre, yaklaşık 128 bin kişi, bir diğer deyişle eyalet ya da federal hapishanelerdeki her 11 kişiden biri, müebbet hapis yatmakta. 
     Araştırma sonuçlarına göre, ABD genelinde son 10 yılda suç oranlarındaki gerilemeye rağmen, müebbet hapis cezalarındaki artış caydırıcılık için cezaların daha da katılaşmasından kaynaklanıyor. 
     Bu mahkumların afla salıverilmesi ihtimalinin düşük olduğu kaydedilirken, Tennesse eyaletinde müebbet hapis cezası almış bir mahkumun afla hapisten çıkabilmesi için hapishanede en az 51 yıl geçirmiş olması şartı arandığı, Pennsylvania eyaletinde ise 1940'lardan bu yana herhangi bir af çıkarılmamış olduğu belirtiliyor. 
     Bu arada, ABD genelinde müebbet hapis cezasına çarptırılmış en fazla mahkumun New York eyaletinde olduğu ifade ediliyor. New York'taki mahkumların yüzde 19,4'ü ömür boyu hapis cezası çekerken, bu eyaleti yüzde 18,6 ile Nevada, yüzde 18,6 ile Kaliforniya, yüzde 17,3 ile Alabama ve yüzde 16,9 ile Massachusetts takip ediyor. 
     2003 yılı verilerine göre, her müebbet hapis cezası alan 4 kişiden biri muhtemel aflardan yararlanamayacak şekilde cezalandırılırken, bu sayının 1992 yılında her 6 kişiden biri şeklinde olduğu belirtiliyor. 
     Araştırma sonuçlarına göre, 1997'den bu yana müebbet hapis cezasına çarptırılanların yüzde 90'ının şiddet içeren saldırılardan ve bunların da yüzde 69'unun cinayet suçundan ceza aldıkları kaydediliyor. 
     Rapora göre, müebbet hapis cezası almış mahkumun, ortalama 40 yıllık hapis hayatı boyunca, kamuya 1 milyon dolara mal olduğu kaydedilirken, araştırmayı yapan grup bu kaynağın okul öncesi eğitim, rehabilitasyon ve daha fazla polis memuru için harcanması halinde daha faydalı olacağını savunuyor. 

     
</TEXT>
</DOC>
