<DOC>
<DOCNO> 230020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur27.html </URL>
<DATE> 2004/04/09/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Babacan'ın çalınan makam otosu hala bulunamadı .. 
</HEADLINE>
<TEXT>

     Devlet Bakanı Ali Babacan'ın çalınan makam aracının bulunması için başlatılan arama çalışmaları sürüyor. Aracın en son Ümitköy tarafında görüldüğünün ihbar edilmesi üzerine, bölgede geniş çaplı arama yapıldı. 
     Emniyet yetkililerinden alınan bilgiye göre, dün oto sanayinde bir servisten çalınan Babacan'a ait Mercedes marka makam aracının bulunması için, çevre illerde yapılan radar kontrolleri sırasındaki video kayıtları incelemeye alındı. İncelemeler sonucu araç ile ilgili herhangi bir tespitte bulunulamadı. 
     Vakıflar Bankası'na ait olduğu ve Devlet Bakanlığı'na tahsis edilen aracın özelliklerinin, Ankara'daki tüm benzinliklere iletildiği, benzinliklerden bu konuda yardım istenildiği öğrenildi. 
     Bu arada, dün akşam saatlerinde, altında kırmızı üzerinde ise 34 JZ 508 plaka takılı bulunan aracın Ümitköy'de görüldüğünün bildirilmesi üzerine, bölgede gece uzun araştırmalar yapıldı. Asayişe bağlı başka birimlerin de katıldığı araştırmalar sonucu aracın izine rastlanılamadı. 
     Öte yandan hırsızlık olayının meydana geldiği oto servisinden 30'a yakın parmak izi alındığı, otomatik parmak tarama sistemi AFİS'ten yapılan araştırma sonucu, şu ana kadar parmak izlerinin örtüşmediği belirlendi. 
     
</TEXT>
</DOC>
