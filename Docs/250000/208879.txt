<DOC>
<DOCNO> 208879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur04.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne velayetindeki çocuk, baba taraf olmadan soyadını alamıyor 
</HEADLINE>
<TEXT>

     Yargıtay, annenin velayetinde olan çocuğun babanın soyadını almasına baba taraf olmaksızın karar verilemeyeceğine hükmetti. 
     Yargıtay 2. Hukuk Dairesi'nin konuya ilişkin kararı, Resmi Gazete'nin bugünkü sayısında yayımlandı. 
     Karşıyaka 4. Asliye Hukuk Mahkemesi, eşinden ayrı annenin kendi soyadını taşıyan çocuğunun babasının soyadını alması için açtığı davayı kabul etti. 
     Temyiz edilmeyen karar kesinleşti. 
     Adalet Bakanlığı'nın yazısı üzerine Yargıtay Cumhuriyet Başsavcılığı, kararın kanun yararına bozulmasını istedi. 
     Yargıtay 2. Hukuk Dairesi, istemi yerinde buldu. 
     Kararın gerekçesinde, 4721 sayılı Türk Medeni Kanunu'nun 321. maddesinin ''Çocuk, ana ve baba evli ise ailenin, evli değilse ananın soyadını taşır'', aynı kanunun 27. maddesinin ise ''adın değiştirilmesi, ancak haklı sebeplere dayanılarak hakimden istenebilir'' hükümlerini içerdiği anımsatıldı. 
     Gerekçede, ''Küçüğün soyadının babasının soyadı olarak düzeltilmesine ilişkin istek babanın haklarını etkileyeceğinden, davanın adı geçen kişiye yönetilmesi, gösterdiği taktirde delillerin toplanarak sonucuna göre karar verilmesi gerekirken bu hususa dikkat edilmeden eksik hasımla yazılı şekilde hüküm kurulması, usul ve yasaya aykırıdır'' denildi. 
     Hüküm, yerel mahkemenin kararını değiştirmeyecek ancak örnek teşkil edecek. 
     
</TEXT>
</DOC>
