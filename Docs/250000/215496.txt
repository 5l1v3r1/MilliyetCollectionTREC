<DOC>
<DOCNO> 215496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sonspo01.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Maçın son bölümünde harakiri yaptık" 
</HEADLINE>
<TEXT>

     Fenerbahçe Teknik Direktörü Christoph Daum, Diyarbakırspor ile 2-2 berabere kaldıkları maçın özellikle son dakikalarında rakiplerine fazla gol pozisyonu verdiklerini belirterek, "Maçın son bölümünde harakiri yaptık. Buna gerek yoktu" dedi. 
     Diyarbakırspor karşısında son haftalardaki şans faktörünün yanlarında olmadığını söyleyen Daum, "Kendi sahamızda alınan beraberlik her zaman hayal kırıklığıdır. Takım son dakikalara kadar mücadele etti. Bunun için oyuncularımı tebrik edebilirim" diye konuştu. 
     Alman teknik adam, şampiyonluk mücadelesinde Beşiktaş'ın durumunun daha da iyi bir konuma geldiğini vurgulayarak, sözlerini şöyle tamamladı 
     "Beşiktaş'ın ne kadar iyi bir takım olduğunu konuşmamıza gerek yok. Lig uzun bir maraton, son dakikaya kadar şampiyonluk yarışını ve heyecanını sürdürmeye devam edeceğiz." Diyarbakırspor Teknik Direktörü Sakıp Özberk ise Fenerbahçe karşısında galibiyeti kaçırdıklarını, bu nedenle alınan bir puana rağmen üzüldüklerini ifade etti. 
     
</TEXT>
</DOC>
