<DOC>
<DOCNO> 230338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/spor/spo15.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
      Ege Rallisi start aldı    TÜRKİYE Ralli Şampiyonası'nın ilk yarışı olan Ege Rallisi, dün İzmir İnciraltı Gençlik Merkezi'nde başladı. Fiat Abarth Motorsport'tan Volkan Işık - Erkan Güleren ikilisine verdiği startla başlayan yarışın ilk gününde, 7 özel etabın altısında en iyi zamanı yapan Ford takımından Focus WRC ile yarışan Serkan Yazıcı günü lider tamamladı. Yine Ford'tan Adnan Sarıhan'ın ikinci sırada yer aldığı yarışta Subaru Impreza ile Hakan Dinç üçüncülüğe ulaştı. 
   
   Motosikletler Gölbaşı'nda    MOTOSİKLETLER Ankara'da ilk sırayı alabilmek için gaz basacak. Türkiye Endura Şampiyonası'nın ikinci ayağında Gölbaşı Ballıpınar Mevkii'nde biraraya gelecek olan sporcular, 7 ayrı kategoride mücadele verecek. 
   
   Taşyuran geçildi    TÜRKİYE Okullararası Cimnastik Şampiyonası, Bolu'da dün sona erdi. Ritmik dalda son 5 yılın Türkiye Şampiyonu olan ve birçok uluslararası müsabakada derecesi bulunan 16 yaşındaki Şükran Taşyuran'ın ikinci olması sürpriz olarak değerlendirildi. 
   
   Soğuk rüzg rlar    İSTANBUL Olimpiyat Oyunları Hazırlık ve Düzenleme Kurulu'nun dün yaptığı aylık olağan toplantısında buz gibi bir hava esti. Şampiyonlar Ligi finalinin Atatürk Olimpiyat Stadı'na verilmesi nedeniyle toplantıya katılan UEFA Asbaşkanı Şenes Erzik ile Futbol Federasyonu Başkanı Haluk Ulusoy'un birbiriyle tokalaşmadıkları görüldü. Toplantıya başkanlık eden Devlet Bakanı ve Başbakan Yardımcısı Mehmet Ali Şahin, stada bağlantı yollarının temmuz ayında tamamlanacağını belirtti. 
   
   Trapta Kızılsu skeette Çavuşoğlu    ATICILIKTA Trap - Skeet Federasyon Kupası müsabakaları dün İstinye Atış Poligonu'nda başladı. İlk gün yarışmalarında trapta büyüklerde Alp Kuızılsu, gençlerde Yavuz İlnam, bayanlarda Dilara Kızılsu, genç bayanlarda ise Eylül Özüak ilk sırayı aldı. Skeette ise ilk sırayı alan isimler şöyle Büyükler Aykut Çavuşoğlu, Gençler Birbey Alpay, Bayan Neşe Gürses, Genç bayanlar Çiğdem Özyaman. 
   
   Atatürk Kupası Mitte'nin    ALMANYA'NIN başkenti Berlin'de Türk Spor Merkezi TSM tarafından düzenlenen 2004 Atatürk Kupası Salon Futbol Turnuvası'nı BSV Mitte kazanırken, Hürriyetspor ikinci, Hilalspor da üçüncü oldu. Turnuvaya, Berlin amatör liglerinde yer alan toplam 19 takım katıldı. 
   
   Kürekte başarı    BELÇİKA'DA yapılan Uluslararası Gent Kürek Yarışları'nda Türk Milli Takımı, 2 birincilik, 2 ikincilik, 1 de üçüncülük elde etti. Türkiye'nin yanı sıra, Belçika, İngiltere, Almanya, İspanya, Hollanda ve Belarus'tan sporcuların katıldığı organizasyon bugün sona erecek. 
   
   Serena takıldı    AMERİKALI raket Serena Williams'ın sakatlık nedeniyle sekiz aydır uzak kaldığı kortlara dönüşünü, Rus Nadia Petrova gölgeledi. Williams, Florida'daki Amelia Island Turnuvası'nın çeyrek finalinde karşılaştığı Petrova'ya 6 - 2 ve 6 - 3'lük setlerle mağlup oldu. Rakibi karşısında 42 basit hata yapan ve servis kırma şanslarını iyi kullanamayan Williams, 1 saat 17 dakikada teslim oldu. Turnuvanın yarı finallerinde Petrova, Lindsay Davenport'la, Justine Henin Hardenne de Ameile Mauresmo ile oynayacak. 
   
   Sualtı Şurası başladı    TÜRKİYE Sualtısporları, Cankurtarma, Su kayağı ve Paletli Yüzme Federasyonu tarafından düzenlenen 6. Sualtısporları Şurası dün Antalya'da başladı. Federasyon Başkanı Harun Sevinç, iki yılda bir yapılan şurada balıkadamların ve sualtı dünyasıyla ilgili son gelişmelerin masaya yatırılacağını söyledi. 
   
   Özer'in kitabı üçüncü baskıda    YAZARIMIZ Halil Özer kaleme aldığı, Galatasaray'da kapalı kapılar ardında yaşananları gözler önüne seren "Galata Sarayı Efendileri" kitabı büyük ilgi gördü. Kitabın henüz dört gün önce piyasaya çıkmasına rağmen, üçüncü baskısına ulaştığı ifade edildi. 
   
   Rize'de bayram    ÇAYKUR Rizespor'da 17 yıl aradan sonra gelen Fenerbahçe galibiyetinin mutluluğu yaşanıyor. Başkan Ekrem Cengiz, "Hesabı görmüş olduk. Futbolcularımı candan kutluyorum. Onlara özel prim vermeyi düşünüyorum" dedi. Genel Kaptan Yılmaz Zehiroğlu ise, "Şampiyonluk yolu Rize'den geçer. Şimdi sıra Beşiktaş'ta" diye konuştu. 
   
   Hamamcı'nın gözyaşları    ERCİYESSPOR'UN hocası Hüseyin Hamamcı, İzmirspor maçının ardından gözyaşlarına engel olamadı. Eski takımının kümede kalma mücadelesi verdiğini hatırlatan Hamamcı, "İzmirspor ile bu şartlarda karşılaşmak istemezdim. Sevinç ve hüznü bir arada yaşadım" dedi. İzmirspor'un hocası Zeki Çakır ise "Zannediyorum ki onlar sevinç gözyaşlarıdır. Hak etmedikleri galibiyet aldılar" diye konuştu. 
   
   
</TEXT>
</DOC>
