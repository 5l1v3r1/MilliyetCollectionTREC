<DOC>
<DOCNO> 233337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/siyaset/asiy.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan içen papazları fazla mı abarttım 
</HEADLINE>
<TEXT>

   Denktaş, "Şampanya içen papazlar, bu sefer kan içmeye gelecek" dedi. Arkasından, "Fazla mı abartıyorum, özür dilerim" diye ekledi 
      
   Cumhurbaşkanı Rauf Denktaş, Enosis hedefine ulaşmayı umut eden Rum papazların, Kuzey Kıbrıs'a kan içmeye geleceğini savundu. Baf Metropoliti Hrisostomos'un, "Enosis'i şampanyayla kutlayacağız" sözlerini değerlendiren Denktaş, Rum tarafının hiçbir zaman Kıbrıs'ı Yunan yapma siyasetinden vazgeçmediğini vurguladı. Annan Planı'yla AB'ye girmenin Helenizmin zaferi olduğunu kaydeden Denktaş, papazların "Yüzlerce kiliseye geri geleceğiz" sözlerine atıfta bulunarak, "Yüzlerce papaz geri gelecek. Bu şampanya içen papazlar, kan içmek için gelecekler bu sefer. Acayip mi konuşuyorum, fazla mı abartıyorum, özür diliyorum" dedi. 
   Denktaş, Başbakan Erdoğan'la arasında bir kavga olmadığını belirtti. Bu mevkilerde görüş ayrılığı olabileceğini söyleyen Denktaş, Erdoğan'ın kendi görüşüne göre milletine hizmet ettiğini, kendilerinin de hataları göstermeyi görev edindiğini vurguladı. 
   
   Hayırcı değil, gerçekçiyim 
   KKTC Dışişleri Bakanı ve Başbakan Yardımcısı Serdar Denktaş, referandumla ilgili olarak, "Hayırcı değil, koyu bir gerçekçi olduğunu" belirtti. Denktaş, "Gerçekleri görüyorum. Halkın, özellikle gençlerin beklentilerini hissediyorum, ama gerçekler farklıdır. Şoke olacağız. Büyük hayallerle yola çıkan gençler umutlarını kaybedecek" dedi. 
   
   
   
   
</TEXT>
</DOC>
