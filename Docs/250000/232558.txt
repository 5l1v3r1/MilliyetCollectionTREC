<DOC>
<DOCNO> 232558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonsiy04.html </URL>
<DATE> 2004/04/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Dışişleri Bakanlığı, Rantisi'nin öldürülmesini kınadı... 
</HEADLINE>
<TEXT>

     Dışişleri Bakanlığı, Hamas lideri Abdülaziz Rantisi'nin İsrail güvenlik güçleri tarafından düzenlenen operasyonda füzeyle vurularak öldürülmesini şiddetle kınadı. 
     Bakanlıktan yapılan açıklamada, ''Bu tür hukuk dışı suikast eylemleri, bölgede amaçlanan barış ve huzura hizmet etmemekte, tam tersine, çatışma ortamını daha da içinden çıkılmaz hale getirmektedir'' denildi. 
     İsrail'in terörle mücadelesinde aşırı güç kullanımına ve suikast operasyonlarına başvurmasının, bizatihi İsrail'in güvenliğini sağlayamayacağının ortada olduğu kaydedilirken, şiddet ve karşı şiddet döngüsünün bölgenin bugün içinden geçmekte olduğu ağır ortamı daha da derinleştirmekte ve barış çabalarına büyük darbe vurmakta olduğu ifade edildi. 
     Açıklamada, şunlar kaydedildi 
     ''Filistin-İsrail ihtilafının çözümü için tarafların Yol Haritası çerçevesinde nihai çözümü ilgilendiren bütün konuları ele almak üzere bir an önce diyaloğa başlamaları dışında bir seçenek bulunmamaktadır. Uluslararası toplumun büyük çoğunluğunun beklentisi de bu yöndedir. 
     Bu vesileyle taraflara, şiddeti körükleyecek eylemlerden Filistin ve Musevi halklarının barış ve esenliği adına kaçınmaları ve itidal çağrımızı yineliyoruz.'' 
     
</TEXT>
</DOC>
