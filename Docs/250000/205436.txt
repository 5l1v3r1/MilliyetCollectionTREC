<DOC>
<DOCNO> 205436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo31.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Yeni transferlerimizle yakında tanışacaksınız 
</HEADLINE>
<TEXT>

     Fenerbahçe Kulübü Başkanı Aziz Yıldırım, yeni yılda kulübe daha neler kazandırabileceklerini düşündüklerini belirterek, ''Yöneticilerimizin hepsi, ekonomik anlamda bu kulübe nasıl tavan yaptırabilirizin hesaplarını yapıyor. Gelin projelerinizle sizler de katkıda bulunun'' dedi. 
     Başkan Yıldırım, Fenerbahçe Dergisi'nin Ocak sayısındaki yazısında, 2003 yılının geride kaldığını, geriye dönüp bakmanın gereği olmadığını ifade ederek, ''Önümüzdeki dönem Fenerbahçe olarak, her kesimde ağırlığı hissedilen bir kulüp olmak gibi önemli ve büyük hedeflerimiz var. Yeni transferlerimizle de yakında tanışacaksınız. Ortaya her kesimin mutlu olacağı bir transfer tablosu çıkacaktır'' açıklamasını yaptı. 
     ''2004 yılında en büyük dileğim başarılı bir futbol takımı ile sezonu kapatmak'' diyen Yıldırım, ''Ancak şunu unutmayın ki, Fenerbahçe diğer branşları ile de yurtiçi ve yurtdışında başarılara imza atmaktadır'' dedi. 
     Yazısında Fenerbahçe'nin kendi televizyonunu kurmasına da değinen Yıldırım, şunları kaydetti 
     ''Bu gelişme Türkiye'deki diğer kulüplere örnek teşkil edecek olmasıyla birlikte, özellikle Fenerbahçe taraftarının güvenilir haber adresi olacaktır. Çünkü dünyanın önemli kulüplerinde TV ve medyaya yapılan yatırımlar, büyük gelir kaynakları olarak geri dönmektedir. Gazetelerin demogojik haber yaptırımları, transferlerdeki gereksiz fiyat artışlarının önlenmesi ve her şeyden önce taraftara birinci elden ulaşmak en büyük hedefimizdir. 
     Bu duygularla hepinizin yeni yılını kutluyor, sağlıklı ve başarılı bir 2004 yılı diliyorum.'' Öte yandan, Fenerbahçe Şükrü Saracoğlu Stadı'nda okul tribünün bulunduğu kale sahası içi ve dışındaki 80-85 metrekarelik kısım ile Migros tarafındaki 20-25 metrekarelik çim alanın, ikinci devre öncesinde yenilendiği bildirildi. 
     
</TEXT>
</DOC>
