<DOC>
<DOCNO> 247160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy14.html </URL>
<DATE> 2004/06/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gül ''Boğazların kapatılması sözkonusu değil'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İstanbul'da düzenlenecek NATO zirvesi nedeniyle alınan güvenlik önlemleri çerçevesinde boğazların kapatılmasının söz konusu olmadığını söyledi. 
     Gül, Dışişleri Bakanlığı'ndan ayrılırken konuya ilişkin bir soru üzerine, dün TBMM Dışişleri Komisyonu'na güncel dış politika konularında bilgi verdiğini belirterek, toplantıda ele alınan konularla ilgili basında yer alan haberlerin doğru olmadığını, bundan büyük üzüntü duyduğunu dile getirdi. 
     Komisyon ve meclisle yakın ilişki içinde olmayı arzu ettiklerini kaydeden Gül, şunları söyledi 
     ''Ama bazı konular var ki bunlar hassas konulardır. Bunlar eğer tam ve açık şekilde ifade edilmezse kapalı bir toplantıda konuşulan konular yarım, eksik, noksan dışarı anlatılırsa o zaman yanlış şeyler ortaya çıkar. İçeride konuştuğumuz şeyler ya aynen anlatılır, ya da orada kalır. Buna dikkat edilmediği için çok üzüldüm. Biz her şeyi rahat bir şekilde milletvekilleriyle paylaşmak isteriz. Buna dikkat edilmesi gerekir.'' ''Basında yer aldığı şekilde boğazların kapatılmasının söz konusu olmadığını'' belirten Gül, Montrö Anlaşması'nın geçerli olduğunu kaydetti. NATO toplantısının önemli bir zirve olacağını hatırlatan Gül, bu nedenle güvenlik tedbirleri ve düzenlemelerin yapılacağını, bu çerçevede bazı düzenlemelerin söz konusu olacağını, bunların da teknik konular olduğunu ifade etti. 
     Gül, '' Boğazlar kapatılıyor, Montrö Anlaşması'na aykırı işler yapılıyor gibi şeyler doğru değil'' diye konuştu. 
     Konuya ilişkin Gül'ün yaptığı yazılı açıklamada da şöyle denildi 
     ''Komisyon toplantısında ele alınan konularla ilgili basında yanlış ve çarpıtılmış haberlerin yer aldığını üzüntüyle müşahede etmekteyim. Basına kapalı nitelikteki bu toplantıda verdiğim ve özel nitelikli bilgilerin üstelik çarpıtılmış, eksik ve yanlış bir şekilde sızdırılmasından büyük üzüntü duyduğumu kamuoyumuza saygılarımla sunarım.'' Bakan Gül, Kıbrıs Rum kesimine yönelik Türkiye'nin Gümrük Birliği'nden doğan yükümlülükleriyle ilgili bir soru üzerine, ticaretle ilgili konularda bazı çalışmaların yapıldığını, bunun ötesinde bir şeyin söz konusu olmadığını söyledi. 
     Gül, bir başka soru üzerine de Irak Kürdistan Yurtseverler Birliği IKYB lideri Celal Talabani'nin gelecek hafta Türkiye'ye geleceğini belirtti. 
     DIŞİŞLERİ KAPANMA YOK ÖNLEM VAR 
     Dışişleri Bakanlığı, 28-29 Haziran'daki NATO zirvesinde boğazların kapatılmasının söz konusu olmadığını belirterek, Türkiye'nin sadece trafiği düzenleme hakkını kullanarak, zirve sırasında güvenlik sebepleriyle bazı tedbirler aldığını bildirdi. 
     Bakanlıktan yapılan açıklamada, basında Türk Boğazları'nın NATO zirvesi sırasında kapatılacağı yönünde çeşitli haberler yer aldığına dikkat çekilerek, ''Bu haberler gerçeği yansıtmamaktadır'' denildi. 
     İlgili makamların, güvenlik mülahazaları nedeniyle Türk Boğazları'ndaki deniz trafiğine ilişkin olarak bazı düzenlemelere gittiğinin kaydedildiği açıklamada, bu düzenlemelerin 1936 tarihli Montrö Boğazlar Sözleşmesi'ndeki geçiş rejimine halel getirilmeden yapıldığı vurgulandı. 
     Bu düzenlemelere göre, NATO zirvesi sırasında, Türk Boğazları'nda ''-Petrol, LPG veya diğer benzeri tehlikeli madde taşıyan gemilerin trafiği askıya alınacak. 
     -Yolcu ve savaş gemilerinin boğaz geçişleri zirve süresince devam edecek. 
     -Yukarıdaki kategorilerin dışında kalan diğer gemiler, daha önce olduğu gibi boğaz geçişlerini devam ettirecekler. Ancak bu gemilerin trafiği güvenlik gerekçeleriyle gerek görüldüğü takdirde askıya alınabilecek.'' Dışişleri Bakanlığı açıklamasında, bu tedbirlerin, bütün ülkelere duyurulduğu bildirilerek, ''Dolayısıyla Türk Boğazları'nın NATO zirvesi sırasında kapatılması söz konusu olmayıp, ülkemiz sadece trafiği düzenleme hakkını kullanarak, zirve sırasında güvenlik sebepleriyle bazı tedbirler almış bulunmaktadır'' denildi. 
     
</TEXT>
</DOC>
