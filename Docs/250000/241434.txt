<DOC>
<DOCNO> 241434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy20.html </URL>
<DATE> 2004/05/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Baykal, deklarasyon tartışmalarının TBMM Grubu'nda görüşülmesini istiyor 
</HEADLINE>
<TEXT>

     CHP Genel Başkanı Deniz Baykal'ın, 30 milletvekilinin olağanüstü kurultay istemini bir deklarasyonla açıklamalarının partiye zarar vereceğini ve bu konunun TBMM Grubu'nda görüşülmesi gerektiğini belirttiği öğrenildi. Grubun 26 Mayıs Çarşamba günü özel gündemle olağanüstü toplanması planlanıyor. 
     CHP Merkez Yönetim Kurulu'nun MYK Baykal başkanlığında basına kapalı olarak gerçekleştirilen toplantısında 30 milletvekilinin yayınladığı deklarasyon ile ilgili değerlendirmeler yapıldığı bildirildi. 
     Alınan bilgiye göre, parti tarihinde ilk kez milletvekillerinin bir deklarasyon yayınlayarak olağanüstü kurultay istediklerini belirten Baykal, kurultayın toplanması için bildiri yayınlanması değil imza toplanması gerektiğini kaydetti. 
     CHP'nin uzun süre kamuoyunda ''kurultaylar partisi'' olarak eleştirildiğini, bir süreden beri partinin derlenip toparlandığını ve bu izlenimi sildiklerini anlatan Baykal, ülkenin içinde bulunduğu koşullara da değinerek yapılanların sadece partiye değil Türkiye'ye de zarar vereceğini belirtti. 
     Partiye zarar verecek hareketler karşısında hiç kimsemin sessiz kalmaması gerektiğini belirten Baykal, yapılanların göz ardı edilemeyeceğini ve bu konunun parti grubunda tartışılması gerektiğini söyledi. 
     Başta MYK üyeleri olmak üzere Baykal'a destek veren milletvekillerinin grubun gelişmeleri değerlendirmek üzere 26 Mayıs Çarşamba günü, özel gündemle olağanüstü toplanması için başvuruda bulunmaları bekleniyor. 
     
</TEXT>
</DOC>
