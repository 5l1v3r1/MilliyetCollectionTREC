<DOC>
<DOCNO> 207335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo16.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Alex'te yüzde 49 şansımız hala var, Nobre'ye kefilim 
</HEADLINE>
<TEXT>

     Fenerbahçe Teknik Direktörü Christoph Daum, ''Aziz Yıldırım ve Fenerbahçe için çalışmak benim için bir şereftir'' dedi. 
     Christoph Daum, son günlerde medyada yer alan bazı haberlerde, başkan Aziz Yıldırım ile aralarında sorun varmış gibi gündem oluşturulduğunu belirterek, bunlara yanıt vermek amacıyla bir basın toplantısı düzenledi. 
     Daum, Kemer'de sarı-lacivertli takımın kamp yaptığı Limak Limra Otel'de düzenlediği basın toplantısında Fenerbahçe'de yaklaşan olağan genel kurul öncesi başkanla aralarında birtakım sorunlar varmış gibi gösterildiğini ifade ederek, ''Bunlar doğru değil. Ben Aziz Yıldırım ile çalışmaktan çok mutluyum. Başkan beni daha önce de 2 kez takımın başına getirmek istedi. Ancak bu isteği bu sene gerçekleşebildi'' dedi. 
     Alman teknik adam, Fenerbahçe'nin 2 önemli hedefi bulunduğunu ve ilk hedeflerinin lig şampiyonluğu olduğunu kaydederek, ''Şampiyonluk yarışını sürdürebilmek ve bu yarışın heyecanla devam etmesi için gereken bütün çalışmaları yapıyoruz. En düşük bir şansı yakaladığımızda, Fenerbahçe'yi şampiyon yapmak üzere çalışmalarımıza devam edeceğiz. İlk devre büyük takımlara karşı iyi futbol oynadık. Ligin diğer takımlarına karşı ise konsantre eksikliğinden puan yitirdik. İkinci devre bu eksiklikleri giderirsek, şampiyonluk yarışında biz de oluruz'' diye konuştu. 
     Christoph Daum, Türkiye Kupası 3. kademesinde eşleştikleri Samsunspor'a karşı ligde 3-0 yenildikten sonra tekrar oynayacak olmanın kendilerini pozitif yönde motive ettiğini anlatarak, şunları söyledi 
     ''Samsunspor maçında zor bir görev bizi bekliyor. Beni sevindiren bir şey var. Orada açık bir hesabımız var. Ligdeki 3-0'lık yenilgiyi hiçbirimiz unutmadık. Bu bizi olumlu yönde etkilemesi için bir nedendir. Gerekli cevabı sahada vereceğiz.'' 
     
     FENERBAHÇE İLE ÇALIŞMAK BENİM İÇİN ŞEREFTİR 

     Fenerbahçe Teknik Direktörü Daum, bugüne kadar yapılan transferlerin hepsinin kendi isteği doğrultusunda gerçekleştirildiğini bildirerek, bu konuda başkan Yıldırım'ın da sürekli destek olduğunu kaydetti. 
     Aziz Yıldırım'ın Türk futbolu adına büyük bir şans olduğunu söyleyen Daum, şunları ifade etti 
     ''İyi oyuncu almak çok zor. Bu ay içerisinde transferlerimizi gerçekleştireceğiz. Gece-gündüz çalışan yöneticilerimize ve sayın Aziz Yıldırım'a teşekkürlerimi iletiyorum. Şunun bilinmesini istedim ki, transfer konusunda hep birlikte çalışıyoruz. Yapılan bütün transferler benim isteğim doğrultusunda oldu. Aziz Yıldırım aldığım bütün kararları destekliyor. Fenerbahçe için sürekli kararlarımı destekleyen bir anlayış içerisinde. Aziz Yıldırım ve Fenerbahçe için çalışmak benim için bir şereftir. Onun Fenerbahçe'ye kazandırdıklarını ayrıntısıyla söylemek istemiyorum ama kazandırmak sadece kupaların kazandırılması değildir.'' Alman çalıştırıcı, Antalya kampına gelirken havalimanında gazetecilerle yaptığı sohbet toplantısında söylediklerinin yanlış anlaşıldığını ima ederek, ''Söylediğim şeyler yoruma açık, şampiyonluğu elde etmek zor. Gerçekçi olmak lazım. Düşüncelerim aynı ama burada farklı kelimelerle kendimi ifade etmek istedim. Ama bazen sadece duymak istediklerinizi alıyor olabilirsiniz. Bugünkü toplantıyı yapmam için de kimseden bir telkin almadım'' diye konuştu. 
     
     ALEX 

     Daum, Brezilya'nın Cruzeiro takımından almak istedikleri Alex'in transferinin şansının küçük de olsa arttığını söyledi. 
     Brezilyalı kulübün Rivaldo ile sözleşme yaptığını kaydeden Daum, ''Alex için şansımız küçük de olsa bu nedenle var. Yüzde hesabına dökecek olursak, yüzde 51 olmayacak gibi, yüzde 49 hala şansımız var'' dedi. 
     Alman teknik adam, Fenerbahçe'nin Alex'i transfer etmek için ekonomik sınırları bile aşarak gereğinden fazlasını yaptığını, ancak henüz mutlu sona ulaşamadıklarını ifade etti. 
     Alex'in dışında alternatiflerinin de bulunduğunu anlatan Daum, alternatif olarak düşündükleri isimlerle henüz pazarlığa girişmediklerini, kısa zaman içerisinde bu konuda girişimlere başlayacaklarını söyledi. 
     Ortega konusunda ise Arjantinli futbolcunun Fenerbahçe'ye geri dönme isteğinin ikinci planda kaldığını anlatan Daum, ''Avukatları ve menajerleri Ortega'nın kendisi hakkında daha fazla yetkiye sahipler. Mesele sadece onun gelmek istemesi değil. Kendinizi onun yerine koyun. 11 milyon dolar cezanız var ve bu halledilmediği sürece nasıl sakin bir şekilde kendinizi futbola konsantre edersiniz. İçinde bulunduğu ortam onun için de kolay değil'' dedi. 
     
     NOBRE 

     Daum, yeni transfer Brezilyalı Nobre'yi kasetten izlediğini, ancak bu futbolcuyu, çok güvendiği eski iş arkadaşlarının tavsiye ettiğini belirterek, ''Ben bu garantiyi veriyorum'' diye konuştu. 
     Almanya Birinci Ligi Bundesliga'da görev yaptığı yıllarda Almanya'ya Brezilyalı futbolcuyu en çok kendisinin getirdiğini ve bu nedenle Brezilya'da çevresinin çok geniş olduğunu vurgulayan Daum, şunları söyledi 
     ''Bayer Leverkusen'de bir arama tarama ekibi oluşturmuştum. Bu ekiple hala fikir alışverişi içerisindeyim. Onlara güveniyorum. Nobre'nin son 2 maçını izleyip bana detaylı bilgi verdiler. Ancak şunu da unutmamak lazım. Futbolcuların çoğu zaman farklı ülkeye gittiklerinde uyum sağlamaları kolay olmuyor. Ortega da iyi bir futbolcuydu ama uyum sorunu oldu. Nobre'nin uyum sorunuyla ilgili bir garanti veremem.'' 
     
</TEXT>
</DOC>
