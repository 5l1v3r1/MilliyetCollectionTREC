<DOC>
<DOCNO> 200459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/dunya/adun.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak halkı mahk m ABD askeri gardiyan 
</HEADLINE>
<TEXT>

   Son bir ayda 81 askerini kaybeden ABD , direnişçilere yardım ettiğinden şüphelendiği köyleri dikenli tellerle çevirerek tecrit ediyor 
      DIŞ HABERLER SERVİSİ 

   
   Amerikan işgal gücü Irak'ta son zamanlarda şiddetlenen direnişin belini kırmak için sert önlemlere başvuruyor. Son bir ayda 81 askerini kaybeden ABD işgal gücü, İsrail'in Filistin'de uyguladığı taktiği benimseyerek direnişçilerle birlikte ailelerini cezalandırmaya, hatta Saddam yanlılarına yardım ettiğinden şüphelendiği köyleri dikenli tellerle çevirerek öteki bölgelerden tecrit etmeye başladı. 
   New York Times'a göre, Irak'taki direnişi daha büyük bir güçle ezmeyi kararlaştıran ABD ordusu öncelikle direnişçilerin ailelerine yöneliyor. Amerikan askerlerine karşı saldırılar düzenlenen evler ile direnişçi ailelerinin evleri tıpkı İsrail'in Filistin'de yaptığı gibi buldozer ve tanklarla yerlebir ediliyor. Direnişçilerin aileleri de tutuklanıyor. Böylelikle ailelerine zarar geleceğini gören Saddam yanlılarının ya eylem yapmaktan vazgeçmesi ya da teslim olması umut ediliyor. 
   İkinci olarak özellikle Sünni üçgenindeki köyler dikenli tellerle çevriliyor. Bağdat'ın 80 km kuzeyindeki Ebu Hişma köyü bunlardan biri. Köyde yaşayanlara İngilizce olarak yazılmış birer kimlik belgesi verildi. Kimliği olmayanlar, etrafı dikenli telle çevrili, girişte Amerikalı askerlerin beklediği köye giremiyor. Kontrol noktasının önünde her zaman uzun kuyruklar oluşuyor. 
   
   'Filistin'den farkımız yok' 
   Gazeteye konuşan Tarık isimli köylü, bu duruma büyük tepki göstererek "Filistin'den bir farkımız kalmadı. Saddam'ın gitmesiyle bu hallere düşeceğimizi hiç beklemezdim" dedi. 
   Köydeki birliğin komutanı Yüzbaşı Todd Brown ise "Arapların kafa yapısını anlamak gerek. Tek anladıkları şey güç. Kuvvet, gurur ve vaziyeti kurtarmaktan başka birşey düşünmüyorlar" diyerek yeni uygulamayı savundu. 
   New York Times, haberinde, son zamanlarda Amerikalı askeri yetkililerin İsrail'e giderek incelemeler yaptıklarını, İsrailli askeri uzmanlarla görüştükleri bilgisine yer verdi. 
   
   
   
   
</TEXT>
</DOC>
