<DOC>
<DOCNO> 221173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yazar/pulur.html </URL>
<DATE> 2004/03/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Rahmetli Adnan Menderes'in yanlışı... 
</HEADLINE>
<TEXT>

   
   NE zaman Türkiye'nin sorunları tartışılsa, geçmişe gönderme yapılır "Türkiye iyi yönetilmedi" diye... 
   Yani 
   "Yönetenler beceriksizdi, memleketi nasıl yöneteceklerini bilmiyorlardı " 
   Mesela 
   Bir örnek verelim... 
   
   1950'li yıllar, Demokrat Parti iktidarda, Başbakan Adnan Menderes... 
   Ailenin büyük oğlu Yüksel Menderes, hukuk fakültesini bitirmiş, Cenevre'de siyasal bilimler okumuş ve Türkiye'ye dönmüştür. 
   O gece misafirler gittikten sonra Adnan Menderes, büyük oğlu Yüksel Menderes'e "Gel, biraz konuşalım " der, anne Berrin Menderes, diğer oğulları Mutlu ve Aydın da oradadır. Menderes büyük oğluna "Bizim yüzümüzü hep ağarttın, kara çıkartmadın, öğrenimi bitirdin... Bundan sonra ne yapmayı düşünüyorsun " diye sorar. 
   
   YÜKSEL Menderes, babasına gelecekle ilgili düşüncelerini anlatır 
   "Babacığım, ben her ne kadar siyasal bilgiler ve hukuk fakültelerini bitirerek öğrenimimi bu noktaya getirdim ama, benim öğrenime başladığımdan daha farklı imk nlar ortaya çıktı. Tabii bu konuda size yük olmak gibi bir düşünceyle değil ama, izin verirseniz serbest hayata atılayım." 
   
   HAYIR, hayır, rahmetli Adnan Menderes "iyi olur oğlum, tezgahını kur, bize de yardımın olur " filan demez, karşı çıkar 
   "Oğlum, ben siyasette ve devlet hizmetlerinde bulunduğum sürece senin serbest hayat diye bir düşüncen olmasın, ticaret yapamazsın. Orada ne alıp ne satacaksın Benim senden beklediğim devlet memuriyetine girmendir. Eğer bir ihtiyacın, bir eksiğin olduğu takdirde, bir baba olarak sana bu imk nı vermeyi elbette ki düşünürüm ve bunu da yapacağım. Ama ben devlet hizmetinde ve siyasette bulunduğum takdirde sen serbest mesleği, ticareti veyahut benzer şeyleri kesinlikle düşünme." x 
   
   GÖRDÜNÜZ işte, eskiler Türkiye'yi ne kadar yanlış yönetmişler, kendilerinin ticaret yapması bir yana, evlatlarının bile ticarete atılmasını önlemişler üstelik çocuklarını zengin işadamı arkadaşlarının desteğiyle Amerika'da filan da okutmamışlar 
   Bereket versin, önce Özal, arkadan Tayyip Erdoğan, bu yanlışlığı düzelttiler de Türkiye doğru yola girdi. 
   Artık "Ne yapalım, geçinemiyorum " diyerek ticarete devam eden ve çocukları zengin işadamlarının parasıyla Amerika'da okuyan bir başbakanımız var. 
   "Ne mutlu Türküm " demek yetmez, "Ne mutlu böyle bir başbakanı olan Türklere " demek gerekmez mi 
   
   x Olayın hayatta kalan tek tanığı Aydın Menderes, bu olayı rahmetli Muammer Yaşar'a anlatmıştır. Acılı Günler Tekin Yayınevi, 1987 
   
      
   
   
</TEXT>
</DOC>
