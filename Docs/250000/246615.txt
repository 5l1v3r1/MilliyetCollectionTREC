<DOC>
<DOCNO> 246615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur19.html </URL>
<DATE> 2004/06/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Adıyaman'da terör örgütü ile çatışma 3 terörist ölü ele geçirildi 
</HEADLINE>
<TEXT>

     Adıyaman'da, jandarma ekipleriyle terör örgütü PKK-KONGRA-GEL militanları arasında çıkan çatışmada 3 terörist ölü ele geçirildi. Kaçan teröristin yakalanması için bölgeye giden askeri aracın devrilmesi sonucu 11 jandarma eri yaralandı. 
     AA muhabirinin aldığı bilgiye göre, Adıyaman merkeze bağlı Kayaönü Köyü kırsalında arama tarama çalışmaları yapan jandarma timleri, PKK-KONGRA-GEL üyesi bir grup teröristle çatışmaya girdi. 
     4 kişi olduğu belirlenen teröristlerle çıkan çatışmada, ilk etapta 1 terörist öldürüldü. Kaçan 3 teröristin peşine düşen jandarma timleri, 2 teröristi daha ölü ele geçirdi. 
     Bu arada, kaçan teröristin yakalanması için bölgeye sevk edilen askeri araç, Gölbaşı-Adıyaman Karayolu'nun Yarbaşı Köyü yakınlarında şarampole devrildi. Kazada 6'sı ağır 11 jandarma eri yaralandı. 
     Yaralanan askerlerden 9'u Malatya Askeri Hastanesi'ne, 2'si Adıyaman Devlet Hastanesi'ne kaldırıldı. 
     Yetkililer, bölgede arama tarama çalışmalarının sürdüğünü kaydetti. 

     
</TEXT>
</DOC>
