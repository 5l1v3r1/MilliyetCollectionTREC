<DOC>
<DOCNO> 241530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/dunya/dun02.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam düzelmişken en büyük kriz 
</HEADLINE>
<TEXT>


ANKARA Milliyet 


İsrail'in Refah mülteci kampındaki sivillere tank ve helikopterlerle saldırması ve Başbakan Recep Tayyip Erdoğan ile Dışişleri Bakanı Abdullah Gül'ün buna verdikleri tepkiler, Ankara - Tel Aviv arasında nisan ayında tırmanan ve son günlerde düzeltilebilen ilişkileri yeniden krize soktu. 
Erdoğan'ın iki HAMAS liderinin öldürülmesi üzerine mart - nisan aylarında İsrail'i "terörist devlet" ilan etmesi ve planlı ziyaretleri ertelemesi üzerine Tel Aviv yönetimi Ankara'ya, "ilişkilerin geleceğinden kaygı duyduğu" mesajını göndermişti. Bu uyarının ardından Gül, 6 Mayıs'ta Dublin'de görüştüğü İsrail Dışişleri Bakanı Silavn Şalom'a sürekli ertelediği İsrail ziyaretini gerçekleştirme sözü verdi. İsrail'den de 2 ay içinde çok sayıda bakanın Ankara'yı ziyareti planlandı. Dışişleri Bakanlığı da, Ankara'nın Tel Aviv yönetimiyle ilişkilerini keseceği ve ortak savunma projelerini iptal edeceği yönünde Arap basınında çıkan haberleri yalanladı. İlişkiler tam krizi atlatmışken, Refah'ta sivillerin öldürülmesi ve Erdoğan'ın sert bir açıklamayla tepki göstermesi, iki ülke ilişkilerinde son yılların en büyük gerilimine yol açtı. Buna rağmen, üst düzey bir Dışişleri Bakanlığı yetkilisi, sürmekte olan ekonomik ve askeri ilişkilerin etkilenmeyeceğini vurguladı. 


</TEXT>
</DOC>
