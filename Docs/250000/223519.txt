<DOC>
<DOCNO> 223519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo21.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor'da Galatasaray maçı hazırlıkları... 
</HEADLINE>
<TEXT>

     Çaykur Rizespor, hafta sonu deplasmanda Galatasaray ile yapacağı maçın hazırlıklarını sürdürüyor. 
     Yeşil-mavili futbolcu Okan, Galatasaray maçının zor bir maç olacağını belirterek, ''Galatasaray ne kadar kötü olursa olsun, yine de Galatasaray'dır'' dedi. 
     Gaziantepspor'a şanssız bir şekilde yenildiklerini dile getiren Okan, ''Galatasaray'ı kupada 5-0 yenmiş olmamız bence bu maçı biraz daha zorlaştıracak. Çünkü onlarda bir hırs olabilir. Ama bizim de bulunduğumuz konum itibariyle mutlaka puan almamız gerekiyor. İyi hazırlandık. İnşallah puanla döneriz'' diye konuştu. 
     Ünal ise hedeflerinin Galatasaray maçından puan almak olduğunu vurgulayarak, ''Geçen hafta sahamızda istemediğimiz bir yenilgi aldık. Bunu telafi etmek için de Galatasaray'dan üç puan almak istiyoruz. İyi takım olduğumuzu biliyoruz. Bunun kanaatindeyiz. Ben hazırım. Hocamız bana şans verirse bunu en iyi şekilde değerlendireceğime inanıyorum'' dedi. 
     Çaykur Rizespor'un forvet oyuncusu Saffet ise Galatasaray'ın konumu itibariyle kolektif futboldan uzak bir takım olduğunu ifade ederek, ''Hedeften uzak olmaları bizim için bir avantaj, ama Galatasaray her zaman güçlü bir takım. Hafife alırsak bize zarar verir. Bu yüzden çok dikkatli olmalıyız. İyi bir hazırlık döneminden sonra İstanbul'a gideceğiz. Galatasaray'ın bu durumundan yararlanıp alacağımız galibiyetle bir üst sıraya çıkmak istiyoruz'' diye konuştu. 
     Kaleci Murat Şahin de ligde her maçın zor olduğunu kaydederek, ''Galatasaray maçı da zor bir maç olacak. Geçen hafta kaybettiğimiz puanları Galatasaray maçı ile telafi etmek istiyoruz. Gaziantepspor maçında iyi top oynadık. Ama değerlendiremedik. Galatasaray maçında iyi mücadele eder, iyi günümüzde olursak üç puanla döneriz'' dedi. 
     
</TEXT>
</DOC>
