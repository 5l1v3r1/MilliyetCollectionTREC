<DOC>
<DOCNO> 211254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko25.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Talat Gelişmeler oldukça ümit verici 
</HEADLINE>
<TEXT>

     KKTC Başbakanı Mehmet Ali Talat, Türkiye ile işbirliğinin çok üst düzeyde devam ettiğini ve büyük bir anlayış birliği olduğunu belirterek, ''Kıbrıs sorununun çözümünü birlikte ve kararlılıkla yürütüyoruz. Gelişmeler oldukça ümit vericidir'' dedi. 
     Talat'ın, Ömer Sabancı başkanlığındaki Türk Sanayicileri ve İşadamları Derneği TÜSİAD Yönetim Kurulu ile yaptığı görüşme yaklaşık 1 saat sürdü. 
     Görüşmenin ardından, basın mensuplarına açıklamalarda bulunan Talat, Kıbrıslılar için TÜSİAD'ın ortaya koyduğu gerek demokratikleşme, gerekse Kıbrıs sorununun çözümü konusundaki yaklaşımların çok uzun zamandan beri bir umut ışığı oluşturduğunu ifade ederek, şöyle dedi 
     ''Türkiye'de Kıbrıs sorununun çözümünün artık bir zorunluluk olduğu Türkiye bakımından da, Kıbrıs Türkü bakımından da bunun mutlaka gerekli olduğu TÜSİAD tarafından belki ilk önce ve çok net bir şekilde ortaya konmuştu. Bunun Kıbrıs Türk halkı üzerinde çok olumlu etkileri var, hala bu etkiler devam ediyor. Bu nedenle İstanbul'da bir çalışma içerisinde bulunduğum bugün TÜSİAD'ı ziyaret etmeyi bir görev bildim.'' 
     
     AB SÜRECİNİN ÖNÜ AÇILACAK 
     TÜSİAD'a teşekkürlerini ileten Talat, daha önceki yönetimler ve şimdiki yönetimin Kıbrıs Türkü'nün Mayıs 2004'ten önce bir çözümle AB'ye girmesi ve Türkiye'nin de bu bağlamda önünün açılması konusunda son derece duyarlı bir tutum içinde olduğunu vurguladı. 
     Talat, önemli günler yaşandığına dikkat çekerek, şunları kaydetti 
     ''Kıbrıs sorununun çözümünün belki de Türkiye'nin AB sürecinin önünü net ve kesin olarak açacağı önemli gelişmeler arifesinde bulunuyoruz. Türkiye'nin, Mayıs 2004'de Kıbrıs sorunu çözüldüğü takdirde, Aralık 2004'de görüşmelerin başlayacağı bir ortamı yakalaması kesinlikle olacak ve kaçınılamayacak bir gerçekliktir. Bu bakımdan biz, Kıbrıslı Türkler olarak, Türkiye ile işbirliği içinde hem Kıbrıs Türkü'nü, hem de Türkiye'nin AB sürecini, ayrıca Türkiye'nin bir büyük güç olarak dünyada uluslararası ilişkilerde oynadığı rolü arttırabilmek için tüm katkımızı yapmaya devam edeceğiz.'' Talat, Türkiye ile işbirliğinin çok üst düzeyde devam ettiğini ve büyük bir anlayış birliği olduğunu belirterek, ''Kıbrıs sorununun çözümünü birlikte ve kararlılıkla yürütüyoruz. Gelişmeler oldukça ümit vericidir. Önümüzdeki günlerde bu dinamizmi hep birlikte, Türkiye ve Kıbrıs olarak gözlemleyeceğiz ve yaşayacağız'' diye konuştu. 
     Mehmet Ali Talat, TÜSİAD Başkanı Ömer Sabancı, diğer yetkililer ve arkadaşlarını da Kıbrıs'a beklediklerini söyledi. 
     
</TEXT>
</DOC>
