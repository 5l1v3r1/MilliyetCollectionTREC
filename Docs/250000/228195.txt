<DOC>
<DOCNO> 228195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun12.html </URL>
<DATE> 2004/04/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
"Müslümanlar, gittikçe daha yoğun şekilde tehdit ediliyor..." 
</HEADLINE>
<TEXT>

     Almanya Müslümanlar Merkez Konseyi Başkanı Nedim İlyas, Müslümanların gittikçe daha yoğun şekilde hakaretlere maruz kaldığını ve tehdit edildiğini söyledi. 
     İlyas, Stuttgarter Zeitung gazetesine yaptığı açıklamada, ''Bize hakaret edilen ve tehdit edildiğimiz çok sayıda telefon ve elektronik posta alıyoruz. Gittikçe daha yoğun şekilde hakarete uğruyor ve tehdit ediliyoruz. Terörizmi bu kadar açık şekilde kınamamızdan rahatsızlık duyan din kardeşlerimiz de bizi arıyor'' dedi. 
     Bu nedenle bazı Almanlar tarafından, terörizmi yeteri kadar kınamadıkları yolunda belirtilen görüşlerin kendilerine haksızlık olduğunu ifade eden İlyas, ''Bu tür iddiaların ve suçlamaların tekrarlanması tüm Müslümanlar için gurur kırıcı. Müslümanlar Merkez Konseyi, yayımladığı yaklaşık 30 bildiride şiddet olaylarını açıkça kınamıştır'' diye konuştu. 
     İmamların geçmişte bu konuda ihmalleri olduğunu da söyleyen İlyas, imamların daha titiz davranmaları ve şüpheli gördükleri kişileri kendilerine bildirmeleri talimatını verdiklerini kaydetti. 
     Bazı şüpheli kişileri yetkili Alman makamlarına bildirdiklerini de söyleyen İlyas, ''Böyle davranmak, sadece bir vatandaşlık görevi değil, aynı zamanda dini bir görevdir'' dedi. 
     
</TEXT>
</DOC>
