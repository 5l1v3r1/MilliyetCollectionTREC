<DOC>
<DOCNO> 237685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/siyaset/siy04.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, Rumları sınırda tanısın' 
</HEADLINE>
<TEXT>



KKTC Cumhurbaşkanı Rauf Denktaş, Türkiye'nin Kıbrıs Rum Kesimi'ni tanımasının, Ada'daki sorunun çözümüne büyük katkı sağlayacağını belirterek, "Bence iyi olur" dedi. Gaziantep Üniversitesi Senatosu'ndan dün fahri doktora beratı alan Denktaş, konuşmasında, "Rumlarla barış yapmaya, Türkiye'nin haklarının kabul edildiği şartlarda AB'ye girmeye hazır olduklarını" söyledi. AB'ye giren Rumların "Türkiye bizi tanımak mecburiyetinde" dediğini anlatan Denktaş, şöyle devam etti "Başbakan Erdoğan, 'Tüm dünya Kıbrıs'ı tanıyor, biz tanımamışız ne olur' dedi. Bizim sınırlarımıza kadar KKTC'yi tanımış olan Türkiye, o sınırların ötesinde Rum devletini tanırsa ve, 'KKTC'yi tanıyorum, seni de tanıyorum ama olduğun yerde tanırım. Bu tarafa geçemezsin' diye dayatırsa, bu Rumlara en büyük tokat olur." 



</TEXT>
</DOC>
