<DOC>
<DOCNO> 232734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun22.html </URL>
<DATE> 2004/04/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İspanya Irak'tan çekilmemiz ABD ile ilişkilerimizi bozmamalı 
</HEADLINE>
<TEXT>

     İspanya Dışişleri Bakanı Miguel Angel Moratinos, İspanyol askerlerinin Irak'tan çekilme kararının İspanya-ABD ilişkilerine etki etmemesi gerektiğini söyledi. 
     El Pais gazetesinde bugün yayınlanan demecinde Moratinos, ''Irak'tan çekilme kararı, İspanya-ABD arasındaki ikili ilişkilere etki etmemeli. ABD, demokratik zaferin temel alındığı ve İspanya'daki gibi genel seçimlerde demokratik olarak halkın ifade ettiği bir arzusunu anlayabilen bir ülke. Buna saygı duyulmalı ve kabul edilmeli. İspanya ve ABD yeteri kadar yoğunlukta stratejik ilişkiye sahipler'' dedi. 
     Kararı, ''İspanyollara seçim vaadimizdi'' diye açıklayan Moratinos, şunları söyledi 
     ''BM Irak Özel Temsilcisi Lajdar Brahimi, BM Genel Sekreteri Kofi Annan ve BM'nin diğer önemli üyeleriyle görüştüm. Herkesin söylediği, Irak'ta yetkilerin 30 Haziran'da Irak Hükümeti'ne devredilmesinden sonra BM'nin tam siyasi ve askeri sorumluluk üstlenecek bir karar çıkartmasının çok zor olduğu yönünde oldu. Tutumumuzun ne olduğu üzerine daha fazla şüphe ve belirsizlik bırakmamayı tercih ettik ve askerlerin geri çekilmesi kararını aldık.'' Moratinos, Irak'tan askerlerin çekilmesi kararına yapılacak eleştirileri ''gülümsemeyle'' kabul edeceklerini de belirtti. 
     İspanya Dışişleri Bakanı, BM'nin içinde bulunduğu durumdan ''üzüntü duyduklarını ve düş kırıklığına uğradıklarını'' söylerken ''Irak'taki aktüel durumu değiştirmek ve dünyadaki tüm sorunlarda olabilecek en kısa zamanda siyasi mevcudiyetini tekrar elde etmesini sağlamak için BM'nin yapıcı ve aktif bir tutum almasına çalışacağız'' dedi. 
     AB'nin eski Ortadoğu Özel Temsilcisi Moratinos, İspanya'nın Ortadoğu'daki çatışmalarda ''tek taraflı bir tutum takınamayacağını, sorunun çözümünde anahtar konumda olabileceklerini'' savundu. 
     Moratinos, İspanya'nın dış politikasında önceliğin Avrupa olduğunu vurgulayarak, ''Avrupa, ABD'ye karşı tutum takınmıyor. Küreselleşen dünyanın iki büyüğü ABD ve AB sorumluluklarını üzerlerine almak zorundalar. Stratejik diyalog her zaman olmak zorunda. Aradaki farklılıklar olumlu sonuçlar doğurabilir'' değerlendirmesinde bulundu. 
     İspanya Dışişleri Bakanı olarak ilk yurt dışı resmi ziyaretini yarın AB Dönem Başkanı İrlanda'ya yapacak Moratinos, buradan Washington'a geçerek ABD Dışişleri Bakanı Colin Powell ve ABD Başkanlığı Ulusal Güvenlik Danışmanı Condoleezza Rice ile görüşecek. 

     
</TEXT>
</DOC>
