<DOC>
<DOCNO> 245025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko50.html </URL>
<DATE> 2004/06/03/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Babacan Bir nesil ilk defa tek haneli rakamları gördü 
</HEADLINE>
<TEXT>

     Devlet Bakanı Ali Babacan, Türkiye'de nihayet TÜFE'de de tek haneli enflasyon oranlarına ulaşıldığını, böylece enflasyonla mücadelede tarihi bir başarı elde edildiğini kaydederek, ''Türkiye'de bir nesil ömründe ilk defa TÜFE'de tek haneli rakamları görmüştür'' dedi. 
     Devlet Bakanı Babacan'ın makamından yapılan açıklamada, Mayıs ayı itibariyle 12 aylık tüketici fiyatları TÜFE artış hızının yüzde 8,88, toptan eşya TEFE fiyat artış hızının ise yüzde 9,56 olarak gerçekleştiği hatırlatıldı. 
     Enflasyonla mücadelede elde edilen bu başarının, tutarlı makro ekonomik politikaların ve bu politikaların arkasındaki güçlü siyasi iradenin bir sonucu olduğunu vurgulayan Babacan, bugüne kadar çeşitli iktidar dönemlerinde enflasyonla mücadele programlarının açıklandığını ancak hiç birinin başarılı olamadığını kaydetti. 
     Hükümetin iş başına geldiği günden itibaren verdiği tüm sözlerin ve hedeflerin arkasında durduğunu ve bu hedefleri gerçekleştirdiğini kaydeden Babacan, ''Büyük bir şeffaflıkla yürüttüğümüz ekonomi politikalarımız, gerek ekonomik birimlere gerekse halkımıza güven vermiş ve sağlanan bu güven ortamı enflasyonla mücadelede en önemli anahtar olmuştur'' dedi. 
     
     ''MAASTRICHT KRİTERLERİ MUTLAKA YAKALANACAK'' 
     Babacan, yüksek ve belirsiz enflasyonla mücadelenin hız kesmeden devam edeğinin ifade ederek, ''Önümüzdeki yıllarda Maastricht kriterleri mutlaka yakalanacaktır'' dedi. 
     Her ay açıklanan aylık fiyat artışlarıyla ilgili olarak konjonktürel gelişmelere bağlı çeşitli yorum ve analizler yapmanın mümkün olduğunun altını çizen Babacan, şöyle devam etti 
     ''Nitekim bazı aylarda kuraklık, don ve doğal afetlere bağlı olarak tarım fiyatlarının beklenenin üzerinde artması, petrol fiyatlarındaki düşüş veya yükselişin maliyetler üzerindeki etkisi gibi dışsal sayılabilecek faktörler aylık fiyat artışlarında etkili olmaktadır. Ancak, temellerin sağlam olduğu ekonomilerde bu gelişmeler enflasyonda kısa süreli etkide bulunmaktadır. Türkiye ekonomisi de gerçekleştirdiğimiz yapısal reformlarla temellerini gittikçe güçlendirmektedir.'' 
     
     GELİNEN NOKTA SON DERECE SEVİNDİRİCİ 
     Enflasyonda bugün gelinen noktayı son derece sevindirici olarak niteleyen Bakan Babacan, önümüzdeki aylarda dönem dönem artışlar görülebileceğini, ihtiyatla belirlenen yüzde 12 hedefinin halen geçerli olduğunu bildirdi. 
     Babacan, ''Bu hedef, üyesi olmak yolunda önemli adımlar attığımız Avrupa Birliği standartlarının oldukça üstündedir. Ancak enflasyonla mücadelede kararlılığımız aynen devam edecek ve AB standartlarına ulaşılacaktır'' dedi. 
     
</TEXT>
</DOC>
