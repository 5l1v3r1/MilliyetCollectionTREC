<DOC>
<DOCNO> 202106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/guncel/gun02.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu çetesinde üç subayın adı var... 
</HEADLINE>
<TEXT>

   Operasyon hazırlığı Albay Haluk Özer'in üç subayın çete lideri Yusuf Bayrak'la ilişkilerini tespit etmesiyle başladı 
   MESUT ÇATAK Bolu DHA 
   
   Bolu Dağı Operasyonu, çete lideri olduğu öne sürülen Yusuf Bayrak'la ilişkisi olduğu belirlenen üç subayın izlenmesiyle gerçekleşti. Operasyonun hazırlıkları Hava Kıdemli Albay Haluk Özer'in Ağustos 2001'de Bolu İl Jandarma Komutanlığı'na atanmasıyla başladı. Özer, emrindeki subay ve astsubaylar hakkında araştırma başlattı. 
   Jandarma Merkez Komutanı Yüzbaşı Feridun Yürümez'in, Abant ve D - 100 karayolu üzerindeki içkili restoranların ruhsatlarını usulsüz olarak iptal ettiği ve bu işyerlerini Bayrak'ın sahiplendiği saptandı. Yürümez hakkında Eylül 2002'de "görevi ihmal" suçlamasıyla dava açıldı. Mahkeme, Karaman'a atanan Yürümez'e verdiği sekiz ay hapis cezasını para cezasına çevirerek erteledi. Özer, 15 Ağustos 2003'te Jandarma Genel Komutanlığı Havacılık Daire Başkanlığı'na atandı. Bolu'dan ayrılmadan önce, Bolu İl Jandarma Alay Komutanlığı Asayiş Şube Müdürü Binbaşı Halil Batu ile Kaçakçılık Şube Müdürü Yüzbaşı Ahmet Soyçekiç'in Bayrak'la görüştüğünü belirleyen Özer, Ankara Jandarma Bölge Komutanlığı'na başvurarak subayların tayinini istedi. Batu Kırşehir'e, Soyçekiç de Afyon'a atandı. Tayinlerine itiraz eden iki subay Askeri Yüksek İdare Mahkemesi'ne başvurdu. Subayların atanmasıyla çetenin istihbarat bağlantısı kesilirken, Özer, görevi devralan Albay Remzi Çetin'e operasyonla ilgili bilgileri iletti. 
   Çetin de Bayrak'ın yakalanması için talimat verdi. Operasyonu devralan Jandarma Genel Komutanlığı, çete üyesi olduğu iddia edilenleri gözaltına aldı. 
   
   
</TEXT>
</DOC>
