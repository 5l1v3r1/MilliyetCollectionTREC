<DOC>
<DOCNO> 223123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko38.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Borç çevirme sorunu ortadan kalktı... 
</HEADLINE>
<TEXT>

     Devlet Bakanı Ali Babacan, Türkiye için artık borç çevirme sorununun ortadan kalktığını vurgularken, Türkiye'nin 'borçsuz değil, borç sorunu olmayan bir ülke' olacağını söyledi. 
     Çeşitli temaslarda bulunmak üzere bu sabah Amasya'ya gelen Babacan, Sanayi ve Ticaret Odası'nda yaptığı konuşmada, 2003 yılında Irak savaşı, İstanbul'daki terör olayları ve hiç beklenmeyen İmar Bankası'nın büyük yüküne rağmen, ekonomide iyi gelişmeler kaydedildiğini söyledi. 
     Enflasyonda kalıcı şekilde düşüş sağlandığını, 28 yıl sonra ilk defa tek haneli enflasyonun görüldüğünü anlatan Babacan, 2005 yılından itibaren TÜFE'de tek haneli rakamların hedef alınacağını kaydetti. 
     İç borçlanmada faizlerin düştüğünü, uluslararası piyasalardaki borçlanmalarda da iniş olduğunu bildiren Babacan, Türkiye için artık borç çevirme sorununun ortadan kalktığını söyledi. 
     Babacan, faizlerin hızla düşüşüyle birlikte Türkiye'nin borç sorunu olmayan bir ülke olacağını vurguladı. 
     Enflasyonun düşürülmesi sırasında diğer ülke örneklerinde büyümenin durduğu ve işsizliğin arttığını hatırlatan Babacan, ancak Türkiye'de geçtiğimiz yıl enflasyonda düşüş yaşanırken, yüzde 5'lik büyüme sağlandığını, işsizliğinde artmadığını söyledi. 
     Avrupa ülkelerinde ortalama işsizlik oranının yüzde 9'lar seviyesinde olduğunu belirten Babacan, ''Biz de ise Aralık ayı sonu itibariyle yüzde 10 civarında. Bir yıl önce bu oran yüzde 11 idi. Ancak yeterli mi Değil'' diye konuştu. 
     İşsizlikle mücadelede özel sektörün önemini her zaman vurguladıklarını kaydeden Babacan, bununla ilgili Teşvik Yasası çıkarıldığını hatırlattı ve Amasyalı işadamlarını, bu yasadan yararlanarak yeni yatırım yapmaya davet etti. 
     
     SEÇİM EKONOMİSİ YOK 

     ''Seçim ekonomisi bizim lügatımızda yok'' diyen Bakan Babacan, seçim var diye ne fazla harcama yaptıklarını ne de zamları ertelediklerini, ekonominin gereği neyse onu yaptıklarını söyledi. 
     İktidara gelmeleriyle birlikte çiftçi borçlarını yeniden yapılandırdıklarını, emekli maaşı ve asgari ücrete zam yaptıklarını kaydeden Babacan, tercihlerini dar gelirliden yana koyduklarını belirtti. 
     
     ZORUNLU TASARRUF 

     15 yıldır toplanan, ancak çözüm bulunamayan zorunlu tasarruflar için de 2.5 yıllık bir ödeme planı ortaya koyduklarını hatırlatan Bakan Babacan, nema ödemeleri kapsamında 1.1-1.4 katrilyon lira arasında bir rakamın bu ay ödeneceğini kaydetti. 
     Bu yıl için toplam 6 katrilyon liraya yakın bir ödemeden bahsettiklerini kaydeden Babacan, bunun da piyasaya canlılık getirmesi açısından önemli bir rakam olduğunu bildirdi. 
     
     YATIRIM DANIŞMA KONSEYİ TOPLANTISI 

     Hükümet olarak yatırım ortamının iyileştirilmesi için sürekli adımlar attıklarını da belirten Babacan, Pazartesi günü İstanbul'da gerçekleştirilen Yatırım Danışma Konseyi Toplantısı'na değinerek, burada uluslararası firmaların üst düzey yöneticilerinin önerilerinin dinlendiğini ifade etti. 
     Toplantının olumlu bir havada gerçekleştiğini ve yatırım ortamı açısından önemli olduğunu vurgulayan Babacan, katılanların kendisine ''Biz çok ülkenin başbakanıyla karşılaştık, eleştirilere bu kadar açık birini görmedik'' dediklerini aktardı. 
     Türkiye'ye çok yoğun bir ilgi bulunduğunu söyleyen Babacan, Türkiye'nin özellikle, AB sürecinin iyi yürümesiyle beraber uluslararası yatırımları cezbedecek bir ülke olacağına inandığını kaydetti. 
     Türk insanının yurtdışında Türkiye'dekinden daha fazla tasarrufu bulunduğunu, Türk insanının tasarruflarının bir kısmının geçtiğimiz dönemlerde yurtdışına kaçtığını anlatan Bakan Babacan, ''özellikle Irak Savaşı sonrası bu birikimlerin yavaş yavaş dönmekte olduğunu görüyoruz. Türkiye'deki ortama güven arttıkça, kendi insanımızın kaynağının Türkiye'ye dönmesi bizi sevindirir'' dedi. 
     Ekonomideki iyileşme trendinin sürdürülmesinin önemini de vurgulayan Babacan, oluşturulan güven ortamını bozacak hiçbir gelişmeye izin vermeyeceklerini kaydetti. 
     
     TEŞVİK YASASI 

     Babacan, çıkarılan Teşvik Yasası'nda eski yatırımların teşvik kapsamına neden alınmadığı yönündeki soruya yanıtlarken, teşvik kapsamındaki illerde eski tesislerin yeni alacağı işçilere aynı teşviklerin uygulanacağını, ancak mevcut işletmeler için teşviğe bütçe imkanlarının yeterli olmadığını kaydetti. 

     
</TEXT>
</DOC>
