<DOC>
<DOCNO> 219426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yazar/pulur.html </URL>
<DATE> 2004/03/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Maç biter laf bitmez... 
</HEADLINE>
<TEXT>

   
   MAÇ biter, lafı bitmez, hele maç Fenerbahçe - Galatasaray maçıysa, laf uzar gider, hatta geçmişteki maçlar bile konu edilir. Mesela birinci devre 3 - 0 mağlupken, ikinci devre dört gol atarak Fenerbahçe'nin 4 - 3 kazanması gibi, ya da, artık bu rekabetin, Fenerbahçeliler tarafından simgesi haline getirilmiş "altılık" maç gibi... 
   
   PAZAR günü oynanan maç da bunlardan biriydi, Fenerbahçe futbol uzmanlarının dediklerine göre ahım, şahım bir top oynamamış, maçı 2 - 1 gibi kritik bir sonuçla kazanmıştı ama, maç yine de önemliydi, hatırlanacaktı... 
   Çünkü, Fenerbahçe, puan cetvelinde, artık ona çok yabancı gelen, misafir bile edilmediği en üst sıraya gelip oturmuştu. 
   Üstelik bunu Galatasaray'ı yenerek yapmıştı. 
   Üçüncüsü birkaç edepsizin dışında, "elli binlik" Fenerbahçe seyircisi olay çıkarmadan, Galatasaraylı rakiplerine küfretmeden takımını desteklemiş, Galatasaray seyircisi, az da olsalar kimseyi tahrik etmemişlerdi. 
   Sahaya su şişeleri atılmadı mı, hatta içine çiş doldurulmuş plastik şişeler atılmadı mı, Galatasaray seyircisi, koltuk kırıp, helaları tahrip etmedi mi 
   
   ELBETTE bunların hepsi oldu... 
   Ama bunların "elli bine" oranı elliyi geçer mi 
   Demek ki, istenince oluyor, Fenerbahçe yönetiminin haftalardır taraftarları olumlu yönlendirmesi sonuç verebiliyor. 
   Daha önce de yazdık, Fenerbahçe yönetimi, ikinci devre başladığından bu yana akıllı davranıyor "Beşiktaş'ın önünü kesecekler, Fener'i şampiyon yapacaklar " kışkırtmasına kapılmıyor. 
   
   ERMAN Toroğlu ile Şansal Büyüka'nın maçlardan hemen sonra birlikte arz - ı endam ettikleri televizyon programı zaman zaman "ikili gösteriye" dönüşür, ama bu gösterinin başoyuncusu her zaman Erman Toroğlu'dur, Şansal Büyüka, onun gaflarını, ya da sivri çıkışlarını önlemek, yumuşatmak için uğraşır durur. 
   
   HANİ, huysuz, geçimsiz, dırdırcı kaynanalar vardır ya, sağ olsun Erman Toroğlu da onlara döndü. 
   Geçenlerde kalecinin, kale ağlarına astığı havluya taktı, pazar gecesi de, Fenerbahçe kalecisi Volkan'ın maçtan sonra formasını seyircilere atarken düşüp kolunun çıkmasına... 
   Aslına bakarsanız haklı, lakin öyle bir ifade ile anlatıyor ki 
   Volkan'ın düşüp kolunu sakatlaması, elbette ilerideki maçlar için, Fenerbahçe için kayıp, inşallah bedeli ağır olmaz. 
   Ama Erman Toroğlu'na bakarsanız, çocuğu neredeyse ipe çekecek "Ben idareci olsam basarım cezayı " diyor. 
   Belki formasını seyirciye atarken, sakatlanan ilk futbolcu Volkan ama, seyirciye forma atan ilk futbolcu o değil, yüzlerce binlerce var. 
   Sonunda Şansal Büyüka dayanamadı 
   "Ben sana katılmıyorum hocam " 
   "Ben de sana katılmıyorum " 
   Erman Toroğlu alemdir, alem, onun katıldığı programlar sadece futbol için seyredilmez ki 
   
      
   
</TEXT>
</DOC>
