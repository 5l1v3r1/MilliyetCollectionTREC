<DOC>
<DOCNO> 239761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo39.html </URL>
<DATE> 2004/05/13/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Neslihan Fransa'ya gitmek istiyorum 
</HEADLINE>
<TEXT>

     A Milli Bayan Voleybol Takımı'nın başarılı oyuncusu Neslihan Demir de milli takım olarak çok kısa bir sürede üst düzeye yükseldiklerini, deneyimsizlikleri nedeniyle de final maçlarında yitirdiklerini söyledi. 
     Kazanmak için deneyim gerektiğini, bunu çok maç yaparak elde edeceklerini belirten Neslihan, ''Polonya ve Almanya'ya yenildik. Ama bir daha oynasak, kazanacağımıza eminim'' dedi. 
     Ünü önemsemediğini, ancak voleybola bir katkısı olacaksa bunun medyada kullanılmasına karşı olmadığını ifade eden Neslihan, ''Voleybol popüler olsun isterim. O açıdan şöhret iyi. Yeter ki özel yaşamımıza girilmesin'' diye konuştu. 
     12 yaşında Eskişehir'de voleybola başladığını, 14 yaşında İstanbul'a gelerek Yeşilyurt'ta profesyonel olduğunu, aynı yıl milli formayı giydiğini anlatan Neslihan, gelecekte yurtdışında oynamak istediğini açıkladı. 
     İtalya'yı, voleybolun NBA'i olarak gösteren Neslihan, Japonya'dan transfer önerileri aldığını, ancak bir tercih yapması istenirse, Fransa'da oynama isteği bulunduğunu söyledi. 
     
</TEXT>
</DOC>
