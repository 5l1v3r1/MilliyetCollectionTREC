<DOC>
<DOCNO> 238054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun19.html </URL>
<DATE> 2004/05/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Alman Lider Merkel ABD, Türkiye'nin AB'ye girişini kendisi için istiyor 
</HEADLINE>
<TEXT>

     Alman Hristiyan Demokrat Birlik Partisi lideri Angela Merkel, ABD'nin Türkiye'nin AB'ye girmesini kendi çıkarı için isteyip istemediği sorusunun sorulması gerektiğini bildirdi. 
     Merkel, AB'nin genişlemesi konusunda Alman Die Zeit gazetesinin sorularını yanıtladı. "Avrupa'da şu anda başbakanlar ve bakanlar 'çekirdek Avrupa' tezini ve buna karşı 'stratejik Avrupa' tezini tartışıyorlar. Avrupa için daha önemli olan nedir, kimliği mi yoksa komşu bölgelerine vereceği ışık mı " sorusuna, Merkel, "Benim için kuşkusuz ki kimliği" diye yanıt verdi. 
     AB'nin sadece kimliğine sahip çıkarak Akdeniz bölgesi ve ek olarak Rusya'nın kapladığı komşu bölgelerde ortak istikrar alanları yaratma girişimi başlatabileceğini söyleyen Angela Merkel, "Fakat bu sadece bizim Avrupalı kimliğimizin güçlendirilmesiyle başarılabilir. Aksi taktirde sadece kendimizi aşırı büyütmüş oluruz fakat gerçek bir etki yerine getirilemez" dedi. 
     Görüşlerinin ABD yönetiminin her temsilcisi tarafından onaylanayabileceğini kaydeden Merkel, "Amerika'nın yapmadığı herşeyi bizim yüklenmemiz gerekmez, biz de birleşik bir Avrupayız ve kendimiz için de çalışmamız gerek" diye konuştu. 
     
     ABD NEDEN İSTİYOR 
     Angela Merkel, "ABD'nin acil konulardaki istemlerine karşı mı hareket etmemiz gerekiyor " sorusuna ise, "Evet normali budur. Şu sorulmalı Amerikalılar Türkiye'nin AB'ye girişini niye istiyorlar, kendi çıkarları için mi, Avrupa'nın çıkarları için mi Bu benim için ne olursa olsun Avrupa'nın kimliğiyle ilgili bir konudur. Türkiye'nin girişini şu an için yanlış görüyorum" karşılığını verdi. 

ANKA 
     
</TEXT>
</DOC>
