<DOC>
<DOCNO> 203873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/yazar/guclu.html </URL>
<DATE> 2003/12/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Miniklerin sınav yarışı 
</HEADLINE>
<TEXT>

   
   Üniversite başvuruları başladı, bitti. Dünden itibaren ise yeni bir heyecan dalgası başladı. Anadolu liseleri, fen liseleri, anadolu öğretmen liseleri, anadolu meslek liseleri ve anadolu teknik liseleri için başvurular dün start aldı. 5 Ocak'ta sona erecek. Kolej başvuruları ise şubat ayı içerisinde gerçekleşecek. 
   LGS yani Lise Giriş Sınavı başvurusu ile birlikte okul tercihleri de yapılacak. Bu yüzden şu günlerde başvurulardan çok hangi okulları seçelim sorusuna cevap aranıyor. 
   LGS'de toplam 12 okul tercih edilebiliyor. Bunlardan 5'i anadolu lisesi. Diğer 7 tercih ise fen lisesi, anadolu öğretmen lisesi ya da mesleki okullardan oluşuyor. 
   Adaylar bugün için yaptıkları tercihlerini, başarı durumlarını göz önünde bulundurarak, isterlerse 14 Haziran'da değiştirebilecekler. Bu yüzden eyvah geç kaldım diye paniğe kapılmalarına gerek yok. 
   
   En iyi okullar    İyi bir lise, üniversiteye girişin ve yabancı dil öğrenmenin garantisi olduğu için, veliler bu işi çok ciddiye alıyorlar. Haksız da sayılmazlar. Çünkü LGS'de başarılı olamayanın, ÖSS'de başarılı olma şansı yok değilse de fazla da değil... 
   Üniversiteye giriş sıralamasına baktığımızda LGS ile öğrenci alan okullar arasında, fen liseleri en önde geliyor. Anadolu liseleri, öğretmen liseleri ve diğer okullar diye de sıralanıyor. 
   Üniversiteye girişte tıp, diş hekimliği, eczacılık, mühendislikler gibi fen ve matematiğe yönelik alanları düşünen öğrenciler için fen liseleri iyi bir seçim. Ama sosyal bilimlere yönelecekler için aynı şeyi söylemek mümkün değil. Onlar için anadolu liseleri en doğru tercih olacaktır. 
   
   Tercihlere dikkat    Meslek liselerinin önündeki engeller hala kalkmadı. Bu yüzden üniversiteyi ciddi anlamda düşünenlerin ÖSS ile ilgili gelişmeleri yakından izlemeleri gerekiyor. 
   Veliler arasında ısrarla tartışılan konulardan birisi de hangi dilde eğitim yapan okullara öncelik verileceği. Genel eğilim İngilizceden yana. Ama en iyi anadolu liseleri olarak bilinen Galatasaray Fransızca, İstanbul Lisesi de Almanca eğitim yapıyor. 
   Bu durumda ya okul tercihi yapılacak ya da ille de İngilizce deniliyorsa bu okullardan vazgeçilecek. 
   Tercih sıralaması yaparken dikkat edilecek en önemli noktalardan birisi de il tercihi. İstanbul'da oturan İstanbul tercihleri yapabiliyor. Yani tercihlerini İstanbul için kullanacaksa, başka illeri tercih edemeyecek. Ya da farklı bir ili tercih edecekse İstanbul'dan okul seçemeyecek. Aynı durum diğer iller için de geçerli. Ankara ve İzmir, İstanbul tercihinde kendi illerini seçemeyecek. Ama diğer iller, kendi illerinin dışında İstanbul'u da yazabilecek. 
   Evet karmakarışık bir durum. Ama LGS kılavuzunda tüm bu ayrıntılar var. Önemli olan ayrıntılar arasındaki avantajı yakalayabilmek. 
   
   Başvuru için gecikmeyin    Özetin özeti Başvuru formlarını, çocuğunuzun öğrenim gördüğü ilköğretim müdürlüğünden alabilirsiniz. Araya yılbaşı tatili de gireceği için siz siz olun başvuruyu son günlere bırakmayın. Yoksa çocuğunuzun geleceğini karartmış olursunuz. 
   
      
   
   
</TEXT>
</DOC>
