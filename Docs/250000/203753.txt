<DOC>
<DOCNO> 203753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo21.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal Hedefimizin 9 puan gerisindeyiz 
</HEADLINE>
<TEXT>

     Gençlerbirliği Teknik Direktörü Ersun Yanal, takımının ilk yarıdaki performansını değerlendirerek, ''Hedefimizin 9 puan gerisindeyiz'' dedi. 
     Sezona başlarken transfer döneminde kaynaklanan sorunlar nedeniyle çok önemli oyuncular kaybettiklerini belirten Yanal, ''Geçen sezon gönüllerin şampiyonu olan Gençlerbirliği, transfer döneminde iyi niyetinin kurbanı olunca A ve B planlarını gerçekleştiremedi. Bu nedenle de ilk yarı sonrasında istediğimiz yere gelemedik'' diye konuştu. 
     Kırmızı-siyahlı takımın teknik direktörü, ligin ilk yarısında istenilen hedeften uzak olduklarını ancak ikinci yarıya umutla baktıklarını söyledi. 
     Lige büyük hedeflerle başladıklarını vurgulayan Yanal, şöyle devam etti 
     ''Hem UEFA Kupası'nı, hem Lig Kupası'nı, hem de Türkiye Kupası'nı hedefliyoruz. Geçen yıl oynadığımız futbol, ligde elde ettiğimiz derece ve kupada final oynamamız bu sezon hedef olarak ne yapmamız gerektiğini söylüyordu. Ligin final karşılaşmalarında takımımızın uğradığı haksızlıklar kamuoyu tarafından ibretle izlendi. Her şeyiyle zirveyi hak eden takımımız 'gönüllerin şampiyonu' oldu.'' Transfer dönemi ile ilgili gelişmelere de açıklık kazandıran Başkent ekibinin teknik direktörü, daha önce anlaşmaya vardıkları futbolcuların bünyelerine katılamaması nedeniyle çok büyük sıkıntılara girdiklerine dikkati çekerek, '' A , hatta B planını bile gerçekleştiremedik. Ahmed Hassan ve Thomas'ı son güne kadar elimizde tutmak istesek bile bunu gerçekleştiremedik. Bütün bu gelişmeler ligin başında oynadığımız Elazığspor maçıyla başlayan ve Diyarbakırspor maçı ile devam eden hayal kırıklıklarına yol açtı. Kamuoyunun da takip ettiği bariz haksızlıklara maruz kalan takımımız, lig organizasyonuna karşı güvenini yitirdi. Bu atmosfere rağmen taraflı tarafsız bütün futbolseverler tarafından şu an ligin en iyi futbolunu oynayan ekip olarak gösteriliyoruz. Puanları alamasak da geleceğe umutla bakıyoruz'' ifadelerini kullandı. 
     Trabzonspor maçından sonra kendilerine olan güvenlerinin arttığını kaydeden Yanal, buna kamuoyunun desteği de eklenince Avrupa Kupaları'nda ve ligde daha iyi yerlere geleceklerini belirtti. 
     Yanal, UEFA Kupası'nda 3. tura yükselmelerinin altında futbolcularının Avrupa hırsının bulunduğunu ifade ederek, sözlerini şöyle tamamladı 
     ''Geçen yıl transferde iyi niyetimizden kaynaklanan bir takım boşlukları tekrar yaşamamak için tedbir aldık ve bunu yaşama geçirdik. Gençlerbirliği geleceğe umutla bakıyor, bu umutlarını da gerçeğe dönüştürecek. Tüm bunları oyuncularıma ve kulübüme güvenerek söylüyorum.'' 
     
</TEXT>
</DOC>
