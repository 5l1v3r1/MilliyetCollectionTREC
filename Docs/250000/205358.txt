<DOC>
<DOCNO> 205358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun35.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bombalı mektup da Avrupa Savcılar Birliği'ne gönderildi 
</HEADLINE>
<TEXT>

     Hollanda'nın Lahey kentindeki Avrupa Savcılar Birliği Eurojust'a da bir bombalı mektup gönderildiği bildirildi. 
     İtalyan haber ajansı ANSA, Bologna'daki savcılık ve güvenlik kaynaklarına dayanarak verdiği haberde, Lahey'deki Eurojust'a bir bombalı mektup gönderildiğini belirtti, ancak başka ayrıntıya yer vermedi. 
     Öte yandan, İtalya'nın Bologna kentinden postaya verilen bombalı mektuplarda kullanılan adres belirlendi. 
     Eylemcilerin zarfların üzerine adres olarak, Bologna'daki ''Casa Editrice Europea'' adlı bir yayınevinin adresini kullandıkları bildirildi. Gönderen yerine, eski dönemlerdeki ünlü bir Fransız anarşist olan Emile Henry isminin yazıldığı belirtildi. 
     Avrupa Komisyonu Başkanı Romano Prodi'nin hedef seçildiği 27 Aralık'tan bu yana, Avrupa Savcılar Birliği Eurojust'a yönelik bu eylemle birlikte bombalı mektup eylemlerinin sayısı 4 yükseldi. 
     
</TEXT>
</DOC>
