<DOC>
<DOCNO> 214256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun33.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Atkins Diyeti"nin mucidi Dr. Atkins obez çıktı 
</HEADLINE>
<TEXT>

     Tartışmalı ''düşük karbonhidrat, yüksek protein'' diyetinin mucidi Amerikalı Dr. Robert Atkins'in öldüğü zaman 116 kilo olduğu ve kalp rahatsızlığı bulunduğu bildirildi. 
     The Wall Street Journal gazetesinin haberine göre, bir doktorun Tıbbi Sorumluluk İçin Doktorlar Komitesi'ne sunduğu raporda, Atkins'in kalp krizi geçirdiği ve hipertansiyon sorunu olduğu belirtildi. 
     Nisan ayında ölen Atkins'in 1.80 boyunda ve 116 kilogram ağırlığında olduğu, kilosuyla ABD Hastalıkları Önleme ve Kontrol Merkezi'nce obez ya da aşırı şişman olarak değerlendirildiği kaydedildi. 
     Atkins'in dul eşi Veronica, geçen ay New York Belediye Başkanı Michael Bloomberg'den, kocasının şişman olduğunu söylediği için özür dilemesini istemişti. 
     Veronica Atkins, doktorların, kocasının sağlık sorunlarının onun diyetiyle ya da herhangi bir diyetle ilgisi olmadığı konusunda kendisini ikna ettiklerini söylemişti. 
     Atkins Doktorlar Konseyi Başkanı Stuart Trager, Atkins'in kalp rahatsızlığının miyokart kökenli olduğunu, bunun de viral enfeksiyondan kaynaklandığını düşündüklerini söyledi. 
     Trager, Atkins'in aşırı kilolarının hastalık koşulları ve komada kalmasıyla ilgili olduğunu, yoksa yaşamının çoğunda ince olduğunu açıkladı. 
     Atkins, geçen Nisan ayında, buz tutan kaldırımda yürürken düşerek başını vurmuş, kaldırıldığı New York Weill Cornell Tıp Merkezi'nde 72 yaşındayken ölmüştü. 
     Dr. Atkins'in, 1970'li yıllarda ortaya attığı ''düşük karbonhidrat, yüksek protein'' diyeti, kolesterolü yükselttiği, böbrek sorunlarına neden olduğu ve kemiklerdeki kalsiyumu azalttığı gerekçeleriyle eleştirilmişti. 
     
</TEXT>
</DOC>
