<DOC>
<DOCNO> 236275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur19.html </URL>
<DATE> 2004/04/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
''Neşter Operasyonu'' davasında ''görevsizlik'' talebine ret 
</HEADLINE>
<TEXT>

     SSK'ya iyileştirici tıbbi malzeme alımına ilişkin ''Neşter Operasyonu'' davasında, ''görevsizlik'' ve ''mal varlıkları üzerindeki tedbirin kaldırılması'' talepleri reddedildi. 
     Ankara 2 No'lu DGM'de görülen davanın bugünkü duruşmasına, sanıkların bir bölümü ve avukatları ile müdahil avukatları katıldı. 
     Cumhuriyet Savcısı Ömer Suha Aldan, müfettiş ve murakıp raporları ile sanıkların Rekabet Kurulu kararını nasıl elde ettiklerine ilişkin telefon kayıtlarını gelecek oturum mahkemeye sunacağını belirterek, esas hakkındaki görüşünü bildirmek için süre talep etti. 
     Duruşmada söz alan sanık avukatları, müvekkillerinin malvarlıkları üzerindeki tedbirinin kaldırılmasını ve görevsizlik kararı verilmesini talep etti. 
     Esas hakkındaki iddialarını hazırlamak için süre isteyen müdahil avukatları, sanıkların malvarlıkları üzerindeki tedbirin kaldırılmasına yönelik istemin reddini talep etti. 
     Mahkeme Başkanı Yunus Karabıyıkoğlu, sanık avukatlarının müvekkillerinin mal varlıkları üzerindeki tedbirinin kaldırılması ve görevsizlik kararı verilmesine ilişkin taleplerinin reddine karar verildiğini açıkladı. 
     Karabıyıkoğlu, Cumhuriyet savcısına esas hakkındaki mütalaasını hazırlaması, müdahil avukatlarına da esas hakkındaki iddialarını bildirmeleri için süre verildiğini belirterek, duruşmanın ertelendiğini kaydetti. 
     İddianamede, 59 sanık hakkında 1 yıl ile 64.5 yıl arasında değişen hapis cezaları isteniyor. 
     
     CD DAVASI 

     Bu arada, ''Neşter Operasyonu'' soruşturması sırasında sanıkların telefon dinleme kayıtlarının bulunduğu CD'lerin kopyalarının Ankara DGM emanetinden para karşılığı alındığı iddiasıyla, işadamı Mehmet Nazif Edin, avukatı Nurullah Albayrak, emanet memuru Tamer Seher ve Edin'in şoförü Enver Toprak hakkında açılan davaya da Ankara 2 No'lu DGM'de devam edildi. 
     Edin, Albayrak ve Seher'in katıldığı duruşmada esas hakkındaki görüşünü açıklayan Cumhuriyet Savcısı Ömer Suha Aldan, emanette, ''Neşter Operasyonu'' soruşturması sanıklarının telefon görüşmelerine ilişkin çok sayıda delil niteliğinde CD olduğunu ifade etti. Savcı Aldan, CD'lerin dosyaya intikali konusunda mahkemece bir karar verilmeden, bir kısmının, soruşturma sırasında Edin'in avukatlığını üstlenen Albayrak'ın girişimiyle DGM emanet memuru Seher'den kopyalarının alındığını belirtti. 
     Adli emanetlerin adliyelerin korunaklı yerleri olduğunu, buralardan hakim ve savcı kararı olmadan eşya çıkarılamayacağını anlatan Savcı Aldan, sanıkların delil niteliğindeki CD'lerin kopyalarını çıkararak suç işlediklerini bildirdi. 
     Savcı Aldan, kopyaları alınan CD'lerden bir tanesinin Mehmet Nazif Edin'e, diğerlerinin ise ''Neşter-2'' kapsamında haklarında soruşturma yürütülen Haldun Erdavran ile İhsan Coşkun'a ait olduğunu belirtti. 
     Edin ve Toprak hakkında 4422 sayılı Çıkar Amaçlı Suç Örgütleriyle Mücadele Yasası'nın 10 1. maddesi uyarınca 2'şer yıldan 3'er yıla kadar hapis cezası talep eden Savcı Aldan, Albayrak ve Seher'in suç işledikten sonra pişman olmaları ve hazırlık soruşturmasına yardımcı oldukları gerekçesiyle, 4422 sayılı Yasa'nın 10 1 ve 14 c. maddesinin 2. cümlesi uyarınca 1 yıl 8'er aydan 2 yıl 6'şar aya kadar hapsini istedi. 
     Sanık ve avukatlarının esas hakkındaki savunma için süre istediği duruşma, ertelendi. 
     
</TEXT>
</DOC>
