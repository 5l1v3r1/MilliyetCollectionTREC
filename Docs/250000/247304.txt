<DOC>
<DOCNO> 247304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/spo15.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ulusoy eleştirdi 

FUTBOL Federasyonu Başkanı Haluk Ulusoy, birilerinin yolunu kesmeye çalıştığını belirterek, "Aday olamamam söz konusu değil. Yolumu kesmeye çalışmasınlar. Benim yolumu ancak sandıkta delege keser'' dedi. Ulusoy, "7 yıldır işimden, ailemden ayrı kalarak Türk futboluna hizmet verdim. Türk futbolu tavandaydı da, tabana mı getirdim Türk futbolunu başarıdan başarıya koşturdum" diye konuştu. Mehmet Ali Yılmaz'ı da eleştiren Ulusoy, "Trabzon'un beni desteklemesine niye kızıyor anlamıyorum. Şikeyi ağıza almak bile yanlıştır. Teknik adamlar ve futbolcular namussuzlukla suçlanıyor. Çok ayıp ediyorlar" ifadelerini kullandı. 

'Şike kalkacak' 

FUTBOL Federasyonu Başkanlığı'na aday olan Mehmet Ali Yılmaz göreve geldiği takdirde ilk olarak kulüplerin gelirlerini artırmak için yeni yöntemler arayacaklarını söyledi. Yılmaz, "Kulüpler daha çok nasıl kazanır, onu bulmaya çalışacağız. Ayrıca şike ve teşvik ortadan kalkacak. Benim hemşerilerim benden rahatsız oluyormuş, çok üzüldüm" dedi. Mehmet Ali Yılmaz, açıklanan genel kurul tarihinin yasayla çelişkili olduğunu da iddia etti. 

Formula 1 yeni dünyada 

FORMULA 1'de iki haftalık aradan sonra heyecan Kuzey Amerika'ya taşınıyor. Sezonun yedinci yarışı olan Kanada Grand Prix'sinin sıralama turları bugün yapılacak. Gilles Villeneuve pistinde TSİ 20.00'de başlayacak sıralamada gözler yine bu pistte yedinci kez kazanarak rekorlarına bir yenisini eklemek niyetinde olan Ferrari sürücüsü Michael Schumacher'in üzerinde olacak. Ferrari pilotları Schumacher ve Barichello Kanada'daki ilk antrenmanlarda da en iyi zamanları elde ettiler. 

Şenoğlu yarı finalde 

ÇİN'İN başkenti Pekin'de düzenlenen 50 bin dolar toplam ödüllü "Ericsson Cup" ITF Uluslararası Tenis Turnuvası'nda İpek Şenoğlu, çiftlerde yarı finale yükseldi. Şenoğlu, Litvanyalı Liga Dekmeijere ile birlikte Çinli rakipleri Chen Yangcgong ve Gao Quanching'i 6-1 ve 7-5'lik setlerle yendi. 

Ayhan transfer oldu 

AVRUPA şampiyonu ve dünya ikincisi milli atlet Süreyya Ayhan, Gaziantep Büyükşehir Belediyespor'dan Toplu Konut İdaresi Spor Kulübü'ne geçti. Ayhan "Beni bu günlere getiren kulübüme çok teşekkür ediyorum. Şimdi çok iyi şartlarla Toplu Konut İdaresi Spor Kulübü'ne geçtim. Şu an çok daha rahat olimpiyatlara hazırlanacağım" dedi. 

Yusuf'un mutlu günü 

FENERBAHÇE'NİN geçtiğimiz yıl Gaz iantepspor'a kiraladığı futbolcusu Yusuf Şimşek, dün Antalya Porto Bello Hotel'de yapılan törenle dünyaevine girdi. Hayatını Nilüfer Aydoğmuş ile birleştiren Yusuf'un şahitliğini Milli Takım Teknik Direktörü Ersun Yanal yaptı. 


</TEXT>
</DOC>
