<DOC>
<DOCNO> 236676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko24.html </URL>
<DATE> 2004/05/02/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
MADO'dan sıcak dondurma... 
</HEADLINE>
<TEXT>

     Merkezi Kahramanmaraş'ta bulunan MADO Dondurma kırmızı biberli, bulgurlu, karpuzlu, avakadolu dondurmadan sonra ''Uzakdoğu usulü'' sıcak dondurma üretmeye başladı. 
     Mado Dondurma Yönetim Kurulu Üyesi Erdal Kambur, yaptığı açıklamada, uzun süredir sıcak dondurma üretimi için sürdürdükleri çalışmaların olumlu sonuç verdiğini söyledi. 
     Sıcak dondurma fikrinin ilk anda insanların kafasında soru işareti bıraktığını ifade eden Kambur, ''Denemelerimizden çok olumlu sonuçlar aldık. Biz 30 aydır merkez ve şubelerimizde sıcak dondurma yapıyorduk. Ancak, üzerinde durduğumuz özel sosu ve kızartma kaplamasıydı. Çalışmalarımızın başarıya ulaşmasından sonra şubelerimizde sıcak dondurma satışı yapmaya başladık'' diye konuştu. 
     Kambur, sade dövme dondurmasını, porsiyon olarak kızgın sıvı yağda kızarttıklarını, dışının sıcak olmasına karşın içinin normal dondurma tadında olduğunu kaydetti. 
     Sıcak dondurmanın çok farklı bir lezzet olduğunu ve dondurmayı farklı damak tadına sahip birçok kişiye test ettirdiklerini ifade eden Kambur, şöyle konuştu 
     ''Hamburger ekmeği içine koyduğumuz sade dövme dondurmayı 'donburger' adıyla sunduğumuzda da garip karşılanmıştı ancak kısa sürede insanlar bu dondurmayı benimsedi. Sıcak dondurmayı da en kısa sürede tüketicilerimize sunmak için titiz bir çalışma içerisindeyiz. Amacımız çeşitlerimizi arttırarak, sağlıklı bir besin olan dondurmanın daha çok tüketilmesini sağlamak.'' 
     
</TEXT>
</DOC>
