<DOC>
<DOCNO> 248203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur31.html </URL>
<DATE> 2004/06/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Resim sergisinin "nü" tablolarını tahrip ettiler .. 
</HEADLINE>
<TEXT>

     İzmir'in Narlıdere Belediyesi'nce düzenlenen resim kursuna katılanların yıl sonu sergisinde yer alan 7 ''nü'' tablo, kimliği belirsiz kişilerce bıçakla tahrip edildi. 
     Belediye yetkililerinden alınan bilgiye göre, Narlıdere Belediyesi Mustafa Hazar Resim Atölyesi öğrencilerinin Atatürk Kültür Merkezi'nin zemin katında açtığı yıl sonu sergisi, kimliği belirsiz kişilerin saldırısına uğradı. 
     Saldırının, kültür merkezinde bir okulun yaptığı yıl sonu etkinliği sırasında, yaşanan yoğunluktan faydalanarak görevlilere görünmeden salona giren kişilerce gerçekleştirildiği, 40 resim içinden sadece ''nü'' formundaki 7'sine yöneldiği ve bu resimlerin bıçakla tahrip edildiği bildirildi. 
     Narlıdere Belediye Başkanı Abdül Batur, olayı ''nefretle kınadığını'' belirterek, şunları kaydetti 
     ''Yapılan saldırı, çok ilkel ve çirkin. Çağdaşlık yolunda ilerleyen Türkiye'ye yakışmayacak bir davranış. Biz insanlarımız kültür sanata ilgi duysun diye atölyeler kurup, eğitim veriyoruz. Birileri bu insanların can verdiği resimleri katlediyor.'' Bu arada, kursiyerlerin sergiyi mevcut haliyle sürdürme kararı aldıkları, bıçakla tahrip edilen tabloların da sergideki yerlerini koruyacağı bildirildi. 
     
</TEXT>
</DOC>
