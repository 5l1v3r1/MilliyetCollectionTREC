<DOC>
<DOCNO> 200916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo27.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zaferle tarih değişecek 
</HEADLINE>
<TEXT>

     Beşiktaş Şampiyonlar Ligi'ndeki son kozunu Almanya'da oynuyor. Kartal, Schalke Arena Stadı'ndaki maçta Chelsea'yi yendiği takdirde tarihi bir başarıya imza atacak ve ikinci tura çıkacak. 
     Bu hafta, Türk futbolu Avrupa sahnesinde yeni bir sınava girerken, ilk mücadeleyi bu gece Beşiktaş verecek. Şampiyonlar Ligi'nde, bugüne kadarki en yüksek performansını gösteren Siyah-Beyazlılar UEFA kararıyla Schalke Arena'da oynayacakları maçta, grup lideri Chelsea'yle karşılaşıyor. 
     Gelsenkirchen'deki Schalke Auf Arena Stadı'nda 21.45'te başlayacak zorlu karşılaşmayı, İsveçli hakem Anders Frisk yönetecek. 
     
     Giunti kart cezalısı 

     İngiltere'deki ilk maçı 2-0 kazanan Beşiktaş, bu akşamki karşılaşmadan da galip ayrılması durumunda, grup birincisi olarak tarihinde ilk kez 2. tura yükselecek. Beraberlik ve yenilgi durumunda ise Sparta Prag-Lazio maçından çıkacak sonuca göre UEFA Kupası'nı garantileyen Beşiktaş'ın durumu belli olacak. Siyah beyazlılarda kart cezalısı Giunti ve sakat olan Ahmet Dursun yok. Chelsea'de ise Crespo, Gudjohnsen, Petit ve Veron sakat. Beşiktaş'ın başarılı savunmacısı Ronaldo ise siyah-beyazlı formayla 100. resmi maçına çıkacak ve dalya diyecek. 
     

BEŞİKTAŞ Cordoba, Zago, Ronaldo, Emre, Kaan Dobra, Tayfur, Pancu, A.Yıldırım, İbrahim, Sergen,İlhan CHELSEA Cudicini, Johnson, Gallas, Terry, Bridge, Lampard, Makelele, Duff, Joe Cole, Hasselbaink, Mutu STAT ARENA SAAT 21.45 HAKEM Anders Frisk TV STAR      Tarihin eşiğinde 
     Beşiktaş, bu gece turu geçmesi halinde tarihi bir başarıya imza atacak. 
     Tarihinde 3. kez Avrupa Şampiyonlar Ligi'nde mücadele eden siyah-beyazlılar, daha önce 2. tura çıkamamıştı. 2. tur şansını ilk kez yakalayan Beşiktaş, Chelsea karşısındaki son maçında başarılı olursa, tarihinde ilk kez 2. tur sevinci yaşayacak. 
     Şampiyonlar Ligi'nde 7 puanla, en çok puan topladığı sezonu yaşayan Beşiktaş, tarihinde ilk kez bu ligde bir deplasman galibiyeti, İngilizlere karşı ilk galibiyetini ve İtalyanlara karşı ilk deplasman beraberliğini elde etti. 
     Siyah-beyazlıların, Avrupa Şampiyonlar Ligi'nde sezonlara göre puan durumu şöyle 
     

Sezon O G B M A Y P 1997-98 6 2 - 4 6 9 6 2000-01 6 1 1 4 4 17 4 2003-04 5 2 1 2 5 5 7      53 bin 574 bilet satıldı 
     Gelsenkirchen kentindeki Arena AufSchalke stadında oynanacak maç için az sayıda özel loca biletleri dışında toplam bin 574 biletin satıldı. 
     Schalke 04 kulübü tarafından yapılan açıklamada, biletli taraftarlara, TSİ 21.45'te başlayacak maça mümkün olduğu kadar erken saatte gelmeleri ve toplu taşıma araçlarını tercih etmeleri, biletsiz taraftarlara da artık bilet bulamayacakları için boşuna gelerek trafiği aksatmamaları çağrısında bulunuldu. 
     Stat kapılarının TSİ 19.00'dan itibaren seyircilere açılacağı ifade edilen açıklamada, taraftarların sıkı güvenlik kontrolünden geçecekleri, bu nedenle havai fişek ve tehlike yaratabilecek diğer eşyaları beraberinde getirmemeleri gerektiği kaydedildi. 
     Raineri İşimiz çok zor 
     Chelsea'nin teknik direktörü Claudio Ranieri, maçla ilgili olarak ''Galatasaray-Juventus maçını izledikten sonra anladım, Türkiye'deki atmosferi burada da yaşacağız'' dedi. 
     UEFA'nın kararından dolayı üzgün olduklarını belirten Ranieri, ''Maçı İstanbul'da oynamayı biz de isterdik. 1 ay önce Türkiye'deydim. Oradaki atmosferden ve gösterilen ilgiden çok memnundum. UEFA'nın kararı nedeniyle burada oynamak zorunda kaldık'' diye konuştu. 
     
     Lucescu söylüyorsa doğrudur 

     Ranieri, Beşiktaş Teknik Direktörü Mircea Lucescu'nun, takımını Milan'a, Sergen'i de Totti'ye benzetmesi hatırlatıldığında ise ''Lucescu bunu söylüyorsa, ona inanıyorum, doğrudur'' karşılığını verdi. 
     Lucescu Beraberlik bize yetmez, Prag'ı beklemeyeceğiz 
     Beşiktaş Teknik Direktörü Mircea Lucescu, ''Grubun son maçı, herkes ilk 5 maçta çok bilgi ve tecrübe topladı. Takımlar artık birbirini tanıyor'' dedi. 
     İki takımın da grup birinciliği için sahaya çıkacağını söyleyen Lucescu, ''Prag'da neler olacağını düşünmeden oynamak istiyoruz. Ayrıca, Chelsea de 2 ay önceki Chelsea değil. Geçen zaman zarfında alt yapılarını oluşturdular, bazı oyuncularının yerlerini daha iyi saptadılar'' diye konuştu. 
     Bu geceki maçın Londra'daki maçtan daha zor olacağını tahmin ettiğini belirten Lucescu, şunları söyledi 
     ''Giunti'nin oynamaması bizim için büyük kayıp, ama merak etmeyin, sahaya 11 kişiyle çıkacağız. Londra'da 45 dakika 10 kişi oynamıştık. Umarım aynı şey, tekrar başımıza gelmez. Bizim birçok maçımızda, düdükten sonra topa vuranlar oldu. Bu tür şeyler hep bizim başımıza geliyor. Maçlarda seyirci baskısının hakemi etkilediğini düşünüyorum. Bu maça verilen hakemi iyi tanıyorum. Tüm taraftarlarımız iyi bir atmosfer yaratsın ki, bizim orada başımıza gelen, burada da onların başına gelsin.'' 
     
     Tayfur Bizim için tarihi maç 

     Kaptan Tayfur da İngiltere'de böyle bir olay olsa bile gidip orada oynayacaklarını belirterek, ''Sporla terörü ayırt etmek gerekir. Bizim için tarihi bir maç. Burada oynamakla ilgili tereddütlerimiz vardı. Ancak, gurbetteki seyirciler bu maçı, milli maç gibi gördüler ve o atmosferi oluşturdular. Maçı bekliyoruz'' dedi. 
     "Devler Ligi'nin efendisi" Lucescu 
     Beşiktaş Teknik Direktörü Mircea Lucescu, Avrupa Şampiyonlar Ligi'nde 2. turlara alışık. 
     Bu lige Galatasaray'ın başında iki kez katılma şansı bulan Rumen teknik adam, bu iki sezonda da takımını 2. tura çıkarmayı başarmıştı. 
     Türk takımlarını Avrupa Şampiyonlar Ligi'nde ilk kez 2. tura çıkaran, ilk kez çeyrek final oynatmayı başaran Lucescu, bu kez Beşiktaş ile aynı başarıyı yakalamak peşinde. 
     Beşiktaş'ın, bu gece 2. tur şansını elde etmesi halinde Lucescu, Türk takımlarının başında katıldığı tüm Şampiyonlar Ligi mücadelelerinde 2. tur sevincini yaşamış olacak. 
     Lucesculu Galatasaray, Şampiyonlar Ligi'nde oynadığı 26 maçta 9 galibiyet, 9 beraberlik, 8 yenilgi alırken, 29 gol atıp, 34 gol yedi ve 36 puan topladı. Beşiktaş ise Lucescu döneminde bu sezon tarihinde ilk kez 2. tura yaklaşırken, 5 maçta 2 galibiyet, 2 yenilgi, 1 de beraberlik aldı. 
     Böylece Lucescu, Türk takımlarının başında Avrupa Şampiyonlar Ligi'nde toplam 31 maça çıkarken, 11 galibiyet, 10 beraberlik, 10 da yenilgi elde etti. Lucescu'nun başındaki Türk takımları Şampiyonlar Ligi'nde toplam 34 gol atıp, 39 gol yedi ve 43 puan topladı. 
     Rumen teknik adam, Türk ekiplerinin başında Avrupa Şampiyonlar Ligi'nde en çok maç oynayan, en çok galip gelen ve en çok puan toplayan teknik adam oldu. 
     
     İlk sezonda çeyrek final 

     Lucescu, Galatasaray'ın başındaki ilk sezonunda takımını Avrupa Şampiyonlar Ligi'nde çeyrek finale taşıyarak, bir ilke imza attı. 
     2000-2001 sezonunda ilk grubu Avusturya'nın Sturm Graz takımının ardından 2. sırada tamamlayan Galatasaray, 2. turda da İspanya'nın Deportivo ekibinin ardından 2. oldu ve adını çeyrek finale yazdı. Çeyrek finalde İspanya'nın Real Madrid takımını İstanbul'da 3-2 yenen Lucesculu Galatasaray, rövanşı 3-0 yitirip elendi. 
     Rumen çalıştırıcı, 2001-2002 sezonunda ise Galatasaray'ı tarihinde ikinci kez 2. tura çıkarmayı başardı. 
     İngilizlerle 6. maç 
     Avrupa Şampiyonlar Ligi'nde yarın İngiltere'nin Chelsea takımıyla karşılaşacak Beşiktaş, bugüne kadar İngiliz takımlarıyla 5 maç yaparken, 1 galibiyet, 2 yenilgi ve 2 beraberlik aldı. 
     Siyah-beyazlılar, Avrupa kupalarında İngiliz ekiplerine 3 gol atarken, kalesinde 9 gol gördü. 
     1982-83 sezonu Avrupa Şampiyon Kulüpler Kupası 1. turunda Aston Villa ile eşleşen ''Kara Kartallar'', yaptığı 2 maçta da galibiyet yüzü göremedi. 
     İngiltere'deki ilk maçı 3-1 kaybeden Beşiktaş, rövanşta ise golsüz berabere kaldı ve elendi. 
     Siyah-beyazlılar, 2000-2001 sezonunda da Avrupa Şampiyonlar Ligi H Grubu'nda, İngiltere'nin Leeds United takımıyla eşleşti. Leeds'teki maçı 6-0 kaybeden Beşiktaş, İstanbul'da rakibiyle golsüz berabere kaldı. 
     ''Kara Kartallar'', son olarak yarınki rakipleri Chelsea karşısında Londra'da 2-0 galip gelerek, İngiliz takımları karşısındaki ilk galibiyetine bu sezon ulaştı. 
     
     Chelsea 2-1 önde 

     Beşiktaş'ın rakibi Chelsea ise 4. kez Türk takımları ile karşılaşacak. 
     Daha önce 1999-2000 sezonunda Avrupa Şampiyonlar Ligi'nde Galatasaray ile eşleşen Chelsea, İstanbul'da 5-0, evinde de 1-0 kazandı. 
     İngiliz ekibi, Türk takımlarıyla yaptığı maçlarda, ilk yenilgiyi bu sezon Beşiktaş karşısında aldı. 
     
</TEXT>
</DOC>
