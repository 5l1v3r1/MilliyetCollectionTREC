<DOC>
<DOCNO> 233938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur22.html </URL>
<DATE> 2004/04/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Samsun'da ''Denktaş'a destek'' yürüyüşü... 
</HEADLINE>
<TEXT>

     Samsun'da, KKTC Cumhurbaşkanı Rauf Denktaş'a referandum konusunda destek amacıyla yürüyüş düzenlendi. 
     Bazı sivil toplum örgütleri, siyasi partiler ve sendikaların destek verdiği yürüyüşe katılan yaklaşık 150 kişilik grup, Irmak Caddesi'nde toplandıktan sonra Cumhuriyet Caddesi'ni takiben Anıt Park'ta bulunan Atatürk Anıtı önüne geldi. 
     İstiklal Marşı'nı söyledikten sonra saygı duruşunda bulunan katılımcılar, daha sonra üzerinde ''Denktaş seninle beraberiz'' yazılı bir çelengi anıta bıraktılar. 
     Grup adına bir basın açıklaması okuyan Türk Ocakları Samsun Şubesi Başkanı Prof. Dr. Nazmi Polat, referandumda ''hayır'' yanlısı olduklarını belirterek, ''Çözüm adı altında dayatma ile gelen oldu bittiye 'hayır' diyoruz'' dedi. 
     Basın açıklamasının ardından bir süre KKTC Cumhurbaşkanı Denktaş lehinde slogan atan grup, daha sonra dağıldı. 
     
</TEXT>
</DOC>
