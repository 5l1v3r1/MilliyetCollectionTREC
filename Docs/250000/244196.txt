<DOC>
<DOCNO> 244196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy04.html </URL>
<DATE> 2004/05/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Unakıtan "Bu yıl 22 üniversiteye 18.9 trilyon lira aktarıldı" 
</HEADLINE>
<TEXT>

     Maliye Bakanı Kemal Unakıtan, bu yıl içinde 22 üniversiteye bakanlığının yedek bütçesinden 18 trilyon 957 milyar lira aktarıldığını açıkladı. 
     Unakıtan, DYP Iğdır Milletvekili Dursun Akdemir'in yazılı soru önergesine verdiği yanıtta, 2003 Mali Yılı Bütçe Kanunu'nun ilgili maddeleri uyarınca Maliye Bakanlığı'na özel gelir ve özel ödenek kaydedilen miktarları gerektiğinde iptal etme yetkisi verildiğini hatırlattı. 
     Bakan Unakıtan, bu yetki dayanılarak 2003 yılı içerisinde özel gelir kaydedilerek, çeşitli sebeplerle kullanılmamış bulunan üniversitelerin araştırma projelerine ilişkin 117 trilyon 175 milyar liralık tutarın iptal edilerek genel bütçeye gelir kaydedildiğini bildirdi. 
     Bu uygulamanın araştırma projelerine zarar vermediğini öne süren Unakıtan, Hükümet'in araştırma ve geliştirme projelerine destek vermeye devam ettiğini kaydetti. 
     Bu yıl Maliye Bakanlığı bütçesinin yedek ödenek tertibinden 22 üniversiteye 18 trilyon 957 milyar lira aktarıldığını bildiren Unakıtan, özel ödenek kaydedilen miktarların üniversite yönetim kurulunca gerekli görüldüğü takdirde, her bir proje için avans verilerek kullandırıldığını ifade etti. 
     
</TEXT>
</DOC>
