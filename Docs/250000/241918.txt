<DOC>
<DOCNO> 241918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun26.html </URL>
<DATE> 2004/05/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Moskova'da Türk haftası... 
</HEADLINE>
<TEXT>

     Moskova'daki Türk haftası dün akşam verilen bir resepsiyonla duyurulurken, Türk haftası bugün Kempinski Otel'de Türk mutfağının tanıtıldığı toplantıyla başladı. 
     Kültür ve Turizm Bakanı Erkan Mumcu'nun da bugün başlayan etkinliklere katılması beklenirken, Mumcu'nun belindeki rahatsızlık nedeniyle son anda uçaktan indiği ve tedavi için Ankara'da kaldığı bildirildi. 
     Kempinski Otel'de Türkiye'den getirilen aşçıların hazırladığı birbirinden güzel Türk yemekleri, katılımcılar tarafından beğeniyle tüketildi. 
     Türkiye'nin Moskova Büyükelçisi Kurtuluş Taşkent, dün akşam Türk haftasının tanıtımı için düzenlenen resepsiyonda yaptığı konuşmada, iki ülke ekonomik ilişkilerinin giderek geliştiğini ve karşılıklı yapılacak bu Türk ve Rus haftaları kültür etkinliklerinin de ilişkileri pekiştireceğini söyledi. 
     Taşkent, daha sonra Başbakan Recep tayyip Erdoğan'ın geceye gönderdiği mesajı okudu. 
     Erdoğan mesajında, iki ülke kültür bakanlıkları arasında varılan mutabakat çerçevesinde 2004 yılında Moskova'da Türk haftası, 2005 yılında da Türkiye'de Rus haftası düzenlenmesi kararının alındığını hatırlatarak, ''Bu, ülkelerimiz arasında gelişen çeşitli ilişkilerin pekişmesine katkıda bulunduğu gibi, daha sonra karşılıklı olarak ülkelerimizde Türk ve Rus yılı ilan etmenin de temellerini atmıştır'' dedi. 
     Türk haftası çerçevesinde, ''Anadolu Ateşi'' dans grubu da Kremlin Sarayı'nda konser salonunda bu akşam ve yarın akşam iki gösteri yapacak. 
     Çağdaş Türk resim sanatından örnekler sergisiyle Türk süsleme sanatından örnekler, geleneksel Türk el sanatları ve fotoğraf sergileri, Konya Türk Tasavvuf Müziği Topluluğu'nun tasavvuf müziği ve Sema gösterisi, Çocuklar için Hacivat-Karagöz gölge tiyatrosu, Rus Ulusal Filarmoni Orkestrası'nın Rengin Gökmen yönetiminde Türk Devlet Opera ve Balesi opera solist sanatçılarına eşlik etmesi, Maksim Gorki'nin ''Ayak Takımı'' adlı tiyatro eserinin sahnelenmesiyle devam edecek etkinlik, ünlü pop yıldız Tarkan'ın 2 ve 3 Haziran tarihlerinde vereceği konserle sona erecek. 
     Tarkan'ın daha önce sadece 1 gün olarak düşünülen konseri, Rusların yoğun ilgisi ve biletlerin hemen tükenmesi üzerine, organizatörler tarafından ikinciye çıkarıldı. 
     Organizatörler, yaklaşık 15 bin kişilik kapasitesi bulunan Lujniki Spor Salonu'nda yapılacak konserlerin biletlerinin tükendiğini de açıkladılar. 
     
</TEXT>
</DOC>
