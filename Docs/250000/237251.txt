<DOC>
<DOCNO> 237251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo07.html </URL>
<DATE> 2004/05/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye Kupası'nın tüm istatistikleri... 
</HEADLINE>
<TEXT>

     Trabzonspor ile Gençlerbirliği takımları arasında yarın İstanbul'da yapılacak finalle 42. sahibini bulacak Türkiye Kupası, şimdiye dek 31 kez çift, 10 kez de tek maç şeklinde düzenlendi. 
     Türkiye Kupası 1965-66, 1966-67, 1983-84, 1985-86, 1989-90, 1990-91, 1999-2000, 2000-01 ve 2001-02 sezonlarında tek, diğer sezonlarda ise çift maçlı finallerle sahibine ulaştı. 
     
     HÜKMEN GALİBİYET VE KURAYLA GELEN KUPALAR 

     Türkiye Kupası'nın 41 yıllık geçmişinde kupalar 1'er kez hükmen galibiyet ve kura sonucu sahiplerini buldu. 
     1963-64 sezonunda Galatasaray ile Altay takımları arasında yapılan final maçının ilki 0-0 berabere sonuçlandı. Rövanş maçı ise hükmen Galatasaray lehine tescil edildi. Böylece kupa tarihinde ilk kez bir maç hükmen sonuçlanmış oldu. 
     Öte yandan, 1966-67 sezonunda Altay ile Göztepe arasında yapılan final maçı 2-2 berabere sonuçlandı. Kupayı, kura atışı sonucu Altay müzesine götürürken, yine kupa tarihinde bir ilk gerçekleşti. 
     
     UZATMALARDA GÜLENLER 

     Türkiye Kupası şimdiye dek 4 kez uzatma dakikalarının sonuçlarına göre havaya kaldırıldı. 
     Tek maçlı finallerde 1983-84 sezonunda Trabzonspor Beşiktaş'ı 2-0, 1990-91 sezonunda Galatasaray, Ankaragücü'nü 3-1, 1999-2000 sezonunda da Galatasaray, Antalyaspor'u 5-3 yenerek, kupaya uzandı. 
     1995-96 sezonunda ise Galatasaray, ilk maçta 1-0 yendiği ezeli rakibi Fenerbahçe ile rövanşı Kadıköy'de oynadı. Normal süresi 1-0 Fenerbahçe'nin üstünlüğüyle kapanan maçın uzatma bölümünde 1 gol atan Galatasaray, ilk maçtaki avantajıyla kupayı kazanmayı bildi. 
     
     PENALTILARLA KAZANILAN KUPALAR 

     Türkiye Kupası'nın 41 yıllık geçmişinde şimdiye dek 3 takım kupayı penaltı atışları sonucu müzesine götürdü. 
     1975-76 sezonunda Galatasaray ile Trabzonspor takımları arasındaki finalin her iki maçı da tarafların 1-0 galibiyetiyle sona erince, penaltı atışlarına geçildi. Seri penaltı atışları sonucu rakibini 5-4 yenen Galatasaray, kupayı kazandı. 
     1997-98 sezonunda ise Beşiktaş ile Galatasaray finalde karşı karşıya geldiler. Her iki maç da 1-1 berabere sonuçlanırken, seri penaltı atışları sonucu rakibine 5-3 üstünlük sağlayan siyah-beyazlılar, mutlu sona ulaşan ekip oldu. 
     Kupanın 2000-2001'deki sahibi de penaltı atışlarıyla Gençlerbirliği oldu. Fenerbahçe ile Kayseri'de karşılaşan Ankara ekibi, 2-2 sona eren normal süre ve uzatma dakikalarının ardından seri penaltı atışlarıyla rakibine 6-3 üstünlük kurarak, kupayı müzesine götürdü. 
     
     EN İLGİNÇ FİNAL 

     Türkiye Kupası tarihinde en ilginç finallerin başında 1991-92 sezonunda Trabzonspor ile Bursaspor arasında oynananı geliyor. 
     Bursa'da yapılan finalin ilk maçını 3-0 kazanan yeşil-beyazlılar, rövanş için Trabzon'a oldukça büyük avantajla gitti. 
     Hüseyin Avni Aker Stadı'ndaki rövanş maçının hemen başında 1 de gol bulan Bursaspor, ''artık kupayı kazandım'' gözüyle baktığı maçı 5-1 yitirerek, büyük bir şok yaşadı. Bordo-mavili ekip ise üst üste attığı 5 golle adeta bir futbol mucizesini gerçekleştirdi ve Türkiye Kupası tarihindeki en ilginç finali sonrası kupayı müzesine götürdü. 
     
     EN FARKLI SKORLU FİNALLER 

     Kupada şimdiye dek en farklı skorlu galibiyeti, bu sezonun finalistlerinden Gençlerbirliği elde etti. 
     Başkent takımı, 1986-87 sezonunda Eskişehirspor ile Ankara'da yaptığı maçı 5-0 kazanarak, 41 yıllık Türkiye Kupası geçmişinde en farklı skora ulaştı. 
     1991-92 sezonunda ise Trabzonspor, kendi evindeki rövanş maçında Bursaspor'u 5-1 yenmişti. 
     Bu arada 2001-2002 sezonunda Kocaelispor, Beşiktaş'ı Bursa'daki finalde 4-0 yenerek, tarihi skorlardan birisine imza attı. 
     
     EN ÇOK RASTLANAN SKOR 1-0 

     Türkiye Kupası finallerinde en çok rastlanan skor 1-0 olarak dikkat çekiyor. 
     Finaldeki maçlardan 16'sı 1-0, 10'ar tanesi 2-0 ve 2-1, 9'u 0-0, 8'i 1-1, 5'i 3-0, 4'ü 3-1, 2'şer tanesi 2-2 ve 3-2, 1'er tanesi ise 5-0, 5-1, 5-3 ve 4-0 sonuçlandı. 
     Bu arada 1 maç hükmen, 3 maç da penaltı atışlarıyla sonuçlandı. 
     
</TEXT>
</DOC>
