<DOC>
<DOCNO> 200332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/yazar/guclu.html </URL>
<DATE> 2003/12/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK başkanı neden atanmadı 
</HEADLINE>
<TEXT>

   
   Yeni YÖK başkanının cuma akşamı atanacağına yönelik pek çok işaret vardı. Ama cuma öğleden sonra, nedense sil baştan yeni istişareler yapılmış. Kulağımıza gelen bilgiler bu yönde. 
   Oysa Gürüz'ün görev süresinin cuma akşamı dolacağı, 4 yıl önceden belliydi. Bildiğimiz kadarı ile Cumhurbaşkanı Sezer'in başkanlık koltuğuna atayacağı isim de kafasında şekillenmişti. Ama orası Ankara. Her an, her şey sil baştan yeniden değişebilir. 9. Cumhurbaşkanı Demirel'in politikada bir, iki saat çok önemli demesi bu yüzden... 
   YÖK Başkanı Gürüz, cuma akşamı, masasını toplayıp kuruma veda ederken, aynı saatlerde açıklanan yeni başkana görevini teslim etmesi çok şık olurdu. Bu devir teslimin, yarın yapılacağını söyleyenler de var. Ama adım gibi biliyorum ki, Gürüz, hoşuna gitmeyen bir başkan atanırsa böyle bir törene katılmaz. Dolayısı ile yeni başkanın göreve başlayışı, soğuk bir ortamda gerçekleşir. Oysa devlette devamlılık esastır. 
   Önceki gün bir kez daha görüldü ki hiç kimse, hiçbir koltukta ömür boyu kalamıyor. Ama giderken arkada bir hoş seda bırakabilmeli. Birkaç gündür bakıyorum da Gürüz gidiyor diye üzülen tek Allah'ın kulu yok. Belki de var da biz göremiyoruz. Oysa pek çok kurumda, başkanlar, bakanlar, yöneticiler görevden ayrılmadan günlerce önce veda turlarına çıkar, ardından da personeli ya da sevenleri çiçekler ve gözyaşları ile uğurlardı. Ama Gürüz'ün vedasında bunlardan hiçbirisine şahit olmadık. 
   İçlerinde en vefak r yine rektörler çıktı. Üniversitelerarası Kurul toplantısı için Ankara'da bir araya gelmişken kendisine bir de veda yemeği verdiler... 
   Cumhurbaşkanı Sezer'e, Başbakan Erdoğan'a, Milli Eğitim Bakanı Sezer'e ve daha pek çok kuruma veda ziyareti yapamamasının nedeni, aralarının limoni olması. Sadece onlarla mı 8 yıl önce göreve atandığı ilk saatlerde, bu müjdeyi verdiği gazetecilere ve medya kuruluşlarına veda turuna çıkma olasılığı da yok gibi. Çünkü eski sıcaklığı bulması mümkün değil. 
   Bir insan kendisini ancak bu kadar yıpratır. Ama o küllerinden yeniden bir kahraman yaratmayı çok iyi biliyor. Karadeniz Teknik Üniversitesi Rektörlüğü'nden ve TÜBİTAK Başkanlığı'ndan ayrıldığında da durumu, bugünkünden farklı değildi. Ama YÖK Başkanı olduğunda eskileri unutturup yeni bir başlangıç yapmıştı... 
   8 yıl görevde kaldı. Bu az bir süre değil. Yaptıklarının çok daha fazlasını yapabilirdi. Ama o hep farklı amaçların peşinde koştu. Artıları da çok. Eksileri de. Keşke geriye dönüp baktığında, ileriye yönelik dersler çıkarabilse. Ama hiç sanmıyorum Eminim, h l her konuda kendini haklı görmeye devam ediyordur. 
   Çünkü bu, o. Değişmesini beklemek sanki hayalin de ötesinde bir şey. 
   Önceki görevlerinden sonra açıkta kaldığında, kimsenin ona selam vermediği dönemlerde, en çok arayanlardan biri bendim. Genelde makam sahiplerinden hep uzak dururum. Çünkü eş, dost, ahbap ilişkilerinin görevimizi rahatça yapmamızı sekteye uğratabileceğini düşünürüm. Ama iş nedeni ile ara sıra da olsa kavga ettiklerimizin, mevki ve makamla birlikte herkesin çevresinden uzaklaştığı dönemlerde, bilirim ki hatırlarının sorulmaya fazlası ile ihtiyaçları vardır. Bu yüzden de mümkün olduğunca onları aramaya çalışırım. Tabii arada maksadı aşan derecede üzen davranışlar yoksa... 
   
      
   
</TEXT>
</DOC>
