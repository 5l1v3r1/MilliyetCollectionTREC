<DOC>
<DOCNO> 209022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun05.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik üssü, Irak'tan dönen ABD askerleri için ''Cennet''... 
</HEADLINE>
<TEXT>

     Irak'taki Amerikan askerlerinin rotasyonu işleminde geçiş noktası olarak kullanıma giren İncirlik üssünde, aynı anda azami 2 bin misafir askere hizmet verebilecek şekilde düzenlemeler yapıldığı belirtildi. 
     ABD Hava Kuvvetleri'nin resmi yayın organı olan Air Force Link'te yayınlanan habere göre, üsse gelen Amerikalı askerlerin geçici süreyle ağırlanmasından sorumlu birimin komutanı Yarbay Jeffery Linskens, misafir askerlerin yeniden uçaklara binmeden önce İncirlik'te ortalama birkaç saat kalmalarının planlandığını söyledi. 
     Linskens, olağanüstü durumlardaysa askerlerin bir gece kalabilmesi için gerekli tedbirlerin alındığını ve aynı anda 2 bin kişiye hizmet verilebileceğini anlattı. Irak'taki Amerikan askerlerinin ABD'ye dönüşüne öncelikle Musul bölgesinden sorumlu 101'inci Hava İndirme Tümeni'nden başlandı. Bu birliğin yerine, ABD'de konuşlandırılmış başka bir birlik aynı bölgeye intikal edecek. 
     101'inci Hava İndirme Tümeni'nde görevli kadın subaylardan Yüzbaşı Jennifer Newsome, Irak'ta görev yaptıkları bölgede çok zor şartlarla karşılaştıklarını belirterek, ''Irak'tan sonra burası cennet gibi. Çok memnunuz'' dedi. 
     Üs yetkilileri, İncirlik'e geçici süreyle gelen askerlerin ağırlanması için büyük bir hangarın ziyaretçi merkezine dönüştürüldüğünü anlattılar. Bu merkezde, alışveriş yapılabilecek yerler, hediyelik eşya satan dükkanlar, yemek yenilebilecek bir bölüm, küçük bir kitaplık, internet bağlantılı bilgisayarlar, telefonlar ve dev televizyon ekranları bulunuyor. Bazı askerler, İncirlik'te geçirdikleri sürece video izliyor. 

     
</TEXT>
</DOC>
