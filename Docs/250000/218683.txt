<DOC>
<DOCNO> 218683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yazar/bila.html </URL>
<DATE> 2004/02/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sandıkta güç birliği 
</HEADLINE>
<TEXT>

   
   CHP, Eskişehir'de zamanında başvuru yapmadığı için belediye başkanlığına aday gösteremedi. 
   CHP lideri Baykal, partisinin bu ilde DSP adayı Yılmaz Büyükerşen'i destekleyeceğini açıkladı. Bunun doğal olduğunu da ekledi. 
   Prof. Dr. Büyükerşen, Eskişehir'de her görüşten ve kesimden oy alabilecek bir aday olarak seçilme şansı en yüksek aday. CHP'nin destek vereceğini açıklaması bu şansını daha da artırdı. 
   CHP, Eskişehir'de bilerek mi aday göstermedi yoksa gerçekten teknik bir hata sonucu mu bu duruma düştü Görüntü, il yönetiminin başvuru zamanını kaçırdığı için aday gösteremediği biçiminde. Ama, gerek Baykal'ın, gerekse CHP'lilerin bu sonuca çok da üzülmedikleri, Büyükerşen'i destekleme kararını hemen açıklamalarından belli... 
   Eskişehir'de ortaya çıkan bu durum, sandıkta doğal bir güç birliği sonucu doğurmuş oldu. 
   AKP rüzg rı karşısında yerel seçimleri kazanma şansı düşük olan muhalefet partilerinden kan uyuşmazlığı olmayanların sandıkta güçbirliğine gitmeleri kuşkusuz şanslarını artırır. 
   Bu partilerden hangisinin adayı daha şanşlıysa onun desteklenmesi genel bir ilke olarak kabul edilebilirdi. Birbirlerinden belediye başkanı ve aday transfer etmek yerine böyle bir yöntem kabul görseydi, Eskişehir'de olduğu gibi doğal güç birliği sağlanabilirdi. 
   Özellikle CHP ile DSP arasında... 
   DSP'li belediye başkanları yine partilerinden aday olur, CHP o illerde destek verir, buna karşın CHP'nin güçlü olduğu yerlerde de DSP aynı desteği sağlardı. 
   Örneğin İzmir'de Ahmet Piriştina'nın kazanma şansı artar, sol seçmenin parti değişiminden kaynaklanan tereddütleri, kafa karışıklığı da önlenmiş olurdu. 
   Bu yöntem DSP'nin başarılı belediye başkanlarının bulunduğu Bartın, Bursa, Mersin gibi illerde de uygulanabilirdi. 
   Buna karşın, başta Ankara olmak üzere CHP'nin daha şanslı olduğu illerde de CHP lehine aynı yol izlenebilirdi. 
   Kuşku yok ki AKP'nin en önemli şanslarından biri rakiplerinin bölünmüş oyları olacak... 
   Eskişehir'de alınacak sonuç sol oylar açısından bir test işlevi görecek. 
   Sol seçmen şimdiden Eskişehir'deki durumu esas alıp sandıkta fiilen güç birliğini kendiliğinden sağlayabilir... 
   Eskişehir'deki durum Ankara, İzmir, Çankaya için örnek alınabilir. 
   "Muhalefetsizlik" şik yetini hafifletecek sonuçlar ancak böyle sağlanabilir. 
   Seçimden sonra kim kimi böldü tartışmasının kimseye faydası olmaz. 
   Daha önce olmadığı gibi... 
   
      
   
   
</TEXT>
</DOC>
