<DOC>
<DOCNO> 219226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko26.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FIAT CEO'su Türkiye'de yeni modeller üretmeyi düşünüyoruz 
</HEADLINE>
<TEXT>

     Fiat Auto CEO'su Herbert Demel, Türkiye'nin hızla büyüdüğünü belirterek, ''Türkiye, rekabette güçlü bir pozisyona kavuştu, ekonomisi çok pozitif işaretler veriyor'' dedi. 
     Demel, Geneve Palexpo'da gerçekleştirilen ve kapılarını önce basın mensuplarına açan ''74. Uluslararası Cenevre Otomobil Fuarı'' kapsamında yabancı basın mensuplarına yönelik basın toplantısı düzenledi. 
     Toplantıda, Fiat Auto'nun çalışmaları hakkında bilgi veren Demel, bir Türk gazetecinin, Türkiye'yle ilgili görüşlerini ve yatırım planlarını sorması üzerine, Türkiye'de ürettikleri araçların önemli bölümünü ihraç ettiklerini belirtti. Demel, şöyle devam etti 
     ''Türkiye hızla büyüyor. Rekabette güçlü bir pozisyona kavuştu. Ekonomisi çok pozitif işaretler veriyor. Türkiye, Avrupa açısından da son derece önemli bir pazar. Bu çerçevede Türkiye'de yeni modeller üretmeyi düşünüyoruz. Bu modeller sadece Avrupa'ya değil tüm dünyaya ihraç edilecek.'' 
     
     ''JAN NAHUM İLE YOLLARIMIZ AYRILDI'' 
     Bir gazetecinin, 1994-2002 yılları arasında son derece başarılı çalışmalara imza atarak Tofaş'taki değişim projelerini başlatan Tofaş'ın eski CEO'su ve halen Fiat Uluslararası İş Geliştirme Bölümü Başkanı Jan Nahum'la ilgili sorusu üzerine, Nahum ile yollarının ayrıldığını kaydeden Fiat Auto CEO'su Herbert Demel, ''O yaratıcılıkla ilgili iş yapıyordu. Kendisi biraz serbest kalmak istediğini söyledi. Biz de bu isteğine karşı anlayışlı davrandık. Karşılıklı olarak anlaşarak yollarımızı ayırdık'' diye konuştu. 
     
</TEXT>
</DOC>
