<DOC>
<DOCNO> 238512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/spor/axspo01.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligi bırak, sandığa bak 
</HEADLINE>
<TEXT>


Beşiktaş'ta seçimin tansiyonu yükselirken, Fikret Orman'dan sonra Erol Kaynar da başkanlığa adaylığını koydu. Yıldırım Demirören yarın, Affan Keçeci ise salı günü adaylıklarını açıklayacak 


Seçim telaşı sürüyor 
FENERBAHÇE ile Trabzonspor şampiyonluğun, Galatasaray ise 100. yıla özel bir kadronun hazırlığını yaparken, Beşiktaş da ay sonundaki Olağanüstü Genel Kurul'un telaşına düştü. Fikret Orman'ın önceki gün yaptığı "Adayım" açıklamasının ardından, dün de Erol Kaynar başkanlık koltuğuna talip olduğunu ilan etti. Yıldırım Demirören'in de yarın başkanlık yarışındaki varlığını açıklayacağı ifade edildi. Dördüncü aday Affan Keçeci'nin ise salı günü bunu kamuoyuna duyurması bekleniyor. 

'Doğrulardan sapmayız' 
YÖNETİME alacağı isimlerin bir bölümüyle dün bir basın toplantısı düzenleyen Erol Kaynar, "Yüzyıllık tarihimizde oluşan değerlerimiz, gelecekteki ışığımızdır" parolasıyla yola çıktı. "Daha büyük Beşiktaş, daha çok Beşiktaş" sloganını ilke edindiklerini belirten Kaynar, "Hiç kimseye, hiçbir gruba taviz vermemiz söz konusu değildir. Bildiğimiz doğrudan bir milim sapmayacağız" dedi. Erol Kaynar, kaybetmesi durumunda muhalefetten çok denetimci görevini sürdüreceklerini vurguladı. 

'Tavizsiz yola çıktık' 
BAŞKAN Bilgili'ye yapılanları sert bir dille eleştiren Kaynar, "Bilgili'ye yapılanları onaylamak mümkün değildir. Bilgili görevi bırakmakla onurlu bir adım atmıştır. Bizler tavizsiz yola çıktık. Bizler kolay kolay pabuç bırakacak adam değiliz" ifadelerini kullandı. Beşiktaş Koleji ve Çilekli Tesisleri konusunda yöneltilen soruları da yanıtlayan Kaynar, "Bu konudaki iddialar, ya da dedikodular beni fazla ilgilendirmiyor. Gizli saklı hiç bir şeyimiz yok" diye konuştu. 

Erdoğan'dan jest 
ŞU anki yönetimde yer alan ve Fikret Orman'ın listesine girmesi kesinleşen Muzaffer Nasıroğlu, kulübün devam eden proje ve transferleri için görevlerinden istifa etmediklerini söyledi. Yıllardır Demirören ile birlikte olmasına rağmen sürpriz bir kararla Fikret Orman'ın yönetim listesine giren Levent Erdoğan, Levent'teki boş villasını seçim ofisine çevirdi. Erdoğan'ın bu jesti karşısında Orman seçim karargahını buraya kurup, başına da Bayram Yağcı'yı oturttu. 

Ayaz, Demirören'de 
BEŞİKTAŞ Belediye Başkanı İsmail Ünal, Fikret Orman'a destek konusunda yardımcısı Cem Bilge'nin yönetime girmesini şart koştu. Başkanın istifası konusunda rolleri bulunmaları nedeniyle kendilerini lağveden Grup Siyah-Beyaz'ın yine bir araya gelip Orman'a destek verdikleri öğrenildi. Hem Orman, hem de Yıldırım Demirören'den teklif alan Ankaralı eski yönetici Latif Ayaz ise kavgalı olduğu Deniz Atalay nedeniyle tercihini Demirören'den yana kullandı. n BİLAL MEŞE 

Borçta Luce haklı çıktı 

Göstermelik sözleşme 
BEŞİKTAŞ'TA paranın gizli yüzü ortaya çıktı Teknik heyet ile futbolcuların, "Ödemeler yapılmadı" şeklinde görüş bildirmesi, yönetimin de buna karşılık "Paralarını verdik" diyerek, Hüsnü Güreli ile Haşmet Kürüm'ün rakamları tek tek açıklaması üzerine ortaya çıkan soru işaretleri cevabını buldu. Kulübün, "Ödedik" dediği rakamların göstermelik olduğu, Siyah - Beyazlılar'ın sözleşmelere gerçek paranın yüzde 30 daha düşüğünü yazdığı görüldü. 

Yüzde 40 borç var 
SÖZLEŞMEDE yer alan rakamlar üzerinden ödemeleri yapan Beşiktaş Yönetimi'nin, sadece yüzde 10 borçları bulunduğu yolundaki iddiaları da, kağıt üzerinde doğru çıktı. Ancak gerçekte, 18 maçtır futbolculara hak edişlerinin verilmediği, 4-5 adet de garanti taksitler karşılığı olan toplam yüzde 40'lık borcun ödenmediği öğrenildi. Yönetim, bu rakamları aşağı çekme kararını tartışıyordu. Ancak seçim kararı üzerine bu da donduruldu. 

Engin, Zigiç'i beğenmedi 

KULÜPTEN ayrılmasına sayılı günler kalmasına rağmen futbolcu arayışlarını sürdüren Menajer Sinan Engin dün Kızılyıldız - Novisad maçında izlediği santrfor Zigiç'i beğenmedi. 3-0 Kızılyıldız'ın üstünlüğü ile biten maçta takımının bir golünü kaydeden Zigiç'i ağır bulan Engin, "İstediğimiz tipte bir oyuncu değil" dedi. Kızılyıldız'ın kaptanı Vidic'i beğendiğini belirten Engin, "Ancak onun da kulübüyle sözleşmesi var" diye konuştu. 

İnönü'de son randevu 

BEŞİKTAŞ, bu sezon sahasındaki son maçını bugün Akçaabat Sebat ile oynayacak. Dört haftadır galibiyet yüzü görmeyen Siyah - Beyazlılar, bu kez kümede kalmak için çırpınan Karadeniz ekibini yenip, taraftarını sevindirmek istiyor. Kartal'da sakatlıkları süren kaptan Tayfur, Yasin Sülün, Pancu ve Ahmed Hassan ile sarı kart cezalıları Giunti ile Ümit bugünkü karşılaşmada görev yapamayacak. 



</TEXT>
</DOC>
