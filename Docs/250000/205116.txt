<DOC>
<DOCNO> 205116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko06.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, yeni yıla 71 milyonluk nüfusla girecek... 
</HEADLINE>
<TEXT>

     Türkiye yeni yıla 71 milyon 251 bin kişilik nüfusla girecek. 
     2004 Yılı Programı'nda yer alan Devlet İstatistik Enstitüsü DİE tahminlerine göre, 2003 yılına 70 milyon 171 binlik nüfusla giren Türkiye'de nüfus, bir yılda 1 milyon 80 bin arttı ve 71 milyon 251 bine ulaştı. Yeni yıla bu nüfusla girecek olan Türkiye'nin nüfusu, 2004 yılında 1 milyon 65 bin kişi artacak ve yıl sonunda 72 milyon 316 bine yükselecek. 
     Halen Mısır'ın ardından dünyanın 16'ıncı kalabalık ülkesi konumunda bulunan Türkiye, Avrupa kıtasında 145.5 milyonluk Rusya, 82.6 milyonluk Almanya'nın ardından üçüncü sırayı alıyor. 
     Türkiye nüfusunun 2050 yılında 98 milyona çıkması ve dünyada Japonya'nın ardından 17'inci kalabalık ülke olması bekleniyor. Avrupa kıtasında ise 2050 yılında Türkiye'nin 67.7 milyona inecek Almanya'nın önünde, 119.1 milyon olacak Rusya'nın ardından ikinci olacağı tahmin ediliyor. 
     Türkiye nüfusu tahminlere göre, 2004 yıl ortasında 71 milyon 789 bine, yıl sonunda 72 milyon 316 bine yükselecek. Yıllık fiili nüfus artışının 1 milyon 65 bin olacağı Türkiye'de 1 milyon 479 bin bebeğin dünyaya gelmesi bekleniyor. 
     Rakamlara göre, Türkiye'nin 2004 yılında 96 bin net göç alacağı da tahmin ediliyor. Çeşitli kurumların yaptığı tahminlere göre, Türkiye'de halen 2.5 milyon civarında yabancı yaşıyor, 1 milyon dolaylarında da yabancı kaçak işçi çalışıyor. Bu rakamlar da Türkiye'nin oldukça önemli bir yabancı nüfus barındırdığını ortaya koyuyor. 
     Halen nüfusun 20 milyon 877 bini 0-14 yaş, 46 milyon 349 bini 15-64 yaş, 4 milyon 26 bini 65 yaş ve üzerindeki yaş grubunda bulunuyor. 
     Nüfustaki yaşlanma ise belirgin şekilde artıyor. 2001 yılında nüfusun yüzde 5.4'ü 65 yaş ve üzerindeki yaş grubunda, yüzde 29.7'si 0-14 yaş grubundayken, 2004 yılında bu rakamlar sırayla yüzde 5.7 ve yüzde 29.2 olacak. Son iki yılda yaşlı nüfusun 65 yaş ve üzeri sayısı 296 bin yüzde 7.9 arttı. 
     
</TEXT>
</DOC>
