<DOC>
<DOCNO> 217195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo14.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, ticarete soyunuyor... 
</HEADLINE>
<TEXT>

     Bursaspor Kulübü'nün tescilli ürünlerinin satılacağı Bursastore mağazalarının ikincisi yarın açılıyor. 
     Bursaspor Kulübü Genel Sekreteri Yunus Egemenoğlu, Bursastore mağazaları ve hazırlanan 33 tescilli ürünle ilgili düzenlediği basın toplantısında, bütün dünyada tescilli ürün satışlarının, kulüplerin en önemli gelir kaynaklarının başında geldiğini söyledi. 
     Yunanistan'ın Olimpiakos takımının geçtiğimiz yıl taraftarlarına bin 910 çeşit tescilli ürün hazırladığını anlatan Egemenoğlu, ''Türkiye'de binli rakamlara çıkılmış değil. Bursaspor olarak şimdilik 33 farklı ürün hazırladık. Önümüzdeki dönemde ürün çeşitliliğini arttıracağız'' dedi. 
     Egemenoğlu, ürün çeşitliliğini arttırırken bir yandan da daha önce Bursaspor Shop olarak satış yapan mağazanın adını Bursastore olarak değiştirdiklerini ifade ederek, ''Hiçbir sanayi alanında Ölmeye ölmeye geldik diyen bir tüketici kitlesi yok. Bu dinamiği iyi kullanmalıyız. Bunun için uzun süredir çalışıyoruz. Bursaray Şehreküstü İstasyonu ve Atatürk Stadı'ndaki Bursastore'lar yarından itibaren hizmete girecek'' diye konuştu. 
     Satış mağazalarının yenilenmesi ve ürün çeşitliliğinin arttırılması çalışmalarının yanısıra taklit ürün yapanlarla da mücadele ettiklerini kaydeden Egemenoğlu, şunları söyledi 
     ''Bursaspor ürünleri sadece Bursastorelerden değil, farklı mağazalarda da satılacak. Tescilli Bursaspor ürünlerini satmak isteyenler, kulübe başvurursa kendilerine toptan fiyat uygulaması yapılacak. Özdilek ve Carrefour mağazalarında kulübün tescilli ürünlerinin satılacağı reyonlar oluşturulacak. Taraftarlarımızdan ürün alırken tescilli olup olmadığına baksınlar. Bunu, ürünlerin üzerindeki hologramdan anlayabilirler. Gerçek taraftar, takımının tescilli ürünlerini satın alır.'' 
     
</TEXT>
</DOC>
