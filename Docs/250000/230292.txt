<DOC>
<DOCNO> 230292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/ekonomi/eko06.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanan okula 10 trilyon bağış 
</HEADLINE>
<TEXT>

   Gaziosmanpaşa İlköğretim Okulu'na 10 trilyon ayıran Sabancı, ziyaretine gelen Başbakan'dan da okula sahip çıkmasını istedi 
   ŞÜKRAN PAKKAN İstanbul 
   
   Sakıp Sabancı hasta yatağındayken, yangın sonrası kaderine terkedilen tarihi Gaziosmanpaşa İlköğretim Okulu'na da sahip çıktı. Yanan okulun kültür sarayına dönüştürülmesi için kendisine ait özel fondan 10 trilyon lira ayırdı. Sabancı, geçen hafta da Kandilli Kız Lisesi'nin tarihi binası için 3 trilyon lira bağışlamıştı. 
   Sabancı'nın, ölümünden iki gün önce kendisini ziyaret eden Başbakan Erdoğan'a "Okula sahip çıkın" ricasında bulunduğu ve restorasyona ait tüm masrafları karşılamayı taahhüt ettiği öğrenildi. Erdoğan da hastaneden ayrılırken, "Tavsiyelerini aldık" demişti. 
   Gaziosmanpaşa İlköğretim Okulu binası, aslında tarihi Naime Sultan Yalısı olarak biliniyor. Yanan alanın otopark olarak kullanılması tartışılmış, satılması gündeme gelmişti. Sabancı, okulla ilgili işlemlerde kendisini Çağdaş Yaşamı Destekleme Derneği Başkanı Prof. Dr. Türkan Saylan'ın temsil etmesini istediği de öğrenildi. 
   
   Kültür merkezi olacak 
   Saylan, Sabancı'nın toplam bağışının 6.5 trilyon lirayı bulduğu Kandilli Kız Lisesi'nin, 'Sakıp Sabancı Kültür ve Eğitim Merkezi'ne dönüştürüleceğini açıkladı. 
   
   
</TEXT>
</DOC>
