<DOC>
<DOCNO> 239188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas07.html </URL>
<DATE> 2004/05/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ford, 86 yıllık Mustang fabrikasını kapattı 
</HEADLINE>
<TEXT>

     Amerikan otomobil devi Ford'un, kurucusu Henry Ford'un rehberliğinde kurulan ve otomotiv sektöründe bir ikon haline gelen Mustang serisinin doğumuna ev sahipliği yapan 86 yıllık fabrikası, son arabasını 10 Mayıs Pazartesi günü tamamlayarak, üretimine son verdi. 
     Fabrika çalışanları ve fabrikadan emekli olmuş eski işçilerin yoğun tezahüratı altında son olarak kırmızı bir Mustang üreten Michigan eyaletinin Dearborn şehrindeki bu yaşlı fabrika kapatılırken, Mustang üretiminin Detroit'teki Flat Rock'da devam edeceği kaydedildi. 
     Fabrikanın, Ford'un uygulamaya başladığı esnek üretim sistemi ile önümüzdeki 10 yıl içinde maliyetleri 1,5 - 2 milyar dolar civarında düşürme planı çerçevesinde kapatıldığı ifade edildi. 
     Ford'un Dearborn'da kapattığı fabrikada 1964 yılından bu yana 6,7 milyon adet Mustang ürettiği ve spor bir tasarım ile normal motorun birleştirildiği bu otomobilin nesiller boyunca Amerikalılar arasındaki en popüler araba haline geldiği belirtiliyor. 
     Kapanış töreninde montaj hattına 1964 yılında üretilen krem renkli ilk Mustang'ın da otortulduğu bildirilirken, Ford Şirketi'nden yapılan açıklamada Henry Ford'un şirketi kurmasından 15 yıl sonra, yani 1918 yılında, açılan Dearborn Montaj Fabrikası'nın artık üretken olmaktan çıktığı belirtildi. 
     ABD'nin en sevilen otomobil modellerini üretmenin yanı sıra fabrikanın I. Dünya Savaşı sırasında ABD ordusu için Eagle botları diye bilinen denizaltıların üretimini de yaptığı kaydedildi. 
     Fabrikada ayrıca, Model A, Fordson traktörleri ve Model T'nin ahşaptan yapılan parçaları da üretildi. Fabrikada, daha sonraları Cougar ve Capri gibi Mercury modelleri ve Galaxie, Fairlane ve Thunderbird gibi diğer Ford modellerinin üretimi de yapıldı. 
     
</TEXT>
</DOC>
