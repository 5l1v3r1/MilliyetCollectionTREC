<DOC>
<DOCNO> 206192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun01.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez ile Affleck ''gişede'' battı 
</HEADLINE>
<TEXT>

     Sinema dünyasının ünlü çifti Ben Affleck ile Jennifer Lopez'in rol aldığı ''Gigli'', yılın en az izlenen Hollywood yapımı oldu. Çiftin 54 milyon dolara malolan filmi, 6 milyon 68 bin 735 dolar hasılat elde etti. 
     Yılın en çok izlenen filmlerinin derlendiği ''boxoffice'' sitesine göre 25 filmin ilgiyle izlendiği 2003 yılının ''batık filmi'' Lopez-Affleck çiftinin ''Gigli''si oldu. 
     Gösterime 1 Ağustos 2003 tarihinde giren bu film, 54 milyon dolara maloldu. Eleştirmenlerin gerek konusunu, gerekse Lopez-Affleck çiftinin oyunculuklarını yerden yere vurduğu film, bütçesinin 9'da 1'in zor çıkardı. 
     Senenin rekortmeni ise 339.7 milyon dolarlık hasılatla ''Finding Nemo'' oldu. 
     ''Scary Movie'', ''Sweet Home Alabama'', ''Yüzüklerin Efendisi'' gibi filmlerin 100 milyon dolarlık barajı geçtiği 2003 yılında ''The Haunted Mansion'', ''Stuck on You'', ''The Missing'', ''Looney Tunes'' gibi filmler ise hayal kırıklığı yarattı. 
     
     İŞTE YILIN EN İYİLERİ... 

     ''Finding Nemo'' filminin birinci olduğu yılın en çok izlenen filmleri listesinde ikinciliği ''Karayip Korsanları'', üçüncülüğü ''Matrix Reloaded'' adlı yapımlar elde etti. 
     ''Yüzüklerin Efendisi Kralın Dönüşü'' ise yıl sonunda gösterime girmesine rağmen beşinci oldu. 
     2003 yılının en çok izlenen filmleri şöyle sıralandı 
     1. ''Finding Nemo'' 339.7 milyon dolar 
     2. ''Karayip Korsanları-Pirates of the Caribbean'' 305.4 milyon dolar. 
     3. ''The Matrix Reloaded'' 281.5 milyon dolar. 
     4. ''Bruce Almighty'' 242.7 milyon dolar. 
     5. ''Yüzüklerin Efendisi Kralın Dönüşü-The Lord of the Rings The Return of the King'' 222.3 milyon dolar. 
     6. ''X2 X-Men United'' 214.9 milyon dolar. 
     7. ''Elf'' 164.6 milyon dolar. 
     8. ''Terminator 3 Rise of the Machines'' 150.4 milyon dolar. 
     9. ''Bad Boys II'' 138.4 milyon dolar. 
     10. ''The Matrix Revolutions'' 137.9 milyon dolar. 
     
</TEXT>
</DOC>
