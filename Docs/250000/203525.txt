<DOC>
<DOCNO> 203525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/soneko06.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni limanlar görücüye çıkıyor... 
</HEADLINE>
<TEXT>

     İç ve dış turizmin gelişmesinde önemli yeri bulunan 7 liman projesinin, ''yap-işlet-devret'' modeline göre yapılması kararlaştırıldı. 
     Yüksek Planlama Kurulu'ndan onay alan yeni yat liman projelerini, Ulaştırma Bakanlığı'na bağlı Demiryolları, Limanlar ve Hava Meydanları İnşaatı DLH Genel Müdürlüğü yürütecek. 
     DLH'nin 2004 yılı yatırım programında yeralan 7 adet liman projesinin her biri için yaklaşık 10 milyon dolarlık yatırım yapılacak. Bu yıl içinde ''yap-işlet-devret''' sistemi ile ihaleye çıkması planlanan 7 adet liman projeleri kapsamında üst yapı ve tesislerin yapımı ile işletilmesi işleri yer alacak. 
     
     YENİ LİMAN PROJELERİ 
     DLH Genel Müdürlüğü'nün programına aldığı liman projeleri şunlar 
     ''Alanya yat limanı üst yapı tesisleri ve işletmesi, Trabzon yat limanı üst yapı tesisleri ve işletmesi, İzmir Sığacık yat limanı üst yapı tesisleri ve işletmesi, Antalya Gazipaşa yat limanı üst yapı tesisleri ve işletmesi, Balıkesir Burhaniye yat limanı üst yapı tesisleri ve işletmesi ile Hatay İskenderun limanı üst yapı tesisleri ve işletilmesi, İçel Erdemli Kumkuyu limanı üst yapı tesisleri ve işletilmesi.'' Yeni liman yapımına, Türk firmalarının yanı sıra yabancı firmalar da Türk firmaların yeraldığı konsorsiyum içinde talip olabilecekler. 
     Her limanın yapımı ilgili firma gruplarının teklif ettiği ve idarenin de onay verdiği yapım süreleri dikkate alınarak belirlenecek. Sistem uyarınca limanlar ilgili firma veya firma grupları tarafından işletildikten sonra DLH'ye bedelsiz olarak devredilecek. 
     
</TEXT>
</DOC>
