<DOC>
<DOCNO> 202656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yazar/altan.html </URL>
<DATE> 2003/12/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hollywood'un dehası ve dünya politikası 
</HEADLINE>
<TEXT>

   
   Gerçi tüm olanaklarla pompalanmış bir kahramanlık rolünü benimseyerek, siyasal liderliğin doruğuna oturmak yöntemlerinin modası bir hayli geçti ama TV yayınlarının evrensel etkisi de aynı oranda arttı. 
   Önümüzdeki yılın sonunda, başkanlık seçimleri var ABD'de. Ve Başkan Bush, çiçeği burnunda bir kahraman olarak girmek istiyor seçimlere... İçeride ve dışarıda alternatifli tüm senaryolar da buna göre hazırlanmış gibi... 
   
   Simge olarak Başkan Bush'un partisi Cumhuriyetçilerin amblemi "fil"i ele alalım. 
   Herhalde fil de, kahraman olmaya soyunduğunda, kaplanı yahut suaygırını ilan etmez "düşman" olarak. Hortumuyla sıkıca sarmalayıp yere çalacağı bir çakalı, yahut kurdu yeğler... 
   1495'ten itibaren dünya okyanuslarında yeni keşifler yapıp durmanın teknik birikimleriyle gelişmiş bir kesimin politikacıları ta 1831'de II. Mahmut'a başkaldıran Mısır Valisi Kavalalı Mehmet Ali Paşa'dan bu yana Yakındoğu'da birtakım kukla oyunlarına ağırlık verdiler. 
   Diledikleri kuklayı yüceltiyor, diledikleri kuklanın ipini kesiveriyorlardı. 
   Teknik donanımları çok daha yüksek olduğu için bir yandan o yörelerin doğal zenginliklerini kullanıyor, bir yandan onlara silah satıyorlardı. 
   
   Başkan Bush'un, bir Hollywood senaryosu kahramanı olarak seçimlere girmek istediği kesin... 
   New York'taki terör eylemlerinin suçlularını, hızlanan bir kraşendoyla yakalayıp yerle bir etme planı içinde vaktiyle Washington'un allayıp pulladığı Saddam kuklası ilk hedef olarak saptandı. 
   Ve Noel'e 10 gün kala da bir çukurda yakalanıp, kafasında bit ayıklandı... 
   
   Haşmet Babaoğlu'nun da, ayrıntılarına kadar anımsadığı Hollywood yapımı "Kızıl Şafak" filminin, adı kondu Irak'taki operasyona... 
   Hıncal Uluç da, "Akbaba'nın Üç Günü" filmini hatırlamış ve yeni okuduğu "Janson Talimatı" adlı kitapta Doğu ülkelerinden birinde, Halife adlı bir adamın canlı bombalarla nasıl terör eylemleri düzenlediğini görünce afallayıp kalmış. Çünkü roman, İstanbul'da patlayan bombalardan çok daha önce yazılmış... 
   
   İnsanlar ölüyor, ülkeler dehşete düşüyor, ortalık birbirine giriyormuş... 
   Zaten dünyaya huzuru getirmiş bir kahraman olarak seçimlere girme senaryosu da, önce ortaya bir terör cehenneminin çıkmasını gerektirmekte... 
   
   Irak'ta milyarlarca dolarlık Kalaşnikof'larla milyonlarca merminin, hangi ekonomik kaynaklarla, nerelerden geldiği bilinmez mi 
   Ya Pakistan'daki 50 bin medreseyle, El Kaide örgütünün ekonomik kaynakları 
   Onlar da bilinir. 
   
   Saddam, Noel'e 10 gün kala yakalandı... Tam zamanında yani... 
   Şimdi sıra El Kaide ile, liderlerinde... 
   Lütfedip kusuruma bakmazsanız, bendeniz de bir senaryo yazmaya çalışayım... 
   Türkiye gibi terörün hışmına uğramış bir İslam ülkesinin Başkan Bush'la sımsıkı bir işbirliği yaparak, El Kaide'nin gerek örgütünü çökertmesi, gerek liderlerini yakalaması daha akıllıca olur. 
   Böylece kimse de Başkan Bush'u, salt İslam düşmanı olmakla suçlayamaz... Şiddet eylemlerine kurban düşmüş bir İslam ülkesine, yardım eden bir lider olarak görür... 
   
   Mayısa doğru, yine dünyayı ayağa kaldıracak 3 - 5 patlama daha... 
   Ve arkasından da, hem bizim, hem ABD'nin sıkı bir işbirliğiyle Bin Ladin'in yakalanması... AB'nin de Türkiye'yi yücelterek alkışlaması... 
   ABD'de başkanlık seçimlerine kadar, beklenmedik olaylar yaşanacağı kesin... 
   Saddam yakalandı ve başında bit ayıklandı. Şimdi sıra Afganistan'daki "cihat"çı terörist liderlerin yakalanmasında... 
   
   Bizim KKTC seçimlerine gelince... 1 Mayıs'a kadar, her türlü sorun çözümlenmiş olacak... Ve Kıbrıs, Kofi Annan planına uygun bir biçimde girecek AB'ye... 
   Dün sabah ABD Dışişleri Bakanlığı'nın yaptığı açıklama bu doğrultudaydı... 
   
   Ankara'nın bazı çevreleri karşı çıkamaz mı, böyle bir doğrultuya 
   Bilmem yaşayanlar görecek önümüzdeki 4 ay içinde neler olacağını... 
   Tabii bu arada 30 yıl boyunca Ankara'dan KKTC'ye kaç milyar dolar yardım yapılmış ve bu yardımların nasıl harcanmış olduğu hiç mi hiç açıklanmayacak... 
   Eski Dışişleri bakanlarından İlter Türkmen'in "Statükoda menfaati olanların direnişi" diye bir saptama yapması da, herhalde boşuna olmasa gerek... 
   
      
   
</TEXT>
</DOC>
