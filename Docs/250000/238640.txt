<DOC>
<DOCNO> 238640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur03.html </URL>
<DATE> 2004/05/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ankara... Sakarya Caddesi'nde yeni düzenlemeler yapılacak... 
</HEADLINE>
<TEXT>

     Sakarya Caddesi'nde önceki gün meydana gelen, 4 kişinin ölümü, 2 kişinin de yaralanmasıyla sonuçlanan kanlı olayın ardından Ankara Emniyet Müdürlüğü, Çankaya Belediyesi ile ortak tedbirler alınmasını kararlaştırdı. Bu tedbirler kapsamında Sakarya Caddesi araç trafiğine tamamen kapatılarak, yaya bölgesi haline getirilecek. 
     Sakarya Caddesi'ndeki son olayın ardından, Ankara Emniyet Müdür Yardımcısı Ali Çetkin, Emniyet Müdür Yardımcısı Ender Kaplan, Asayiş Şube Müdürü Lütfü Sönmez ve Çankaya İlçe Emniyet Müdürü Mümin Toslalı, Çankaya Belediye Başkanı Muzaffer Eryılmaz ile Kızılay'da güvenlik önlemlerinin artırılmasını konu alan bir toplantı gerçekleştirdiler. 
     Toplantı sonucunda, Sakarya Caddesi ve bu caddeye açılan sokaklara araçların girmesi yasaklanırken, bölgede bulunan esnafın ihtiyaçlarını karşılamak üzere sadece 06.00-09.00 saatleri arasında bölgeye araç girebilecek. Esnafın ihtiyacını karşılayacak nakliye araçları dışında bölgeye ihtiyaç duyulması halinde polis ekibi, ambulans ve itfaiye aracı da alınabilecek. Bu tedbirlerle, Sakarya Caddesi bütünüyle yaya bölgesi haline getirilecek. 
     SSK otoparkının 24 saat açık kalması sağlanırken, korsan otoparkçıların vatandaşlara rahatsızlık vermesi önlenecek. Yollarda, parkmetre uygulamasına geçilip, araç park alanları boyanarak şeritler oluşturulacak. Belediye, park ve bahçelerin aydınlatması ve bu yerlerde özel güvenlik tedbirlerinin alınmasını sağlayacak. 
     Çankaya Belediye Başkanı Eryılmaz, toplantıda Ankara Emniyet Müdürlüğü yetkililerinden işportaya ve seyyar satıcılara yönelik zabıta uygulamasına polisin de destek vermesini isterken, belediye telsizine bir kanal ayarlanarak polis ve belediye görevlilerinin acil gelişen olaylar karşısında irtibat kurmalarının sağlanmasını da talep etti. 
     Eryılmaz'ın bu talebi emniyet yetkilileri tarafından uygun bulunurken, polis şefleri ayrıca, Kumrular Caddesi ve Vedat Dalokay Nikah Salonu çevresinde yaşanan korsan otoparkçılığın önlenmesi için belediyeyle mutabık kaldılar. 
     Belediye ve emniyet yetkilileri, kağıt toplayıcılarının çevreye rahatsızlık vermesinin engellenmesi ve kokoreççilerle mücadelede polis ve zabıta ekiplerinin ortak hareket etmesi, Kızılay bölgesinde dilencilik yapan, kağıt mendil satan çocuklara yönelik çalışma yapılması konusunda da görüş birliğine vardılar. 
     Bu arada, emniyet yetkililerinin Sakarya Caddesi'nin merkezi yerinde bulunan havuz etrafında akşam saatlerinden gecenin geç vakitlerine kadar alkol alan kişilerin vatandaşa zarar verdiğini ve bölgenin asayişini olumsuz etkilediğini vurgulamaları üzerine Eryılmaz, bu havuzun yıkılacağını ifade etti. 
     
     ANKARA EMNİYET MÜDÜRÜ YILMAZ'IN AÇIKLAMASI 
     Toplantıyla ilgili AA muhabirine açıklamada bulunan Ankara Emniyet Müdürü Ercüment Yılmaz, alınan tedbirlerin son olayla ilgisi olmadığını vurgulayarak, kendilerinin bölgede çok sayıda devriye ve yaya ekiple uzun süredir geniş güvenlik önlemi aldıklarını söyledi. 
     Yılmaz, polisin uzun süredir üzerine düşen vazifeyi yaptığını, ancak diğer kurumlardan talep ettikleri desteği bulamadıklarını ifade ederek şunları söyledi 
     ''Önceki belediye başkanımıza İl Trafik Komisyonu kararı olmasına rağmen bölgenin trafiğe kapatılması konusunu müteakip defalar bildirmemize rağmen bunu bir türlü gerçekleştirememiştik. Ancak Sayın Eryılmaz, bizim bu ve buna benzer taleplerimizi anlayışla karşıladı. Bundan böyle belediye ve emniyet birimleri bölgenin sorunlarını gidermek amacıyla birlikte çalışacaklar.'' 
     
</TEXT>
</DOC>
