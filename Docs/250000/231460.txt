<DOC>
<DOCNO> 231460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas12.html </URL>
<DATE> 2004/04/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Oscarlı güzeller kıyafet yüzünden birbirine girdi 
</HEADLINE>
<TEXT>

     Hollywood'un iki Oscarlı güzeli Julia Roberts ile Catherine Zeta-Jones, kıyafet yüzünden birbirine girdi. Roberts, ''Ocean's Twelve'' adlı filmdeki rol arkadaşı Zeta-Jones'a verilen birbirinden şık giysilerle dolu gardrobu kıskanınca kızılca kıyamet koptu. 
     Internetteki ''dailymirror'' sitesinin haberine göre, ''Ocean's Eleven'' adlı filmde rol alan Roberts, serinin ikincisinde aralarına katılan Zeta-Jones'u ''çekemedi''. Daha önce ''America's Sweethearts'' adlı filmde biraraya gelen ve o filmin setinde de sürekli tartıştıkları gözlenen iki güzel, kavganın ikinci raundunu ''Ocean's Twelve'' filminin setinde yaşadı. 
     Zeta-Jones'un bu filmin kadrosuna alındığı ilk günden beri ''diken üstünde olan'' Roberts, bir açık ararken Oscarlı oyuncunun daha şık bir gardroba sahip olduğunu keşfetti. Filmde giyeceği kıyafetleri de zaten beğenmeyen Julia Roberts, yapımcılardan aynı özenin kendisine de gösterilmesini istedi. Bu sıkıntısını Zeta-Jones'a da belli eden Roberts ile Zeta-Jones'un sert şekilde tartıştığı ve sette ''soğuk rüzgarların'' esmeye başladığı ifade edildi. 
     Filmde Danny Ocean'ın George Clooney eşi Tess'i canlandıran Julia Roberts'ın ''hamile'' rolünde kamera karşısına geçmek istemediği için senaryoda değişiklik yapılmasını da yapımcılara ilettiği ifade edildi. 
     George Clayton Johnson ve Jack Golden Russell'ın kaleme aldığı ''Oceans Eleven'', ilk olarak 1960 yılında beyazperdeye uyarlanmıştı. Frank Sinatra'nın Danny Ocean'ı canlandırdığı filmde, diğer rollerde Dean Martin, Sammy Davis J.R, Peter Lawford ve Angie Dickinson kamera karşısına geçmişti. 
     Ünlü yönetmen Steven Soderbergh tarafından 31 yıl aradan sonra yeniden hayata geçirilen filmde, George Clooney, Brad Pitt, Andy Garcia, Matt Damon ve Julia Roberts rol aldı. Serinin ''Oceans Twelve'' adlı ikincisinin kadrosuna katılan Catherine Zeta-Jones, ''Isabel Lahiri'' karakterini canlandıracak. Filmin çekimleri devam ediyor. 
     Catherine Zeta-Jones, ''Chicago'', Julia Roberts ise ''Erin Brockovich'' adlı filmle Oscar ödülü kazanmıştı. 
     
</TEXT>
</DOC>
