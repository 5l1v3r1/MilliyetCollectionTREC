<DOC>
<DOCNO> 218720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun25.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerine yarın devam edilecek... 
</HEADLINE>
<TEXT>

     Kıbrıs'ta 19 Şubat'ta başlatılan müzakerelere, hafta sonu nedeniyle verilen iki günlük aranın ardından, yarın devam edilecek. 
     Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, Annan Planı temelinde Kıbrıs sorununa çözüm bulma çabaları çerçevesinde başlatılan yeni müzakere sürecinde yarın altıncı kez biraraya gelecekler. 
     Görüşme, yine BM kontrolündeki Lefkoşa Uluslararası Havaalanı yakınlarında bulunan Konferans Merkezi'nde yapılacak. 
     Cumhurbaşkanı Denktaş başkanlığındaki KKTC heyetinde Başbakan Mehmet Ali Talat, Dışişileri Bakanı ve Başbakan Yardımcısı Serdar Denktaş, Cumhurbaşkanlığı Müsteşarı Ergün Olgun, Dışişleri bakanlığı ve Başbakan Yardımcılığı Müsteşarı Aytuğ Plümer ile KKTC'nin Washington'daki temsilcisi Osman Ertuğ bulunuyor. 
     
     CUMHURBAŞKANLIĞI'NDA DEĞERLENDİRME TOPLANTISI 
     Bu arada, yarınki görüşme öncesinde, Cumhurbaşkanlığı'nda, geçen hafta yapılan görüşmeleri kapsayan geniş bir değerlendirme toplantısı yapıldı. 
     Toplantıya, müzakerelere katılan Cumhurbaşkanı Denktaş başkanlığındaki heyet ile Türkiye'nin Lefkoşa Büyükelçisi Hayati Güven ve müzakereler için KKTC'de bulunan Dışişleri Bakanlığı heyeti katıldı. 
     Dışişleri Bakanlığı heyeti, Kıbrıs Masası Müdürü Büyükelçi Ertuğrul Apakan'ın başkanlığında Siyasi İşler Daire Başkanı Deniz Bölükbaşı ve Müsteşar Yardımcısı Baki İlkin'den oluşuyor. 
     Toplantıda, yarınki görüşmeyle ilgili çalışma da yapıldı. Cumhurbaşkanlığı'ndaki toplantının, düzenli olarak yapılan çalışmalardan biri olduğu belirtildi. 
     
     KOMİTELER 
     Öte yandan, müzakere süreciyle birlikte BM Genel Sekreterliği gözetiminde iki taraftan temsilcilerin katılımıyla oluşturulan teknik komiteler, çalışmalarını yoğun şekilde sürdürüyor. 
     Federal yasalar, uluslararası anlaşmalar ve ekonomi-finans konularında altyapıyı oluşturmak amacıyla oluşturulan teknik komiteler dün ve toplantılarına devam etti. 
     
</TEXT>
</DOC>
