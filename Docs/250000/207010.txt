<DOC>
<DOCNO> 207010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun38.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "DP, Türkiye ve farklı yerlerde pazarlıklar yapıyor" 
</HEADLINE>
<TEXT>

     KKTC'de hükümet arayışlarını sürdüren Cumhuriyetçi Türk Partisi CTP Genel Başkanı Mehmet Ali Talat, Demokrat Parti'den DP hükümet ortaklığı tekliflerine yanıt alamadıklarını ifade ederek, ''bundan, DP'nin Türkiye ve farklı yerlerle pazarlık yaptığı sonucunun çıktığını'' söyledi. 
     Temasları kapsamında Barış ve Demokrasi Hareketi BDH Genel Başkanı Mustafa Akıncı ile görüşen Talat, görüşmenin ardından yaptığı açıklamada, geniş tabanlı bir hükümet modeli düşündüğünü, CTP-DP-BDH üçlü koalisyonu arzuladığını, Türkiye'nin de bunu benimseyeceğini ifade ederek, DP'den henüz yanıt almadıklarını kaydetti. 
     ''DP'nin, belki daha fazla bir şey koparmak için veya başka pazarlıkların kozu olarak hükümet oluşumunu kullanabileceğini'' ifade eden Talat, ''Demek ki bir yerlerde bir pazarlık yapılıyor. Bu pazarlık da benim tahminim, herhalde Türkiye ile veya başka bir kısım çevrelerle ilgilidir'' dedi. 
     Talat, DP'nin hükümet ortaklığına yanaşmaması halinde başka stratejileri değerlendireceklerini belirterek şunları söyledi 
     ''Eğer hükümeti kurmama stratejisi geliştirirlerse ve bunu Türkiye'nin Kıbrıs planıyla ilgili bir şantaj unsuru olarak kullanırlarsa, varsa böyle bir durum, o zaman buna karşılık da yapacağımız şeyler var. Ama şu an için bizim çabamız, CTP-DP-BDH hükümetinin kurulmasıdır. Bu ortadan kalktıktan sonra gerisini düşünürüz.'' 
     
     SERDAR DENKTAŞ'IN AÇIKLAMASI 
     DP Genel Başkanı, Devlet Bakanı ve Başbakan Yardımcısı Serdar Denktaş da, yaklaşık dört saat süren DP Yönetim Kuru toplantısının ardından yaptığı açıklamada, parti içinde dört ayrı grup oluşturulduğunu ve değerlendirmelerin bu dört ayrı grupta kapsamlı olarak devam ettiğini bildirdi. 
     Değerlendirmeleri yaparken Cumhurbaşkanı Rauf Denktaş ve Türkiye ile de istişarede bulunduklarını ifade eden Serdar Denktaş, hükümet oluşumu konusunda CTP'ye bugün için yanıt verecek durumda olmadıklarını, bunu Talat'a da bildirdiğini kaydetti. Denktaş, CTP'ye yanıtın yarın verilebileceğini belirtti. 
     Hükümet oluşumu konusunda basın yayın organlarında farklı yorumlar yapıldığına işaret eden Serdar Denktaş, şöyle konuştu 
     ''Hiçbir şekilde ne kendi düşüncelerimizden, ne kendi duruş noktamızdan, ne de koalisyon oluşturmaya çalıştığımız iki partinin kendi düşünce ve duruşlarından feragat etmesi, ayrılması mümkün değildir doğal olarak. Yapılmaya çalışılan, uzlaşabileceğimiz bir şey var mı, bunun arayışıdır. O nedenle halkımızın ve çeşitli televizyon programcılarının, yapılmakta olan bir çalışmayı sabote etmeye veya farklı farklı yönlere çekmeye çalışmamasını rica ediyorum.'' ''Son derece önemli günlerden geçildiğini ve içinden geçilen günlerin sorumluluğuyla hareket etmek durumunda olduklarının'' altını çizen Serdar Denktaş, ''Bu bilinçle hareket ediyoruz. Zamanı en verimli şekilde kullanmaya çalışıyoruz. Eğer kolay olmuş olsaydı, içinden geçmekte olduğumuz süreç, Kıbrıs yanında Türkiye'yi de ilgilendiren bir boyutta olmasaydı, çok daha kısa sürede, çok daha erken bir cevap vermek mümkün olabilecekti. Ama içinden geçtiğimiz sürecin önemi bize çok farklı bir çalışma emretmiştir'' dedi. 
     Denktaş, hükümet oluşumu konusunda çok da gecikmeden sonuca ulaşmaya çalıştıklarını belirterek, CTP'ye yanıtlarının gecikmesinin, çok kapsamlı bir çalışma yapmalarından kaynaklandığını ifade etti. Denktaş, ''Gerekirse bugün sabaha kadar da çalışarak, yarına bir netice vermeye çalışacağım'' diye konuştu. 
     Serdar Denktaş, Talat'ın, ''DP'de faklı yerlerle pazarlık yapılıyor'' sözlerinin anımsatılması üzerine, hiçbir yerle pazarlık yapılmadığını, bilgi alışverişi yapıldığını, pazarlığı Talat'la yapacağının kaydetti. 
     Serdar Denktaş, bir soru üzerine, parti içinde oluşturulan dört bölümden birinde sadece Annan planı üzerinde çalışma yapıldığını söyledi. 
     
</TEXT>
</DOC>
