<DOC>
<DOCNO> 215015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sontur02.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nda yük gemisi karaya oturdu 
</HEADLINE>
<TEXT>

     İstanbul Boğazı girişinde Rusya bandıralı kuru yük gemisi karaya oturdu. 
     AA muhabirinin aldığı bilgiye göre, Rusya'dan Yunanistan'a giden Rusya bandıralı ''Strontsıy'' adlı kuru yük gemisi, kötü hava koşulları nedeniyle İstanbul Boğazı transit gemi geçişlerine kapalı olduğundan boğaz girişindeki Türkeli Mevkii'nde demir attı. 
     Fırtına nedeniyle demir tarayan 100 metre boyundaki, 2 bin 481 grostonluk gemi, kıyıya doğru sürüklenerek karaya oturdu. 
     Kazanın bildirilmesinin ardından olay yerine hareket eden Kıyı Emniyeti ve Gemi Kurtarma İşletmeleri Genel Müdürlüğü ekipleri, gemide bulunan Rus uyruklu 11 mürettebatı kurtarma çalışmalarına başladı. 
     Yetkililer, fırtına nedeniyle kurtarma çalışmalarının güçlükle yürütüldüğünü bildirdiler. 
     
</TEXT>
</DOC>
