<DOC>
<DOCNO> 246388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/siyaset/siy01a.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Derviş'çilerden kurultay için imza 
</HEADLINE>
<TEXT>


Olağanüstü seçimli kurultay için dün imza toplamaya başlayan CHP'li muhaliflere, Derviş'in ekibinde yer alan 4 milletvekili de destek verdi 

EZELHAN ÜSTÜNKAYA Ankara 


Kamuoyunda "30'lar hareketi" olarak bilinen CHP'li muhalif milletvekilleri, olağanüstü seçimli kurultay ve tüzük kurultayı için dün imza toplamaya başlarken, harekete sürpriz şekilde "Derviş ekibi" olarak bilinen milletvekilleri de destek verdi. 
CHP'li Kemal Derviş'e çok yakın isimler İstanbul milletvekilleri Zeynep Damla Gürel, Memduh Hacıoğlu ve Sıdıka Sarıbekir ile Karaman Milletvekili Fikret Ünlü de, olağanüstü tüzük kurultayı çağrı dilekçesine imza attı. Genel başkan yardımcılığı görevinde bulunmuş Hatay Milletvekili İnal Batu ile İstanbul Milletvekili Hasan Fehmi Güneş de imza verenler arasında yer aldı. Böylece, imza veren milletvekillerinin sayısı 38'e ulaştı. 

'Tek adam' suçlaması 
Olağanüstü kurultay çağrısına ilişkin dilekçede, parti içi demokrasinin yok edildiği belirtilirken, "Parti içinde hukukun yerini, tek adam yönetimi almış, yönetim karşıtı olanların dışlanması hak sayılır hale gelmiştir" denildi. 
Olağanüstü tüzük kurultayı çağrı metninde de, tüzüğün 14 maddesinin değiştirilmesini isteyen muhalifler, tüzüğe, "partinin seçimlerde oylarının düşmesi durumunda genel başkanın görevi sona erer ve bir daha aday olamaz" hükmünün konulmasını istiyor. Olağanüstü kurultay için gereken imzaların toplanmasına getirilen 15 günlük süre kısıtlaması ve noter onayı şartının kaldırılmasını isteyen muhalifler, son kurultayda tüzükte yapılan "seçimlerin blok liste ile belirlenmesi" yönündeki değişikliğin de uygulamadan kaldırılmasını ve 'çarşaf listeye' dönülmesini talep ediyor. Blok liste, genel merkez tarafından belirleniyor. 


</TEXT>
</DOC>
