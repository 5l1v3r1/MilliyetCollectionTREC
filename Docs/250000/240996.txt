<DOC>
<DOCNO> 240996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo11.html </URL>
<DATE> 2004/05/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fenerbahçe ileriye bakıyor... Bir kaleci daha transfer edecek... 
</HEADLINE>
<TEXT>

     2003-04 sezonu şampiyonu Fenerbahçe'nin ikinci başkanı Nihat Özdemir, ligin ilk yarısında sıkıntılar yaşadıklarını, ancak ikinci yarıda müthiş bir çıkış yaşadıklarını söyledi. 
     AA muhabirine 2003-04 sezonunun değerlendirmesini yapan Nihat Özdemir, sezon başında genç ve yeni bir takımla yola çıktıklarını ifade ederek, ''Yeni bir takım olduğumuz için zaman bizim lehimize işleyecekti. Ancak ilk yarıda sıkıntılar yaşadık, Samsunspor ve Akçaabat Sebatspor maçlarında beklenmedik bir şekilde 5 puan yitirdik. Ayrıca Beşiktaş da çok iyi performans sergileyince 11 puan geriye düştük'' dedi. 
     Ligin devre arasında çok iyi bir hazırlık dönemi geçirdiklerini anlatan Özdemir, şöyle konuştu 
     ''Devre arasında çok iyi iki transfer yaptık. Nobre ve Mehmet çok kısa sürede takıma uyum sağladı. Alex'i de alacaktık, ama ailevi sorunlar çıkınca bu transfer o zaman gerçekleşmedi. Kadroya giremeyen ve sorun yaratan oyuncuların da gitmesi iyi oldu. Takım birbirine kaynaştı, kolej havası oluştu. İkinci yarıya çok iyi başladık. Rakibimiz Beşiktaş'ın 5 oyuncusunun atıldığı beklenmedik Samsunspor yenilgisiyle puan farkı bir anda 5'e düştü. Galibiyet serisine devam ettik ve ikinci yarının 6. haftasında Galatasaray galibiyetiyle liderliği yakaladık. Puan kaybettiğimiz Diyarbakırspor, Çaykur Rizespor ve Samsunspor maçlarında daha dikkatli olsaydık, puan farkı daha da açılırdı. Ancak sonuçta liderliği hiç bırakmadık ve şampiyon olduk.'' 
     
     ''KORKULARIMIZI YENDİK'' 

     Nihat Özdemir, Fenerbahçe'nin bu sezon korkulu deplasmanlarından galibiyetle ayrıldığını söyledi. 
     Ligde yapamadıkları şeyleri yaparak şampiyonluğa ulaştıklarını vurgulayan Özdemir, ''Bizim açımızdan bu sezonun en önemli özelliği korkulu deplasmanlarımızdan galibiyetlerle dönmemiz oldu. Daha önceki sezonlar çok zorlandığımız ve puan kaybettiğimiz Gaziantep, Trabzon, Diyarbakır, Gençlerbirliği, Konya ve Denizli gibi deplasmanlardan galibiyetle ayrıldık'' dedi. 
     İkinci Başkan Nihat Özdemir, bu sezon hiç derbi kaybetmediklerini de dile getirerek, ''İlk devre Galatasaray ve Beşiktaş ile berabere kaldık, ikinci devre onları yendik. Trabzonspor'u ise 2 maçta da mağlup ettik. Eğer Beşiktaş'a kendi sahasında yenilseydik, Trabzonspor liderliği yakalayabilirdi'' diye konuştu. 
     
     ''DÖNÜM NOKTASI 3 G'' 

     Özdemir, Fenerbahçe için ligin dönüm noktasının ikinci yarıda ''3 G'' olarak gördükleri arka arkaya Gaziantepspor, Galatasaray ve Gençlerbirliği maçları olduğunu kaydetti. 
     Fenerbahçe'nin bu maçlardan başarıyla çıktığını hatırlatana Nihat Özdemir, ''Gaziantepspor'u deplasmanda farklı yendik, Galatasaray ve Gençlerbirliği'ni de mağlup ederek, korkulu '3 G' den 9 puan çıkardık. Bence şampiyonluğumuzun dönüm noktası bu maçlardı'' dedi. 
     
     ''DAUM'U BİLEREK SEÇTİK'' 

     Sezon öncesi Fenerbahçe'ye geldiğinde kokain olayından dolayı çok eleştiri alan Christoph Daum'u bilerek seçtiklerini belirten Nihat Özdemir, ''Daum'u getirdiğimizde kokain davasından beraat etmişti. Ayrıca o dönemde biz transfer etmek isterken, Almanya'dan da 2-3 teklif vardı. Ama Daum bizi tercih etti'' diye konuştu. 
     Özdemir, Türkiye'yi çok iyi bildiği ve iyi bir hoca olduğu için Daum'u tercih ettiklerini ifade ederek, şunları söyledi 
     ''Daum, çalıştırdığı takımlarda hep başarılı olmuştu. İddialı, koşan, mücadele eden ve enerjiye dayalı bir takım ortaya çıkarıyor. Onu bilerek seçtik. Türkiye'yi, oyuncuları, hakemleri, rakiplerin oyun sistemini çok iyi biliyordu ve çok tecrübeliydi. 
     Daum'un bugün de talepleri vardır. Ama o Türkiye'ye gelirken, Fenerbahçe'yi Şampiyonlar Ligi'nde bir yere taşımak için geldiğini söyledi. Bizimle sözleşmesi halen devam ediyor. Önümüzdeki sezon takımı Daum çalıştıracak. 1 sene sonra 2006'da Alman Milli Takımı'nı çalıştırması söz konusu olursa oturup konuşuruz. Sözleşmesini niye uzatmayalım.'' Geçtiğimiz sezonlarda Samandıra Tesisleri'ne ihtiyaçtan dolayı gittiklerini anlatan Özdemir, ''Bu sezon Daum ve 7-8 kişilik bir ekibi var. Her tarafa hakimlerdi, Samandıra'ya gitmedik. Sadece Daum davet ettiği için Beşiktaş maçı öncesi gittik'' dedi. 
     
     ''KALECİLERDE ISRARIMIZ DOĞRUYDU'' 

     Nihat Özdemir, kalecileri Volkan ve Recep'te ısrar etmelerinin çok doğru olduğunun görüldüğünü ifade etti. 
     Türkiye'nin kaleci yetiştirmekte çok zorluk çektiğine dikkati çeken Özdemir, ''Beşiktaş, Galatasaray ve Trabzonspor ile ligdeki birçok takımın kalesinde yabancılar var. Biz Volkan ve Recep'te ısrar ettik, şimdi biri A , diğeri ümit milli takımın kalesi koruyor. Önümüzdeki sezon çok önemli olan Şampiyonlar Ligi'nin yanı sıra Türkiye Ligi ve Kupası'nda mücadele edeceğiz. Şu anda iki kaleciden başka kalecimiz yok. Bir kaleci daha alınacak, Türk mü, yabancı mı olacağına Daum karar verir'' diye konuştu. 
     Türkiye'de ilk kez lig şampiyonluğu yaşayan Van Hooijdonk'dan da övgüyle söz eden Özdemir, ''Daum'un önerisiyle aldığımız Van Hooijdonk, çok isabetli bir transfer oldu. Futbolu seven herkes ona hayran. Sadece attığı goller değil, takım içindeki davranışları, arkadaşlarıyla uyumuyla da bizim için bir kazançtır. Yabancı transferdeki bu isabetimiz devam ederse, önümüzdeki sezon çok daha iyi bir takım oluruz'' diyerek sözlerini tamamladı. 

     
</TEXT>
</DOC>
