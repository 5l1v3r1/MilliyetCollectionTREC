<DOC>
<DOCNO> 249019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy06.html </URL>
<DATE> 2004/06/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
AKP'li Mercan "Temennimiz Türkiye'nin denetim sürecinden çıkmasıdır" 
</HEADLINE>
<TEXT>

     AK Parti Genel Başkan Yardımcısı Murat Mercan, Avrupa Konseyi Parlamenterler Asamblesi'nde 22 Haziran Salı günü, Türkiye ile ilgili denetim raporunun görüşüleceğini anımsatarak, ''Temennimiz, önümüzdeki salı günü Türkiye'nin denetim sürecinden çıkmasıdır'' dedi. 
     Avrupa Konseyi Parlamenterler Asamblesi Türk Delegasyonu Başkanı da olan Mercan, Ak Parti Genel Merkezi'nde gazetecilerle, kahvaltılı basın toplantısı düzenledi. 
     Türkiye'nin AB yolunda önemli adımlar attığını belirten Mercan, Hükümet'in, Irak ve Kıbrıs konusundaki dirayetli tutumunun dünyada hayranlıkla izlendiğini söyledi. 
     Mercan, Başbakan Recep Tayyip Erdoğan'ın temaslarda bulunduğu Brüksel ve Avrupa'daki diğer başkentlerden Türkiye'nin AB üyeliği yolunda gelen ''sinyallerin'' umut verici olduğunu kaydetti. Avrupa Konseyi'nin 1980 yılından bu yana Türkiye'yi denetim sürecine aldığını hatırlatan Mercan, Türkiye'nin denetim sürecinde yer almasının, Kopenhag siyasi kriterlerini yerine getirmedeki eksikliklerinden kaynaklandığını ifade etti. Murat Mercan, ancak artık Türkiye'nin, denetim sürecinden çıkartılması noktasına gelindiğini bildirdi. 
     AK Parti Genel Başkan Yardımcısı Mercan, Avrupa Konseyi Parlamenterler Asamblesi'nde 22 Haziran Salı günü, Türkiye ile ilgili denetim raporunun görüşüleceğini ifade ederek, bu raporun geçen Nisan ayında görüşülmesinin planlandığını, ancak Avrupa Konseyi'nin, kapatılan DEP'in eski milletvekilleri Leyla Zana ve arkadaşları hakkındaki kararı beklemesi nedeniyle bu aya kaldığını kaydetti. 
     
     ''ENGELLER ORTADAN KALDIRILDI'' 
     AK Parti'li ve CHP'li milletvekillerinin Avrupa Konseyi'nde Türkiye hakkında olumlu bir karar çıkması için birlikte çalıştıklarını belirten Mercan, şöyle konuştu 
     ''Temennimiz, önümüzdeki salı günü Türkiye'nin denetim sürecinden çıkmasıdır. Denetim sürecinden çıktığı anda, artık Türkiye'nin önünde, AB'ye giriş sürecinde hiç bir engel kalmayacaktır. Bizim önümüze getirilen engeller, yapılan yasal değişikliklerle ortadan kaldırıldı. 
     Konsey bünyesinde, parlamenterler düzeyinde yaptığımız çalışmalarda, artık Türkiye hakkında olumsuz bir şüphenin kalmadığını gördük.'' Mercan, denetim raporunun lehte açıklanmasının ardından, Türkiye'nin artık tamamen AB yoluna kilitleneceğini ve ilerleme raporunu bekleyeceğini söyledi. 
     Murat Mercan, bir gazetecinin, İKÖ toplantılarında, ''Kıbrıs Türk Toplumu''nun, bundan sonra ''Kıbrıs Türk Devleti'' olarak temsil edilmesinin kararlaştırıldığını anımsatarak, bu konuda Avrupa Konseyi'nde ne gibi çalışmalar yapacaklarını sorması üzerine, Avrupa Konseyi'nde Kıbrıs Türk temsilcilerinin temsil edilmesi konusunda çabaları olduğunu, ancak bunları şu anda açıklayamayacağını belirtti. 
     Avrupa Parlamentosu'nda yapılan seçimlerden sonraki yapılanmanın, Türkiye'yi zorlayıp zorlamayacağı yönündeki bir soru üzerine Mercan, yeni yapılanmanın, Türkiye'nin AB üyeliğine etki etmeyeceğini düşündüğünü kaydetti. 
     
     ''KAMUOYU ÖNÜNDE TARTIŞMIYORUZ'' 
     Murat Mercan, ''AK Parti'li 10 milletvekilinin yaptıkları ortak açıklamanın, sadece kapatılan DEP'in eski milletvekilleri ile mi ilgili olduğu, yoksa parti içindeki görüş ayrılığından mı kaynaklandığı'' yönündeki bir soruya, ''Bizim bir geleneğimiz vardır. Parti içindeki konuları kamuoyu önünde tartışmıyoruz'' diye cevapladı. 
     ''Küçük bir azınlığın'' Türkiye'nin AB'ye girişini engellemek ve sabote etmek için çabalar içerisinde olduklarını dile getiren Mercan, ''Buna yönelik yapılan çabaları tel'in ederiz. Bizim demokratikleşme yolunda attığımız adımları engelleyemezler. Terörü dolaylı ya da dolaysız destekleyenler ile ilgili Türk adaleti gerekeni yapacaktır'' diye konuştu. 
     Mercan, ''Salı günü beklenen sonuç çıkmazsa ne olacak '' sorusuna, ''Beklediğimiz sonucun çıkmaması ihtimali, yüzde 0.000'dır'' cevabını verdi. 
     Başka bir soru üzerine Murat Mercan, Avrupa Konseyi Parlamenterler Asamblesi'nde, Hıristiyan Demokrat Grubu'nun Türkiye'yi açık ve seçik olarak destekleyeceklerini söylediklerini de kaydetti. 
     
</TEXT>
</DOC>
