<DOC>
<DOCNO> 214744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko24.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Çin istilası, markası olmayan bizim gibi ülkeler için problem 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Çin istilası çok uluslu şirketler, gelişmiş ülkeler için bir problem değil, markası olmayan bizim için büyük bir problem'' dedi. 
     ATO, Ostim Sanayici ve İşadamları Derneği OSİAD ve Ostim Organize Sanayi Bölgesi OSB işbirliği ile düzenlenen ''Katalog Fuarı'' OSİAD Merkez Binası'nda açıldı. 
     Yaklaşık 300 firmanın katalog ve broşürlerinin sergilendiği fuarın açılışında konuşan Aygün, Ostim OSB'nin istihdam açısından ''can damarı'' olan bir konumda bulunduğunu ifade ederken, sanayicinin her zaman yanında olacaklarını ve onlar için mücadele vereceklerini söyledi. 
     Türkiye'de son zamanlarda satışı artan Çin mallarına değinen Aygün, Çin istilasından ABD gibi büyük ülkelerin kazanç sağladığını, ancak Türkiye gibi markası olmayan bir ülke için problem oluşturduğunu belirtti. 
     ABD'nin bir Adidas marka spor ayakkabıyı kendi ülkesinde 50 dolara, Çin'de ise 10 dolara mal ettiğine örnek veren Aygün, Çin'de elektrik, doğalgaz, işçilik ve benzin gibi girdilerin çok ucuz olduğuna, Türkiye'de ise bunların çok yüksek maliyetlerde bulunduğuna işaret etti. 
     ''Bu şartlar bizde olsa bakalım dünyada Çin malı mı kalıyor, Türk malı mı'' diyen Aygün, Türkiye'de 7-8 milyar dolarlık kaçak mal olduğunu, bunların büyük bir bölümünü Çin mallarının oluşturduğunu söyledi. 
     Kaçak malların gümrüklerden girdiğini anlatan Aygün, bunun önlenmesi için mücadele edilmesi gerektiğini vurguladı. 
     Konuşmasında sosyete pazarı ve işportaya da değinen Aygün, şunları kaydetti 
     ''Biz ilk defa seçimlerde taraf olacağız dedik. Belediyelere sesleniyorum, 5 yıl bitti önümüze sandık geldi. Sivil toplum örgütlerini yanımıza alacağız ve taraf olacağız. 5 yıllık bu sürede sosyete pazarı açtıran, işportacılara çanak tutanlara oy vermeyin çağrısı yapacağız.'' Türkiye'de her şeyin üretildiğine işaret eden Aygün, ''Benim için devlete kurşun sıkan da bir, bir malı 5 dolara mal edip devlete 50 dolara satan da bir. Niye bu malların üzerinde ''Made in Turkey'' yazmasın'' diye konuştu. 
     
     OSİAD BAŞKANI AKYÜREK 
     OSİAD Başkanı Akyürek de fuarın Türkiye'de üretilen malarını tanıtılması, tüketicinin kullanması ve ithalat ihracat açığını kapatma yönünde önemli bir adım olduğunu söyledi. 
     Kendilerinin ithalata değil, kalitesiz, ucuz ve ülke kaynaklarının yok edildiği ithalata karşı olduklarını belirten Akyürek, kamu satın alıcılarına, kendilerini ve Türkiye'de üretilen malları tanımaları çağırısında bulundu. 
     Kamu alımlarında KOBİ'lerin paylarının artırılması gerektiğini vurgulayan OSİAD Başkanı, Türkiye'de iş ve işsizlik olmak üzere iki sorun bulunduğunu, bunların çözümünün de üretmekten geçtiğini ifade etti. 
     
     ''YATIRIM YAPMAK İSTİKLAL SAVAŞI VERMEK GİBİ'' 
     OSTİM OSB Başkanı Aydın da uluslararası rekabette Türk firmalarının tek başına mücadele edebilmesinin mümkün olmadığına işaret ederekne, Ostim olarak rekabette bir adım önde olmak için çalışma yaptıklarını kaydetti. 
     Üretimin ve iş alanı yaratmanın önemini vurgulayan Aydın, ''Ancak Türkiye'de yatırım yapmak, İstiklal Savaşı vermek gibi bir şey'' dedi. 
     Sanayi bölgesi olarak Mart ayında kendi enerji santralini kuracaklarını bildiren Aydın, bununla Ostim sanayicisinin diğer sanayicilere göre yüzde 15 oranında daha ucuz elektrik kullanabileceğini söyledi. 
     Çalışmaları arasında doğalgazı Belediyeden değil doğrudan Botaş'tan alarak ucuza hizmet vermek olduğunu da anlatan Aydın, ancak bu konuyla ilgili olarak Büyükşehir belediyesi ile çeşitli sorunlar yaşadıklarını anlattı. 
     Ostim'de telefon santrali ve internet ağı kurma gibi çalışmaları olduğunu da belirten Aydın, böylece Ostim'de haberleşmenin bir kurumun dahilisinden konuşmak gibi bedavaya geleceğini ve Türkiye'de böylelikle bir ilki gerçekleştireceklerini kaydetti. 
     
</TEXT>
</DOC>
