<DOC>
<DOCNO> 246475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun46.html </URL>
<DATE> 2004/06/09/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
NATO'da Irak görüşleri... 
</HEADLINE>
<TEXT>

     NATO'nun, Irak hükümetinden bir çağrı gelmesi halinde, bunu ''görmezden gelemeyeceği'' bildirildi. 
     İttifakın Irak'ta bir rol üstlenmesine ilişkin son günlerde yoğunlaşan tartışmaları değerlendiren bir NATO yetkilisi, gelecek hafta ve aylarda, bu ülkedeki istikrara NATO katkılarının artırılması yönünde Irak hükümetinden bir talep gelmesi durumunda, bunun görmezden gelinmesinin zor olduğunu söyledi. 
     İsminin gizli tutulmasını isteyen aynı yetkili, 28-29 Haziran'da İstanbul'da yapılacak NATO zirvesinde Irak konusunun gündemde olacağını ve müttefikler tarafından tartışılacağını ifade etti. 
     NATO, bugünkü aşamada, Irak'ta, sadece Polonya birimlerine lojistik destek vermekle yetiniyor. İttifakın 26 üyesinden 16'sının Irak'ta askerleri bulunuyor. 
     ABD, NATO'nun Irak'ta daha kapsamlı bir rol üstlenmesinden yana tavır koyuyor. 
     NATO kaynakları, Irak'ta Polonya tarafından yönetilen çokuluslu birimlerin komutasının NATO'ya devredilmesi olasılığından söz ediyor, ancak bu konuda hiçbir resmi temas yapılmadığını belirtiyorlar. 
     İttifakın Irak'ta bir rol üstlenmesine karşı çıkan Fransa, Almanya ve Belçika, bu yöndeki tavırlarını değiştirmiyor, ancak olası bir müdahale kararına engel olmayacakları mesajı veriyorlar. 
     İspanya Dışişleri Bakanı Miguel Angel Moratinos da bugün Madrid'de düzenlediği basın toplantısında, NATO'nun Irak'a müdahalesinin bir ''hata'' olacağını söyledi ve ülkesinin, hangi şemsiye altında olursa olsun asker göndermeyeceğini bildirdi. 
     
</TEXT>
</DOC>
