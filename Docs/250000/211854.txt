<DOC>
<DOCNO> 211854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/yasam/yas01.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dağ' gibi engel felç ediyordu 
</HEADLINE>
<TEXT>

   Bindikleri otobüs, standartlara uygun olmayan hız kesici engele süratli girince kafalarını tavana vuran iki kişi, felç olmaktan şans eseri kurtuldu 
      CEM BAKIRCI Erzurum DHA 
   
   Erzurum'da, sabit hız kesici engelin üzerinden geçen halk otobüsünün yavaşlamaması nedeniyle başlarını tavana vuran Cemil 56 ve Nihat Akpınar'ın 48 omurlarında çökme kırığı meydana gelirken, felç olmaktan şans eseri kurtuldular. 
   AKP'den Olur ilçesi belediye başkan aday adayı olan emekli bankacı Cemil Akpınar'la 26 yıllık öğretmen yeğeni Nihat Akpınar, Yenişehir'den Dadaşkent'e gitmek için Mürteza Akgün'ün kullandığı 25 AF 011 plakalı halk otobüsüne bindi. Otobüste yolcu olmadığını gören ikili, rahat konuşabilmek için en arka koltuklara oturdu. 
   
   8 santim yerine 15 santim 
   Ancak Atatürk Üniversitesi içinden hızla geçen otobüs, yoldaki beton hız kesiciye yaklaştığında da yavaşlamadı. Bu nedenle kendilerini koruyamayan Cemil ve Nihat Akpınar, başlarını tavana vurdu. Omurlarındaki çökme kırığı nedeniyle acı içinde kıvranan amca ile yeğeni, Atatürk Üniversitesi Tıp Fakültesi Aziziye Araştırma Hastanesi'nde ameliyat edildi. 
   Yoldaki sabit hız kesici yüzünden sakat kaldıklarını belirten Cemil Akpınar, "Trafik raporunda, sabit hız kesicilerin yüksekliğinin 8 yerine 15 santimetre olduğu ortaya çıktı. Az daha felç olacakmışız. Çok yüksek hız kesici yaptığı için Atatürk Üniversitesi'ni, hızlı araç kullandığı için de sürücüyü dava edeceğiz" dedi. 
   
   Artık vidayla yaşayacaklar    Şans eseri felç olmaktan kurtulan Cemil ve Nihat Akpınar'ın tedavilerini yapan Atatürk Üniversitesi Tıp Fakültesi Aziziye Araştırma Hastanesi'nden Yrd. Doç. Dr. Naci Ezirmik de ilk kez böyle bir vakayla karşı karşıya kaldığını kaydederek şunları söyledi "İki hastaya da vida taktık. Artık ömür boyu bu vidalarla yaşamak zorundalar. Tedavileri uzun sürecek gibi görünüyor. En büyük şansları felç olmamaları. Bu gerçekten bir mucize." 
   
   
</TEXT>
</DOC>
