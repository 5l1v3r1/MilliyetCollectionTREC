<DOC>
<DOCNO> 212424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur02.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'ten oğluna eş bulmasını istedi... İşte ilginç istekler... 
</HEADLINE>
<TEXT>

     Vatandaşların her tür sorunları için başvurduğu TBMM Dilekçe Komisyonu, sık sık kendisini aşan isteklerle karşılaşıyor. 
     Eskişehir'in Mahmudiye ilçesinde yaşayan Tevfik İpekçi, TBMM'den, oğlu için eş istedi. Oğlu Murat İpekçi'nin PTT'de dağıtıcı olarak çalıştığını belirten Tevfik İpekçi, Dilekçe Komisyonu'na başvurarak, ''Oğlumun durumuna göre eş bulunmasını istiyorum'' dedi. 
     Kayseri'nin Talas ilçesinde yaşayan Hüseyin Kaya, Dilekçe Komisyonu'ndan 1942 yılında satın aldığı giysileri giydiğini belirterek, 52 beden takım elbise, 54 beden pardösü, 42 numara ayakkabı istedi. 
     73 yaşındaki Klarnet Sanatçısı İhsan Kent, ''klarneti üfleme yetisini kaybettiğini'', kendisine yaşlılık aylığının bağlanması istemiyle Komisyon'a başvurdu. Silifke Kaymakamlığı'na yaptığı başvurudan yanıt alamadığını ifade eden Kent, ''yaşlılık aylığımın tez günde gönderilmesini istiyorum'' dedi. 
     İzmir'in Çeşme ilçesinde yaşayan ve hiçbir sosyal güvencesi olmayan 50 yaşındaki Özcan Ateş, SSK emeklisi olan eşi üzerinden sağlık hizmeti almak amacıyla yaptığı başvuruda, ''Ben emekli olsaydım, eşim benim üzerimden sağlık hizmeti alabilecekti ama ben alamıyorum'' dedi. 
     
     MUHTARLARIN İSTEĞİ...'' 
     Türkiye Muhtarlar Derneği Kemah Şube Başkanı ve Erzincan Mermerli Köyü Muhtarı Cafer Kaymaz, AB üyesi ülkelerde kendilerini ilgilendiren yönetim şeklini görmek istediklerini, ancak pasaport temininde bir takım bürokratik zorluklarla karşılaştıklarını belirterek, devletin bu konuda kendilerine gerekli kolaylığı göstermesi gerektiğini ifade etti. 
     Kaymaz, Meclis'in bu konuda yasa çıkarmasını istedi. 
     
     DİLEKÇE SAYISI ARTTI 
     TBMM Dilekçe Komisyonu Başkanı Yahya Akman, vatandaşlardan gelen ve ''mevzuata uygun olmayan'' dilekçeleri bile ilgili kurum ve kuruluşlara gönderdiklerini belirterek, imkanlar ölçüsünde sorunlara çözüm bulmaya çalıştıklarını söyledi. 
     22. Dönem'in başından bu yana Komisyon'a 3 binden fazla dilekçenin geldiğini anlatan Akman, bunun bir yasama döneminde gelen dilekçe sayısına eşit olduğunu vurguladı. Gelen dilekçeler ve bunlara verilen yanıtlarda büyük artış gözlendiğine işaret eden Akman, ''Vatandaşlar, artık Komisyon'u biliyor ve derdine çare bulmak amacıyla başvuruyor'' dedi. 
     
</TEXT>
</DOC>
