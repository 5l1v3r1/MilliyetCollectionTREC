<DOC>
<DOCNO> 246633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur37.html </URL>
<DATE> 2004/06/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
ABD Büyükelçiliği'nde ünlü mankenlerden defile... 
</HEADLINE>
<TEXT>

     ABD Büyükelçiliği Rezidansı, ünlü mankenlerin katıldığı defileye evsahipliği yaptı. ''Moda Meme Kanserine Hedefleniyor'' kampanyası kapsamında aralarında Şenay Akay, Nefise Karatay ve Yüksel Ak'ın da bulunduğu mankenler podyuma çıktı. 
     Büyükelçilik rezidansında düzenlenen defileye ABD Büyükelçisi Robert Edelman'ın eşi Patricia Edelman evsahipliği yaptı. Defileyi Kültür ve Turizm Bakanı Erkan Mumcu'nun eşi Işın Mumcu, Cumhurbaşkanlığı Genel Sekreteri Kemal Nehrozoğlu'nun eşi Müşerref Nehrozoğlu ile CHP milletvekili Gülsün Bilgehan da izledi. Sunuculuğunu ünlü manken Deniz Akkaya'nın yaptığı defilede Dilek Hanif'in kreasyonları sunuldu. 
     Patricia Edelman, defile öncesinde yaptığı konuşmada, eski ABD başkanlarından Ronald Reagan'ın hayatını kaybetmesi dolayısıyla yasta bulunduklarını hatırlattı. Yas süresince böyle etkinliklerin gerçekleştirilmediğini ifade eden Edelman, ancak defilenin önemli bir amaç için yapılması nedeniyle iptal edilmediğini söyledi. 
     Patricia Edelman, ''Çünkü Ronald Reagan da hayatını çaresi bulunamayan bir hastalık yüzünden kaybetti. Bu yüzden defileyi iptal etmedik. Hepinizin bu önemli amaç uğruna yapılan etkinlikten keyif almasını dilerim'' dedi. 
     
     ''ORDUMUZUN SAFLARI SIKLAŞIYOR'' 

     Moda Meme Kanserine Hedefleniyor Fashion Target Breast Cancer projesinin Türkiye Başkanı Şükran Çelebi de meme kanserinin özellikle kadınlar için büyük sorun teşkil ettiğini söyledi. 
     Çelebi, ''Kimimizin çocukluk arkadaşı, kimimizin yakını, kimimizin akrabası. Meme kanseri her zaman yakınımızda. Yaptığımız, bu kansere karşı zorlu bir savaş. Ama ordumuzun safları da her geçen gün sıklaşıyor'' diye konuştu. 
     Defileden elde edilecek gelirin kampanyaya aktarılacağını anlatan Çelebi, bu gelirin meme kanseriyle ilgili araştırmaların desteklenmesi, bilinçlendirme kampanyalarının düzenlenmesi, düşük bedelli veya bedelsiz mamografi çekilerek meme kanseri taramalarının gerçekleştirilmesi, mamografi kalite kontrol standartlarının Avrupa Birliği normlarına uygun hale getirilmesi ve gezici mamografi ünitesi alınması için kullanılacağını kaydetti. 
     Daha sonra, Dilek Hanif'in 32 parçadan oluşan saten, şantuk ve şifon kumaşlarından hazırlanan ve Osmanlı motiflerini içeren koleksiyonu sunuldu. 
     Defilenin sonunda mankenler ile modacı Dilek Hanif ve koreograf Uğurkan Erez'e birer plaket verildi. 

     
</TEXT>
</DOC>
