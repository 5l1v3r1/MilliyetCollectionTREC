<DOC>
<DOCNO> 211554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/dunya/dun01.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan hep bir adım önde 
</HEADLINE>
<TEXT>

   Kıbrıs politikası Başbakan Erdoğan'ın başlıktaki sözüyle özetlenirken, Dışişleri Bakanı Gül, anlaşma olmadan da Annan Planı'nın referanduma götürülebileceğini ima etti 
      NEW YORK ANKARA Milliyet 

   
   Başbakan Yardımcısı ve Dışişleri Bakanı Abdullah Gül, Annan Planı çerçevesinde yürütülecek müzakerelerde uzlaşma sağlanmasa da referandumun kabul edilebileceği imasında bulundu. Gül, "Önce anlaşma sağlanması doğru olur. Eğer Rum tarafı 'şunu da yaparız' derse, Türkiye onun gerisinde kalmayacaktır" dedi. 
   Abdullah Gül, ABD'ye hareketinden önce Esenboğa Havalimanı'nda soruları yanıtladı. ABD'nin Kıbrıs'ta çözüm konusunda desteğine ihtiyaç bulunduğunu vurgulayan Gül, "Ümit ederim ki, Rum tarafı da, Yunan tarafı da Türkiye'nin bu taleplerinin gerisinde kalmazlar, 1 Mayıs'tan önce çözüm için her türlü samimi gayret ortaya konur" diye konuştu. 
   
   Geri kalmayız 
   Erdoğan'ın "daraltılmış bir metin" temelinde müzakere önerisine ilişkin bir soru üzerine Gül, "Bu, Türk tarafının işi ne kadar kolaylaştırıcı olduğunu gösteren bir çağrı. Bu öneri, önemli konularda referanduma gidilebileceği, geriye kalanlar üzerinde daha sonra çalışılabileceğine ilişkin alternatiflerden biri" diye yanıtladı. 
   Gül, "referandum için önce uzlaşma sağlanmasının gerekli olup olmadığı " yönündeki bir soru üzerine, "Önce anlaşma sağlanmasının doğru olacağını" belirtirken, "Eğer Rum tarafı, 'şunu da yaparız' derse Türkiye onun gerisinde kalmayacaktır" açıklamasını yaptı. 
   Başbakan Recep Tayyip Erdoğan da New York'ta Güney Kıbrıs Rum Yönetimi'nin tüm formülleri ortaya koymasını isteyerek, "Eğer kendileri ikna oluyorsa, onların attığı adımın bir adım fazlasını KKTC atacaktır" dedi. 
   Erdoğan, New York'taki Türkevi'nde önceki akşam Türklere hitaben yaptığı konuşmada, BM Genel Sekreteri Kofi Annan'ın iyi niyet misyonunu kabul ettiklerini dile getirdi ve sözlerini şöyle sürdürdü 
   "Annan Planı'nı referans olarak kabul edebileceğimizi söylüyoruz. Buna KKTC de şimdi 'evet' diyor. Güney Kıbrıs formülasyonlarını ortaya koysun. Eğer kendileri ikna oluyorsa, onların attığı adımın bir fazlasını KKTC atacaktır. Şu anda tez bu. Bakalım, buna onların yaklaşımı ne olacak." 
   
   
   
</TEXT>
</DOC>
