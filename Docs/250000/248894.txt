<DOC>
<DOCNO> 248894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/spor/axspo01.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hücum, hücum, hücum... 
</HEADLINE>
<TEXT>


Del Bosque, bugüne kadar hep kazanmak için sahaya çıkan, ofansif yapıdaki Real Madrid ile çalıştığını söyledi, aynı mentaliteyi Siyah - Beyazlılar'da da devam ettireceğini vurguladı 


Bir taraftar gibi 
REAL Madrid'in ardından Beşiktaş'ı tercih eden Teknik Direktör Vicente Del Bosque, Beşiktaş Dergisi'ne konuştu, transferleri, hedeflerini ve çalışma sistemini anlattı. İspanya dışında çalışma isteğini, Real Madrid taraftarlığıyla açıklayan Del Bosque, "Yıllarımı bu kulübe verdim. Ne Barcelona, ne de Atletico Madrid, teknik direktörlük hayatıma girmeyecek. Bu, 35 sene, Beşiktaş'a emek verdikten sonra Galatasaray ya da Fenerbahçe'ye gitmeye benziyordu" dedi. 

'Sanki ilk kez ' 
İSPANYA'DA birçok ünlü futbolcuyla çalışan, onlarla birçok başarıya imzasını koyan Del Bosque, Beşiktaş'ı dünyanın en iyi kulüplerinden biri yapmak için uğraşacaklarını belirtti, "Söz veremem ama çok iyi bir işle, Beşiktaş'ı dünyaya tanıtmak hedefindeyim" diye konuştu. Siyah - Beyazlılar'ın daha fazla büyümesini istediğini vurgulayan İspanyol teknik adam, "Başarı için her şeyimi vermeye hazırım. Sanki ilk kez antrenörlüğe başlayacakmış gibi bir heyecan duyuyorum" diye konuştu. 

'27 Haziran'da hazır' 
TAKIMI tanımaya çalıştığını, 27 Haziran'a kadar Beşiktaş'ın hazır hale geleceğini vurgulayan Del Bosque, "Yıldız isimleri unutalım. Ben futbolcularımın hem saha içinde, hem de saha dışında profesyonel bir hayat yaşamasını isterim" diye konuştu. Felsefesinin, futbolcularla iyi bir diyalog kurmak olduğunu belirten İspanyol çalıştırıcı şöyle devam etti "Bugüne kadar ofansif bir takımda çalıştım. Her zaman kazanmak için sahaya çıktık. Aynı mentaliteyi Beşiktaş'ta da yerleştirmeyi düşünüyorum." 

'En büyük miras' 

Demirören, Beşiktaşlılık ruhunun babadan oğula geçtiğini ifade etti. Başkan, "Dünya takımı Beşiktaş"ı kurmak için uğraştıklarını belirtti 


Cim - Bom'a taş 
BAŞKAN olarak Beşiktaş Dergisi'ne ilk röportajını veren Yıldırım Demirören, camiaya iddialı mesaj verdi, "Dünya takımı Beşiktaş geliyor. Hazır olsunlar" dedi. Ezeli rakibi Galatasaray'ın 100. yılında, şampiyonluğu hedeflediklerini söyleyen Demirören, "100. yılımızda olduğu gibi şampiyonluğu kutlamak, Beşiktaşımız'ın yine Türkiye'nin trendi olmasını sağlamak istiyoruz" dedi. 

'Gazete sattım' 
BEŞİKTAŞ'IN etik değerlerine bağlı olarak yetiştirildiğini de vurgulayan Demirören, "Ben de çocuklarıma bunları öğretiyorum. Bu, bütün Beşiktaşlılar için geçerlidir. Beşiktaşlılık bir miras gibi babadan oğula geçer ve aileler evlatlarını Beşiktaş geleneklerine uygun olarak yetiştirirler" dedi. Başkan, maçlara girebilmek için küçükken kapalı tribünde gazete sattığını da ifade etti. 

Ali Bana kızmasınlar 
FENERBAHÇE'DE dört yıl forma giyen, bugün Beşiktaş ile sözleşme imzalayacak olan Ali Güneş, gerçekleri anlattı. Burada bulunduğu süre içerisinde iki şampiyonluk yaşadığını belirten Ali, "Fenerbahçe bana son günlerde sıcak bakmadı. Taraftarlar bana kızmasın. Sonuçta ben profesyonel bir futbolcuyum. Artık futbol hayatımı Beşiktaş'ta sürdüreceğim. Fenerbahçe'ye de Şampiyonlar Ligi'nde başarılar diliyorum" diye konuştu. Ali, 700 milyar lira garanti parayla birlikte maç başına 17.5 milyar lira alacak. 

Başkent turu 

BEŞİKTAŞ Yönetim Kurulu dün Başkent turu yaptı. Yıldırım Demirören başkanlığındaki yeni idareciler, Cumhurbaşkanı Ahmet Necdet Sezer, 9. Cumhurbaşkanı Süleyman Demirel, Genelkurmay Başkanı Org. Hilmi Özkök, Tarım Bakanı Prof. Dr. Sami Güçlü, Çalışma ve Sosyal Güvenlik Bakanı Murat Başesgioğlu, İçişleri Bakanı Abdülkadir Aksu ve Yargıtay Başkanı Eraslan Özkaya'yı ziyaret etti. Siyah - Beyazlılar daha sonra Anıtkabir'e giderek mozoleye çelenk koydu, saygı duruşunda bulundu. 

İmzayı kutladı 

SÜLEYMAN HATISARU 

BEŞİKTAŞ ile sözleşme imzalayan Mustafa Doğan, önceki akşam hem imzasını, hem de evliliğinin 8. yıldönümünü kutladı. Eşi Meryem ile birlikte, Siyah - Beyazlı formayla poz veren Mustafa, Fenerbahçe taraftarıyla bir sorunu bulunmadığını, Sarı - Lacivertli yönetimle yaşadığı sorunlar nedeniyle Almanya'ya gittiğini hatırlattı. Tecrübeli oyuncu, "Şu an Beşiktaş'tayım. Sırtıma geçirdiğim her formanın hakkını verdim. Burada da en iyisini yapacağım" diye konuştu. 

'Del Bosque'nin liste başıydı' 
INTER ile yollarını ayıran Okan Buruk dün resmen Beşiktaşlı oldu. 1 yılı opsiyonlu olmak üzere toplam üç yıllık sözleşmeye imza atan milli futbolcunun yıllık 1 milyon Euro alacağı açıklandı. Futbol Şube Sorumlusu Kıvanç Oktay, Okan'ın Teknik Direktör Del Bosque'nin istediği ilk futbolculardan biri olduğunu söyledi. Başarılı oyuncu ise, "İhtiyacım olan güvendi, bunu Beşiktaş verdi" diyerek Siyah - Beyazlılar'ı tercih nedenini açıkladı. 

İbrahim de Kartal 

4 yıllık imza 
SERDAR Bilgili yönetimi tarafından anlaşma sağlanan Altaylı İbrahim Akın da dün resmen Beşiktaşlı oldu. 1 yılı opsiyonlu olmak üzere 4 yıllık anlaşma yapılan İbrahim, ilk yıl 350 milyar lira garanti parayla birlikte maç başına 8.3 milyar lira alacak. 

Berkant'a 650 milyar 
BEŞİKTAŞ'A bugün imza atacak olan Berkant'ın da bu sezon 650 milyar lira garanti parayla birlikte 11 milyar 375 milyon lira maç başı bedel alacağı ifade edildi. Veysel'e de 500 milyar lira ile birlikte maç başına 12.5 milyar lira ödenecek. 

Fatih Beşiktaş'a hayır diyemedim 

HOLLANDA'NIN Roda takımından transfer edilen Fatih Sonkaya, 3 artı 1 yıllık sözleşmeye dün imza atarken, "Birçok takım beni istemesine rağmen Beşiktaş'ın önerisine hayır diyemedim. Çünkü küçüklüğümden beri Beşiktaşlı idim" dedi. Fatih'in ilk yıl 400 bin Euro garanti parayla birlikte maç başına 5 bin Euro alacağı açıklandı. 



</TEXT>
</DOC>
