<DOC>
<DOCNO> 229329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy05.html </URL>
<DATE> 2004/04/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye, referandumu kabul ettiğine ilişkin belgeyi BM'ye gönderdi 
</HEADLINE>
<TEXT>

     Türkiye, Annan planının adada referanduma götürülmesini kabul ettiğine ilişkin taahhütnameyi bugün BM'ye gönderdi. 
     Taahhütname, Annan planının referanduma götürülmesine onay verilmesiyle referandumlardan olumlu sonuç çıkması durumunda planın onaylanması için TBMM'ye sunulmasını içeriyor. 
     BM Genel Sekreteri Kofi Annan, Kıbrıs planının son halini sunmasından sonra, bütün taraflardan yazılı taahhüt istemişti. Adadaki iki tarafın, ''bu planı referanduma götüreceklerine dair'', garantör ülkelerin de ''bu planın referanduma götürülmesine onay verdikleri ve referandumlardan olumlu sonuç çıkması durumunda planı, onaylanması için ulusal parlamentolarına sunacakları'' taahhütlerini BM'ye vermeleri gerekiyordu. 
     Annan, bu taahhütleri, Burgenstock'daki görüşmeler sürecinin sonunda, kapanış töreninde almak istemiş, ancak Rum kesimi ve Yunanistan'ın imza atmak istememesi nedeniyle amacına ulaşamamıştı. 
     Gelişmelerin böyle seyretmesi ve imza töreninin olmaması üzerine, adadaki iki taraf ve garantör ülkelerden New York mutabakatında öngörüldüğü gibi 9 Nisan'a kadar yazılı taahhüt bekleniyordu. 

     
</TEXT>
</DOC>
