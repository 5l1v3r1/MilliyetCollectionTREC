<DOC>
<DOCNO> 208814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko30.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en büyük çelik halatı Kayseri'de üretildi... 
</HEADLINE>
<TEXT>

     Türkiye'nin en büyük çelik halatı Kayseri'de üretildi. 
     STFA Deniz İnşaat A.Ş'nin Katar'da inşa ettiği limanda kullanılmak üzere sipariş edilen dev çelik halat, Kayseri'deki Has Çelik Halat A.Ş. tesislerinde üretildi. 
     64 milimetre çapında, 1400 metre uzunluğundaki dev çelik halatın 24 ton ağırlığında olduğu ve bugüne kadar Türkiye'de üretilen en büyük çelik halat olma özelliğini taşıdığı kaydedildi. 
     Tuzla Tersaneleri'ne gönderilen halatın, 20 Ocak tarihinden sonra deniz yoluyla Katar'a gönderileceği bildirildi. 
     Has Çelik Genel Müdürü Halit Özkaya, Türkiye'nin en büyük çelik halatını üretmekten gurur duyduklarını belirterek, şunları söyledi 
     ''Tesislerimiz Türkiye'nin ve Avrupa'nın en modern fabrikalarından birisi. Fabrikamızda ISO 9001 Kalite Sistem, ISO 14000 Çevre Güvenlik belgeli, RUS ve API sertifikalı petrol kuyuları, asansör, gemi, vinç ve genel mühendislik alanlarında kullanılan 6 milimetreden, 64 milimetre çapa kadar çok telli çelik halatları ile alüminyum iletken, yataklık paket yay, karkas çelik yay ve galvanizli çelik askılar üretiyoruz. Ürettiğimiz ürünlerin yüzde 40'ını 5 kıtada 25 ülkeye ihraç ediyoruz. 30 bin Euro karşılığında ürettiğimiz çelik halat, Katar'da limandaki bir platformu kıyıya sabitlemede kullanılacak.'' 
     
</TEXT>
</DOC>
