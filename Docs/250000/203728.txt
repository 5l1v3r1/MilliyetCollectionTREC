<DOC>
<DOCNO> 203728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko33.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Nazif Zorlu'ya "fahri doktor" unvanı... 
</HEADLINE>
<TEXT>

     Pamukkale Üniversitesi PAÜ tarafından, Zorlu Holding Yönetim Kurulu Başkanı Ahmet Nazif Zorlu'ya ''fahri doktor'' unvanı verildi. 
     Zorlu'ya fahri doktor unvanı verilmesi dolayısıyla PAÜ Kongre ve Kültür Merkezi'nde düzenlenen törende konuşan PAÜ Rektörü Prof. Dr. Hasan Kazdağlı, son 6 yıldır ilk kez fahri doktor unvanı verdiklerini belirtti. Kazdağlı, işadamı Ahmet Nazif Zorlu'nun Türkiye ve yurtdışında faaliyet gösteren 50 şirketi, 107 ülkeye 1 milyar dolarlık ihracatı, 22 bin kişiyi istihdam etmesi, enerji ve finans sektöründeki başarılı faaliyetlerinden dolayı ''iktisat'' alanında ''fahri doktor'' unvanıyla beratını hak ettiğini söyledi. 
     Rektör Kazdağlı, konuşmasının ardından Zorlu'ya cübbesini giydirdi ve beratını verdi. 
     Oldukça duygulu anlar yaşayan işadamı Ahmet Nazif Zorlu da, eğitimin önemini vurguladı. Zorlu ''Benim için en büyük ve değer biçilemeyecek kadar önemli bu unvanı almak, her Allah'ın kuluna nasip olmaz. Bu unvanı verenlere şükran borçluyum'' dedi. 
     Yıllar önce imkanı olmadığı için fahri doktorluk unvanı aldığı alanda eğitim yapamadığını belirten Zorlu, eğitimin Türkiye'nin olmazsa olmazlarından olması gerektiğini vurguladı. 
     Törenden sonra babası Hacı Mehmet Zorlu'nun elini öpen ünlü işadamı, yaşadığı duyguyu dile getirecek kelimeler bulamadığını kaydetti. 
     Baba Zorlu da, ''Benim oğlum çok çalıştı. Her şeyi hak ediyor'' diye konuştu. 
     Törene, Denizli Valisi Gazi Şimşek, Garnizon Komutanı Tuğgeneral Hamit Tekkanat, Denizli Belediye Başkanı Ali Aygören, PAÜ öğretim üyeleri, sanayici ve işadamları katıldı. 
     
</TEXT>
</DOC>
