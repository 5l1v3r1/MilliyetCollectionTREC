<DOC>
<DOCNO> 231703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy14.html </URL>
<DATE> 2004/04/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TCK değişiyor... 
</HEADLINE>
<TEXT>

     TCK'da, ''devletin birliğini ve ülkenin bütünlüğünü bozmak'' suçu yeniden düzenlenirken, bu suçun işlenmesi sırasında başka suçlar işlenmişse, bunlardan dolayı da ceza verilecek. 
     TBMM Adalet Alt Komisyonu, TCK Tasarısı üzerindeki çalışmalarını sürdürüyor. Komisyon, ''Devletin Güvenliğine Karşı Suçlar'' başlıklı bölümü yeniden düzenledi. 
     ''Devletin birliğini ve ülke bütünlüğünü bozmak'' maddesinde değişiklik yapıldı. Bu suçun işlenmesi sırasında başka suçların işlenmesi halinde, ayrıca bu suçlardan dolayı ilgili hükümlere göre ceza verilecek. Bu suçun 3 yıldan 5 yıla kadar olan cezası, basın ve yayın yoluyla işlenmesi halinde yarı oranında artırılacak. Maddede tanımlanan suçların işlenmesi dolayısıyla tüzel kişiler hakkında bunlara özgü güvenlik önlemlerine hükmolunacak. 
     Hukukçular, Terör örgütü elebaşı Abdullah Öcalan'ın yargılanması sırasında yöneltilen eleştirilerde ''Öcalan'ın tek suçtan yargılanıp mahkum olduğu''na dikkate çekerek, bu düzenlemeyle terör örgütü kuran bir kişinin örgütün yaptığı her eylemden dolayı ayrı ayrı cezalandırılmasının mümkün olacağını ifade etti. 
     
     ''HASMANE HAREKETLER...' 
     TCK Tasarısı'nda, ''devlete karşı savaşa tahrik'' maddesi de değiştirildi. Türkiye Cumhuriyeti devletine karşı savaş açması veya hasmane hareketlerde bulunması için yabancı devlet yetkililerini tahrik eden veya bu amaca yönelik olarak yabancı devlet yetkilileriyle işbirliği yapan kişi, 10 yıldan 20 yıla kadar hapis cezasına çarptırılacak. Tahrik fiilinin basın ve yayın yoluyla işlenmesi halinde verilecek ceza üçte bir oranında artırılacak. Bu madeninin uygulanmasında Türkiye Cumhuriyeti devletinin güvenliğine karşı suç işlemek üzere oluşturulan örgütlerin doğrudan veya dolaylı olarak desteklenmesi, ''hasmane hareket'' olarak kabul edilecek. 
     Maddede tanımlanan suçun işlenmesi dolayısıyla tüzel kişiler hakkında bunlara özgü güvenlik tedbirleri uygulanacak. 
     
</TEXT>
</DOC>
