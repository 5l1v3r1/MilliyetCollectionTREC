<DOC>
<DOCNO> 230579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun24.html </URL>
<DATE> 2004/04/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Madrid saldırılarının finansmanı uyuşturucudan mı 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen, 191 kişinin öldüğü terör saldırılarının finansmanının uyuşturucu parasıyla sağlandığı iddia edildi. 
     Saldırıların sorumlularını bulmaya yönelik soruşturmalar sürerken, İspanyol basınına, teröristlerin ekonomik kaynaklarının uyuşturucu parası olduğu yönünde bilgi sızdı. 
     Ulusal Polis Enformasyon Bölümü'ne dayandırılan haberlerde, 11 Mart saldırılarıyla bağlantılı olarak gözaltına alınan 27 kişiden hapse atılan 17'si ile Madrid yakınlarındaki Leganes'de bu ay başında bir eve düzenlenen baskında bomba patlatarak intihar eden 7 teröristin yasadışı yollardan uyuşturucu kaçakçılığı yapan gruplarla bağlantıları olduğu ifade edildi. 
     Jandarma birimleriyle birlikte yapılan araştırmalarda, teröristlerden Ulad, Ahmidan ve Zugam soyadındaki kişilerin Fas'taki Ceuta İspanya'ya bağlı ile Tetuan ve Tanger kentlerini esrar kaçakçılığında merkez olarak kullandıkları tespit edildi. 
     11 Mart saldırılarını düzenleyenlerin elebaşıları arasında gösterilen ve geçen 3 Nisan'da Leganes'deki evde intihar edenlerden ''Çinli'' lakaplı Cemal Ahmidan'ın uyuşturucuyu İspanya'da pazarlamakla uğraştığı öne sürüldü. 
     Polis kaynakları, 11 Mart saldırılarında kullanılan patlayıcıların hazırlandığı yer olarak 24 Mart'ta ortaya çıkartılan Madrid yakınlarındaki Getafe ilçesinde bir evde yapılan aramada bulunan kilo esrar ile diğer uyuşturucu maddeleri, teröristlerin uyuşturucuyu finansman amacıyla kullandıklarına delil olarak gösterdi. 
     Teröristlerin yasal olarak farklı işlerde çalıştıkları da belirlenirken, bu kişilerin otomobil alım-satımından da büyük gelir elde ettikleri kaydedildi. Terör grubunun beyni olarak gösterilen ve Leganes'deki evde ölenler arasında olan ''Tunuslu'' lakablı Serhan Bin Farkhet'in ise Madrid'de emlakçılık yaptığı belirtildi. 
     
</TEXT>
</DOC>
