<DOC>
<DOCNO> 210253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/guncel/gun01.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurda giriş çıkışlar da turnikeden 
</HEADLINE>
<TEXT>
   Kuran kurslu yurda 24 saat koruma 
   İstanbul'daki Özel Büyük Çamlıca Erkek Öğrenci Yurdu'nun içinde görkemli bir cami, caminin altında da Kuran kursu bulunuyor. Kameralar ve özel güvenlik görevlileri tarafından korunan yurdun yemekhanesinin üstündeki binada da Zirve dergisi yazarları faaliyet gösteriyor 
      Tahsin Aksu 
   
   Üsküdar Çamlıca sırtlarındaki Nurbaba Sokak'ta bulunan Özel Büyük Çamlıca Orta ve Yüksek Öğretim Erkek Öğrenci Yurdu bir kaleyi andırıyor. Türkiye Yüksek Tahsil Gençliği Öğrenim ve İhtisas Vakfı'na ait olduğu belirlenen 165 yatak kapasiteli yurdun içinde Büyük Çamlıca Camii de bulunuyor. Cami ve yurdun her köşesi kapalı devre kamera sistemiyle 24 saat izleniyor. Özel güvenlik görevlileri aralıksız görev yapıyor. Yurt binasının üstüne yapılan halı sahada çocuklar futbol oynarken, caminin hemen altında Kuran kursu veriliyor. 
   
   Şu anda 118 öğrenci kalıyor 
   1984'te faaliyete geçen yurdun yemekhane kısmının üzerinde bulunan Sürat A.Ş.'ye ait üç katlı binayı, Zirve dergisi yazarlarının çalışma ofisi olarak kullandığı öne sürülüyor. Giriş çıkışların turnikeden geçilerek yapıldığı bina da özel güvenlik görevlileri tarafından korunuyor. Yurdun içindeki cami girişiyle Sürat A.Ş. binasının girişinin yan yana olması da dikkat çekiyor. Yurt Müdürü Sadık Emece, binada şu anda 118 öğrencinin kaldığını belirterek, "Öğrenci başına aylık 180 milyon lira alıyoruz. Lise öğrencileri çoğunlukta. Dört tane de üniversite öğrencisi kalıyor" dedi. 
   
   'Yurtla alakamız yok' 
   Emece, "Terör saldırılarına ve sabotaj ihtimaline karşı kamerayla izleme yapıyoruz. Yemekhanemiz sadece yurt öğrencilerine hizmet veriyor. Sürat A.Ş. ile bir ilgimiz yok. Sömestr tatillerinde, öğrencilerin olmadığı zamanlarda yurt bazı kurumlara kiraya veriliyordu. Ancak, son 4 senedir bu uygulama yapılmıyor" diye konuştu. 
   Sürat A.Ş. Avukatı Selim Özkan da binanın kendileri tarafından akademi olarak kullanıldığını belirterek şunları söyledi "Zirve dergisinin yazarları burada dergi ile ilgili çalışmalar yapıyor. Bina bize ait değil. Bir vakıftan kiraladık. Büyük Çamlıca Erkek Öğrenci Yurdu'yla alakamız yok." 
   
   
</TEXT>
</DOC>
