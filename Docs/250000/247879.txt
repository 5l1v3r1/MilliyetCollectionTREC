<DOC>
<DOCNO> 247879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur30.html </URL>
<DATE> 2004/06/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Polis hırsıza ateş açtı, bir tek hırsızı vuramadı 
</HEADLINE>
<TEXT>

     İzmir'de, sağlık raporu almak için götürüldüğü hastaneden kaçan hırsızın ardından ateş açan polis, 2 kişinin yaralanmasına neden oldu. 
     Alınan bilgiye göre, hırsızlık suçundan aranan Yusuf P, Eşrefpaşa Karakolu ekiplerince yakalandı. 
     Gözaltına alınan Yusuf P, adliyeye sevk edilmeden önce, sağlık raporu alınmak üzere Atatürk Eğitim ve Araştırma Hastanesi'ne götürüldü. 
     Yusuf P, muayene için elindeki kelepçenin çıkarılmasından faydalanarak kaçmaya başladı. Polis memuru Doğan K, peşine takıldığı Yusuf P'nin ''dur'' ihtarına uymaması üzerine, silahını çıkararak, havaya ve yere doğru ateş etti. Kurşunların isabet ettiği zeminden çevreye saçılan kurşun ve taş parçaları, hastane yakınındaki eczanede çalışan Serkan Aktuğ ile özel ambulans servisi yetkilisi Bora Çoban'ın yaralanmasına neden oldu. 
     Atatürk Eğitim ve Araştırma Hastanesi'ne kaldırılan yaralılar, ayakta tedavi edildikten sonra taburcu edildi. 
     Yusuf P. ise kovalamaca sonunda, polisler tarafından yakalanarak gözaltına alındı. 
     
</TEXT>
</DOC>
