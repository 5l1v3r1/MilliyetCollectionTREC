<DOC>
<DOCNO> 217368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Peres'ten Türkiye'nin AB üyeliğine destek... 
</HEADLINE>
<TEXT>

     İsrail'de ana muhalefet partisi İşçi Partisi'nin lideri ve eski başbakanlardan Şimon Peres, bugün Müslüman dünyasında, biri ''modern, Müslüman Türk eğilimi'' ve diğeri ''fanatik, gerici eğilim'' olmak üzere iki eğilim bulunduğunu belirterek, ''Müslümanlar ve Araplar için dilerim ki Türklerin yolu kazansın'' dedi. Şimon Peres, Türkiye'nin yerinin Avrupa Birliği olduğunu da söyledi. 
     ABD yönetimiyle görüşmeler için Washington'da bulunan Peres, ABD Dışişleri Bakanı Colin Powell ile bir araya geldikten sonra gazetecilere yaptığı açıklamada, dünyada ve Ortadoğu'da önemli ve olumlu gelişmeler bulunduğuna işaret ederek demokrasiyi övdü. 
     Peres, olumlu gelişmelere değinirken, ''Kıbrıs'ın birleşmesi yönünde verilen söz iyi bir haber. Ayrıca Türkiye'de dindar bir partinin, bir yandan din ile devlet işlerinin ayrılması gerektiğini beyan etmesi, diğer yandan hem Müslüman, hem de modern olunabileceğini vurgulaması ve Avrupa Birliği üyesi olmak istemesi de iyi bir haber'' dedi. 
     Şimon Peres, daha sonra düzenlediği basın toplantısında da, AB'nin Kıbrıs'ta anlaşma yönünde katkıda bulunduğunu belirterek, ''hem Rumları, hem de Türkleri daha esnek hale getirebilmek büyük bir başarı. Bu, tarihte daha önceki gelişmelerden farklı'' diye konuştu. 
     Şimon Peres, ''Türkiye'yi AB'ye almak, almamaktan daha iyi. Çünkü bu ülkede dindar bir partinin lideri, 'Ben devlet ve dinin ayrı tutulmasından yanayım. Aynı zamanda Müslüman ve modern olmanın mümkün olduğuna inanıyorum ve ben yeni dünyaya katılmak istiyorum' diyor. Bence bugün onlar, Müslüman dünyasının liderleri'' dedi. 
     İsrail İşçi Partisi lideri Peres, Müslüman dünyasının bugün iki eğilim arasında bölündüğünü kaydederek, ''Bu eğilimlerden biri, Müslüman ve modern olan, yani Türk eğilimi. Diğeri ise fanatik ve gerici eğilim. Bugün bu gerçek bir savaş. Müslümanlar ve Araplar için dilerim ki Türklerin yolu kazansın'' ifadesini kullandı. 
     AB'nin Ortadoğu'ya doğru ilerlediğini kaydeden Peres, ''Kıbrıs ve Malta'nın katılımı birinci adım. Türkiye ile müzakereler bir başka adım. Avrupa, diğer dinlere de açılmalı. Türkiye, mükemmel bir aday'' dedi. 
     
</TEXT>
</DOC>
