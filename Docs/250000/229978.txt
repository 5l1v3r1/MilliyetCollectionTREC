<DOC>
<DOCNO> 229978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo18.html </URL>
<DATE> 2004/04/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Diyarbakırspor'da transfer söylentileri, motivasyonu bozuyor... 
</HEADLINE>
<TEXT>

     Diyarbakırspor Teknik Direktörü Sakıp Özberk, son günlerde artan transfer söylentilerinin, futbolcuların motivasyonunu bozduğunu söyledi. 
     Diyarbakırspor, deplasmanda yapacağı Malatyaspor maçının hazırlıklarını, Atatürk Stadı'nda yaptığı teknik ve taktik ağırlıklı idmanla sürdürdü. Teknik direktör Özberk, futbolcularda motivasyon eksikliğinin bulunduğunu, bunun da son zamanlarda artan transfer söylentilerinden kaynaklandığını bildirdi. 
     Kulüp genel menajeri İsmet Yılmaz'ın, transfer etmeyi düşündükleri bazı futbolcuları izlemek için İsviçre'de bulunduğunu kaydeden Özberk, şöyle konuştu 
     ''Son günlerde bazı futbolcularımızın çeşitli takımlara transfer olacakları yönünde gazetelerde haberler çıkmaktadır. Bu söylentiler, futbolcuların motivasyonunu bozuyor. Şu anda hiçbir takımla transfer için resmi bir görüşme yapmadık. Biz de yeni sezon için hazırlıklarımızı sürdürüyoruz. Transfer çalışmalarımız biraz ağır işliyor. Bunun hızlanması gerek.'' Sezon sonunda sözleşmesinin biteceğini hatırlatan Özberk, bu konuda Diyarbakırspor Kulübü yönetimiyle henüz bir görüşme yapmadığını sözlerine ekledi. 
     
</TEXT>
</DOC>
