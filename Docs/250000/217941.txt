<DOC>
<DOCNO> 217941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun12.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakanın iddiası... İngiliz ajanlar Annan'ı dinledi mi 
</HEADLINE>
<TEXT>

     İngiltere'nin eski Uluslararası Yardımlar Bakanı Clare Short, Irak savaşı öncesinde İngiliz casusların BM Genel Sekreteri Kofi Annan'ı dinlediklerini öne sürdü. 
     Savaşın bitmesinden kısa bir süre sonra bakanlık görevinden istifa eden Short, Annan'ın dinlenen konuşmalarının kayıtlarını bizzat okuduğunu söyledi. 
     Short, BBC muhabirlerine yaptığı açıklamada, İngiltere'nin bütün bu süreç içinde bir yandan Annan'dan resmi yollarla raporlar alırken, diğer yandan dünyanın bu en önemli diplomatlarından birini dinlediğini savundu. Short, ''Annan'ın konuşmalarının kayıtlarını gördüm ve o anda Kofi ile benim yaptığım görüşmenin kaydının da başkaları tarafından okunacağı da aklımdan geçti'' dedi. 
     Clare Short, İngiliz casusların bu faaliyetleri için emir alıp almadıkları yolundaki soru üzerine de, ''Evet kesinlikle aldılar'' diye konuştu. 
     İngiltere Başbakanı Tony Blair'in sözcüsü, iddialar karşısında şimdilik sessiz kalmayı tercih etti. 
     
</TEXT>
</DOC>
