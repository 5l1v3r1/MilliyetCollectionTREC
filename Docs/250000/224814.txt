<DOC>
<DOCNO> 224814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko33.html </URL>
<DATE> 2004/03/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Le Figaro, Türkiye'nin ekonomi politikasını övdü... 
</HEADLINE>
<TEXT>

     Fransa'da yayınlanan Le Figaro gazetesi, Türkiye'de hükümetin ekonomi politikasını överken, ülkenin Irak savaşı sonundan bu yana beklenmedik bir kalkınma örneği gösterdiğini yazdı. 
     Gazetenin ekonomi ekinde, ''Türkiye, kararlılık örneği sunuyor'' başlığıyla çıkan haberde, Türkiye'de 2003'te yüzde 5 oranında ekonomik büyüme sağlandığı ve bu yıl ise büyümenin aynı şekilde devam etmesinin beklendiği bildirildi. 
     IMF'nin yetkililerinin, Türkiye'deki ekonomik gelişmelere yönelik övücü açıklamalarına atıfta bulunan haberde, IMF'nin son olarak Türkiye'ye 7. gözden geçirme kapsamında 500 milyon dolarlık yeni bir para dilimi aktarmaya hazırlandığı hatırlatıldı. 
     Bu arada Türkiye'nin, AB kapısını çaldığı bir dönemde ''artık IMF'nin himayesinden çıkmak istediği'' ifade edilen haberde, belirlenen sürenin bitiminde ''IMF ile anlaşmanın yenilenmesinin istenmediği'' kaydedildi. 
     Le Figaro'nun haberinde, ''Türkiye'nin borcunu ödemek istemesindeki kararlı çaba bundan kaynaklanıyor. Bu yılın bütçesindeki 44 milyar dolar, yani harcamalarının yüzde 42'si, 187 milyar dolara ulaşan kamu borcunun ödenmesine ayrılacak'' denildi. 

     
</TEXT>
</DOC>
