<DOC>
<DOCNO> 235663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur13.html </URL>
<DATE> 2004/04/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
2004 turizmde Türkiye yılı olacak 
</HEADLINE>
<TEXT>

     Tur Operatörleri Derneği Başkan Vekili Sinan Vardar, Türkiye'ye bu yıl gelecek Alman turist sayısında yüzde 24, Rus turist sayısında da yüzde 40 oranında artış beklendiğini söyledi. 
     Sinan Vardar, AA muhabirine yaptığı açıklamada, sadece Antalya yöresine bu yıl en az 6 milyon turistin gelmesinin beklendiğini kaydetti. 
     Türkiye'ye turisti Türk tur operatörlerinin getirdiğini, turistin dörtte üçünü de Türk uçak şirketlerinin taşıdığını vurgulayan Vardar, ''2004 yılı Türkiye yılı olacak'' dedi. 
     Türkiye'ye bu yıl gelecek Alman turist sayısında yüzde 24, Rus turist sayısında da yüzde 40 oranında artış beklendiğine dikkati çeken Vardar, şöyle konuştu 
     ''Bu artışlarla bu yıl Türkiye'ye 3.5 milyon Alman, 2.5 milyon da Rus turistin gelmesini bekliyoruz. 
     Alman ve Rus turistin yanı sıra İran pazarı da bu yıl çok hareketli geçecek. İran ile birlikte Lübnan, Suriye ve Türk Cumhuriyetlerinden gelecek turistlerde de önemli artışlar bekliyoruz.'' Dünya Kongreler Birliği'nin Türkiye'yi mercek altına aldığını, büyük kongrelerin, İstanbul başta olmak üzere çeşitli illerde ve Antalya'daki otellerde düzenleneceğini, kongreye gelen turist sayısının büyük boyutlarda olacağını ifade etti. 
     
     ''BİR KOYUP BEŞ ALALIM'' 
     Turizmde ''bir koyup beş almak için'' bazı eksikliklerin giderilmesi gerektiğini vurgulayan Sinan Vardar, sözlerini şöyle sürdürdü 
     ''Türkiye'nin turizmde bir koyup beş alması için öncelikle KDV oranları düşürülmelidir. Akdeniz çanağında en yüksek KDV oranı Türkiye'de... Türkiye'ye gelen turistin dörtte üçünü getiren Tur operatörlerinin getirdiği döviz, ihracat kapsamında değil. Bu çok yanlış ve haksız bir uygulamadır. Tur operatörlerinin ülkemize getirdiği döviz mutlaka ihracat kapsamına alınmalıdır. O zaman tur operatörleri daha çok çalışıp daha fazla döviz getirecektir. Avrupa turizm pazar alanı her geçen gün daralıyor. Turizmde rekabet büyüyor. Bu nedenle turizm pazarlaması teşvik edilmeli. Tanıtıma ayrılan pay artırılmalı. Özel sektör tanıtım için üzerine düşeni yapmalıdır.'' 
     
     ''GAZİNOLAR AÇILMALI'' 
     Antalya'nın tanıtımına ve turistin çeşitlendirilmesine önem verilmesi gerektiğine de değinen Vardar, ''Antalya'da turistin para harcamasını sağlamak için gazinoların da açılması gerekli'' dedi. Gazinoların belirli bölgede açılması gerektiğine dikkati çeken Vardar, turistin en çok geldiği Antalya'da bu bölgenin oluşturulmasında yarar gördüklerini söyledi. Vardar, Antalya'da gazinoların açılması halinde, en az 100 milyar lira gelir vergisi ödeyen ve devlete borcu olmayanlara green kart verilebileceğini ve gazinolara sadece bu kişilerin girmesinin sağlanabileceğini kaydetti. Vardar, ''Bu kişileri sokmazsanız yurtdışına gider orada oynarlar. Döviz de yurtdışına gider. Bu işe bir an önce çözüm bulunmalı'' diye konuştu. 
     
</TEXT>
</DOC>
