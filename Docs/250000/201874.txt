<DOC>
<DOCNO> 201874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur16.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 102 kilogram eroin ele geçirildi 
</HEADLINE>
<TEXT>

     İstanbul Emniyet Müdürü Celalettin Cerrah, Büyükçekmece'de yapılan operasyonda 102 kilogram eroin ele geçirildiğini bildirdi. 
     Cerrah, İstanbul Organize Suçlar Şube Müdürlüğü Brifing Salonu'nda yaptığı basın açıklamasında, Narkotik Şube Müdürlüğü'nce bir süreden beri durum ve temasları izlenen uyuşturucu şebekesinin yüklü miktarda uyuşturucuyu bir Avrupa ülkesine nakletmek üzere hazırlık yaptığının belirlendiğini söyledi. 
     Bunun üzerine şebeke üyelerinin 8 Aralık gününden itibaren yakından izlenmeye başladığını anlatan Cerrah, ertesi gün Büyükçekmece'de gerçekleştirilen operasyonda, bir otomobilin bagajında koliler içinde 102 kilogram eroin ile 2 kişinin ele geçirildiğini kaydetti. 
     Devam eden operasyon sonucunda eroini temin ederek yurtdışına gönderme talimatı verdiği belirtilen 2 kişinin daha Bahçelievler'de yakalandığını dile getiren Cerrah, bu kişilerin evlerinde yapılan aramada 1 adet tabanca ve 6 fişeğin bulunduğunu ifade etti. 
     Cerrah, şebekenin uyuşturucunun nakledilmesiyle ilgili olarak tedarik ettiği 22 bin 500 ABD dolarının zapt edildiğini anlatarak, yakalanan 4 kişinin haklarında tamamlanan tahkikat evraklarıyla birlikte adli makamlara sevk edildiğini söyledi. 
     
</TEXT>
</DOC>
