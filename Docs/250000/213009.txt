<DOC>
<DOCNO> 213009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/spor/spo02.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e 40 trilyon yolda 
</HEADLINE>
<TEXT>

   Halka arz anlaşması gereğince, Deniz Yatırım, Fenerbahçe'ye 30 milyon doları 17 Şubat'ta teslim edecek 
      YUSUF KOBAL 

   
   Hisseler satılmasa bile... 
   SARI - Lacivertli kulüpte halka arz, ilk meyvalarını 17 Şubat'ta verecek. Yapılan anlaşma gereğince, bütün hisseler Deniz Yatırım tarafından satın alınacak. Tek hisse dahi riske edilmeyecek. 12 ve 13 Şubat günlerinde satışın gerçekleşmesinin ardından, hisseler satılmasa bile 30 milyon dolar 40 trilyon lira para üç gün sonra Sarı - Lacivertliler'e aktarılacak. 
   
   Yıldırım'ın güvencesi 
   BU ay içinde gelecek nakit para, yeni yatırımların da müjdecisi olacak. Başkan Aziz Yıldırım'ın kongre öncesinde, yapacağı projelerini açıklayacağı da öğrenildi. Yıldırım bunun dışında, gelecek sezona yönelik transfer girişimini de başlatıp, tesisleşme atağını sürdürecek. Başkanın, ekonomik rahatlamanın verdiği güvenle kongreye daha rahat gireceği belirtildi. 
   
   Ortega için çember daraldı    Yönetimden son rest 
   FENERBAHÇE Asbaşkanı Osman Yalçın, Ortega'nın 10 gün içinde karar vermesi gerektiğini açıkladı. Yalçın, sürenin dolmak üzere olduğunu dile getirerek, "Umarım aklı başına gelmiştir. Kendisine bir yıl için istediği 2 milyon dolardan daha az bir rakam önerdik. Ya kabul edecek, ya da evi arabası, herşeyini haciz etmek için gereken işlemleri başlatacağız" diye konuştu. 
   
   Serbest kalamaz 
   OSMAN Yalçın, Ortega'nın önerdiği teklifin kabul edilebilir olmadığını açıkladı. Fenerbahçe Asbaşkanı şunları söyledi "Sürekli kurnazlık yapmak istiyor. 6 ay gibi kısa bir süre oynayıp, daha sonra kiralık olarak gitmesi mümkün değil. Fenerbahçe bu transferde zarar görmüştür. Bu dakikadan sonra da 11 milyon dolarını almak için gerekeni yapacaktır" diye konuştu. 
   
   Daum'dan tanıtım    FENERBAHÇE Teknik Direktörü Daum, Almanya'da düzenlenen İSPO Fuarı'na katılarak, Sarı - Lacivertli kulübün lisanslı ürünlerinin satıldığı standı gezdi. Gurbetçilerin yoğun ilgisini gören tecrübeli teknik adam, uzun bir süre imza dağıttı. Tecrübeli teknik adam birçok ürünün de tanıtımını yaptı. 
   
   Fener'den topbaşı    SARI - Lacivertli takım, deplasmanda oynayacağı Elazığspor maçının hazırlıklarını dün yaptığı tek idmanla başladı. Almanya'ya giden Daum'un katılmadığı idmanı yardımcı antrenör Koch yönetti. Yaklaşık 1.5 saat süren antrenmanda tek pas çalışmasının ardından kanat organizasyonlarına ağırlık verildi. Sakatlığı nedeniyle takımdan uzak kalan Kemal de idmana çıktı. 
   
   Nobreler yolda    İSTANBUL'DAKİ ortamdan son derece mutlu olan Fenerbahçe'nin Brezilyalı golcüsü Nobre, tüm aile fertlerini de Türkiye'ye getirme kararı aldı. Yıldız futbolcunun eşi ve çocuklarının önümüzdeki günlerde İstanbul'a geleceği açıklandı. Nobre, ailesiyle birlikte olmanın motivasyonunu ve performansını en üst düzeye çıkaracağını dile getirdi. 
   
   
</TEXT>
</DOC>
