<DOC>
<DOCNO> 205550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/yazar/guclu.html </URL>
<DATE> 2003/01/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Dünya küçük bir köy olsaydı eğer... 
</HEADLINE>
<TEXT>

     Dünyada 6 milyar insan yaşıyor. Siz de biz de onlardan sadece biriyiz. Para olarak belki 6 milyar rakamı çok fazla bir şey ifade etmiyor. Lira gibi milyar dolarların da artık bir anlamı kalmadı. Batık bankalara o kadar çok milyar dolar harcandı ki kulağımız alıştı. Artık dudak uçuklatmıyor. 
     Tek kanallı TRT döneminde televizyonda Altı Milyon Dolarlık Adam diye bir film vardı. O zaman için bir milyon dolara ulaşılmaz gibi gelirdi. Oysa şimdi bu paraya Boğaz’da bırakın yalı bir daire bile alamazsınız. Yılbaşı ikramiyesi bile yaklaşık 5 milyon dolar... 
     Evet hemen her konuda rakam enflasyonu oldu. Dünya nüfusunda da. Lisedeyken dünya nüfusu 3 milyardı. Şimdi 6 milyar. Ama bu 6 milyar farklı. Her biri bir insan. Siz, biz, çocuklarımız, yakınlarımız, vatandaşlarımız, komşularımız ve dünyanın adını bile hiç duymadığımız ülkelerinde yaşayan insanlar. 
     Düşünen, seven, sevilen, sizin bizim gibi daha iyi bir gelecek umuduyla yaşayan insanlar... 
     Dünyayı bir bütün olarak görmeye çalışmak çok zor. Ama her konuyu olduğu gibi bakın bu konuyu da hap haline getirmişler. 
     İşte size çarpıcı bir dünya profili 
     Dünya nüfusunu, halkların oranlarını koruyarak, 100 kişilik bir köy kadar küçültebilseydik eğer şöyle bir tablo ile karşılaşacaktık 
     Köy ahalisinin 57’si Asyalı, 21’i Avrupalı, 14’ü Amerikalı Kuzey, Orta, Güney ve 8’i de Afrikalı olacaktı. Bunların 52’si kadın, 48’i erkek, 30’u beyaz, 70’i de beyaz olmayanlardan oluşacaktı. Dinler dağılımında ise 30’u Hıristiyan, 70’i de Hıristiyan olmayanlardan meydana gelecekti. 
     6 kişi bütün servetin yüzde 59’una sahip olacak ve bunların hepsi ABD pasaportu taşıyacaktı. 
     80 kişi kötü evlerde yaşayacak, 70 kişi okuma yazma bilmeyecekti. 
     1’i ölmek üzere, 1’i de doğmak üzere olacaktı. 
     1 kişi bilgisayar sahibi olma, 1 kişi de evet, sadece 1 kişi üniversiteyi bitirme mutluluğu yaşayacaktı. 
     Şimdi bütün bunları göz önünde bulundurun 
     Eğer bu sabah hasta değil de sağlıklı uyanmış iseniz, 1 hafta sonrasını göremeyecek olan 1 milyon insandan daha şanslısınız. 
     Bir harp tehlikesi, işkence görme ihtimali ve aç kalma korkusu ile karşı karşıya değilseniz, 500 milyon insandan daha iyisiniz. 
     Buzdolabınızda yiyeceğiniz, üzerinizde elbiseniz ve başınızı sokup uyuyabileceğiniz bir eviniz varsa, dünyadaki insanların yüzde 75’inden daha zenginsiniz. 
     Bankada ve cüzdanınızda para varsa, dünyanın en imtiyazlı yüzde 8’i arasındasınız. 
     Anneniz, babanız sağ ise siz bu dünyada nadir kişilerden birisiniz. 
     Kimse sizi üzmemiş gibi sevinin. Kimse sizi seyretmiyormuş gibi dans edin. Kimse sizi dinlemiyormuş gibi şarkı söyleyin. 
     Veya, her zaman yaptığınız gibi nereye olduğunu bilmeden, kan ter içinde koşmaya ve hayattan şikayet etmeye devam edin... 
     Karar sizin 
     Özetin özeti Hayatınızın kaptanı sizsiniz. Koşullar ne olursa olsun sizin de ulaşacağınız bir yerlerde bir liman mutlaka vardır. Yeni yılda her şey gönlünüzce olsun... 
     
     







İlk gün 


Komşumuz İsviçre olsaydı... 


Yılbaşı ve yeni yıl... 


YÖK ve Mumcu 


İlk gün 


Ahmed’in göbeği 


İki arada bir derede 


2003 nasıl iyi geçer 


İlk yumruk 


Dünya küçük bir köy olsaydı eğer... 


Kalem ve silgi 


İrticaa siyasal teşvik 


Bilin bakalım, 2003’te ne olacak 


Komşumuz İsviçre olsaydı... 


Yılbaşı ve yeni yıl... 


Kaygıları kahkahayla yok edin 


Biz böyleyiz 


1 Ocak Çarşamba 


</TEXT>
</DOC>
