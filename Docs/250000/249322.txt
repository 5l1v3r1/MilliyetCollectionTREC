<DOC>
<DOCNO> 249322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonyas05.html </URL>
<DATE> 2004/06/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çocuklarınıza hikaye, efsane anlatın, kitap okuyun... 
</HEADLINE>
<TEXT>

     Türk Dil Kurumu TDK Başkanı Prof. Dr. Şükrü Haluk Akalın, yurtdışındaki Türk varlığının sürmesi, kültür değerlerinin yaşatılması için Türkçe'nin genç kuşaklara en iyi şekilde öğretilmesi gerektiğini bu konuda gurbetçi ailelere büyük görev düştüğünü söyledi. 
     Prof. Dr. Akalın, AA muhabirine yaptığı açıklamada, yurtdışında yaşayan Türk çocuklarının ana dili öğrenmelerinin, üzerinde önemle durulması gereken konuların başında geldiğini belirtti. 
     Sadece Avrupa'da nüfusu 5 milyona yaklaşan Türk topluluğu bulunduğunu, ABD ve diğer ülkelerde de çok sayıda Türk vatandaşı yaşadığını ifade eden Akalın, ''Gençler, ana dillerini tam olarak öğrenememeleri durumunda düşünce ve duygularını aktaramayacak, sağlıklı iletişim kuramayacaklar. Kimlik bunalımı yaşayarak, kendi kültür ve değerlerinden kopacaklar'' dedi. 
     Akalın, yabancı dillerin öğreniminde ana dilin, daha da büyük önem kazandığını belirterek, şunları söyledi 
     ''Kendi dilini öğrenemeyen bir başka dili kesinlikle tam olarak öğrenemez. Çünkü bir insanın dünyası, onun dili kadardır. Dil, düşünme aracı olduğu için, kişinin düşünce dünyasını dili belirler. Yurtdışındaki Türk varlığının sürmesi, kültür değerlerimizin yaşaması için ana dilimiz Türkçe'yi yurtdışındaki genç kuşaklara en iyi şekilde öğretmeye çalışmalıyız.'' 
     
     ''TÜRKÇE EĞİTİMİNDE ISRARCI OLUN'' 
     Akalın, gurbetçi ailelerin her şeyden önce Türkçe'nin gücüne ve büyüklüğüne inanması gerektiğine işaret ederek, şöyle devam etti 
     ''Çok sayıda Avrupa ülkesindeki mevzuat, çocuklarımızın Türkçe'yi öğrenmeleri için elverişli durumdadır. Ancak uygulamada yaşanan bazı olumsuzluklar var. Bazı ülkelerde sınıflarda yeterli sayıda öğrenci olmadığı ileri sürülerek ana dili sınıfları kaldırıldı, böylece Türkçe saatlerine kısıtlama getirildi. 
     Bu kısıtlama sonucu kendi okulunda yeterli öğrenci bulunmayan öğrenciler, en yakın okula taşımalı eğitime gönderilmeye başlandı. Ancak öğrencilerin yaşlarının küçük olması ve taşıt ücretini ailelerin karşılaması zorunluluğu ne yazık ki ana dili öğretimine talebin giderek azalmasına yol açtı. Bu olumsuzluğun önüne geçmek için aileler, Türkçe eğitiminde ısrarcı olmalı. Hatta, çocuklarıyla kendilerini de eğitmeli Türkçe'deki gelişmelerden haberdar olmalı.'' Anne-babalara çocuklarının anadili gelişimini sağlamaları için masal, hikaye, efsane anlatmalarını, kitap okumalarını öneren Akalın, ''Çocuğunuzun her sorusunu yanıtlayın. Bu, yalnız dil gelişimi için değil, ana babanın çocuklarıyla daha sıcak ilişki, sağlıklı iletişimi için de gereklidir'' diye konuştu. 
     Akalın, gurbetçi ailelerine yabancı ülkelerdeki okul, öğretmen, eğitim müşavirliği, büyükelçilik ve konsolosluk ile işbirliği içinde olmaları çağrısında da bulundu. 
     Akalın, yurtdışındaki Türkçe öğretmenlerinden, kendi aralarında işbirliği yapmaları, dayanışma içinde olmaları, öğrenci ve velileri okumaya yönlendirilmelerini istedi. 
     
     TDK'NIN ÇALIŞMALARI 
     Akalın, çok sayıda kurum gibi TDK'nın da sorunun çözümü için büyük çaba sarfettiğini belirterek, şunları kaydetti 
     ''Sorunu çeşitli boyutlarıyla ortaya koymak amacıyla geçen yıllarda bilimsel bir toplantı düzenlemiştik. Bu toplantıda çözüm için önerilenler aşamalı olarak gerçekleştirilmektedir. Çok yakın zamanda başlattığımız bir çalışma da Türkçe'nin Avrupa ülkelerinde sertifika dili olması için gerekli kitapların hazırlanmasıdır. Almanya'da yaşayan dilbilimci Dr. Esin İleri'nin başkanlığında bir proje yürüterek söz konusu kitapları ve gerekli malzemeyi hazırlayacağız. 
     Bir başka çalışmamız ise Türk dili ile ilgili bütün kaynakların sanal ortama taşınmasıdır. Bu çalışma, yurtdışındaki Türk çocuklarının Türkçe öğrenimine katkıda bulunacaktır. Güncel Türkçe Sözlük, İmla Kılavuzu, Terimler Sözlüğü, Doğru Yazalım Doğru Konuşalım gibi yazılımlarımız http tdk.org.tr adresindeki ağ kümemizde yer alıyor. Yurtdışındaki Türk çocuklarının Türkçe öğrenimi için ağ ortamındaki bu başvuru kaynaklarını şu anda internette ücretsiz kullanıma açtık.'' Akalın, Türkçe öğretiminde kitle iletişim araçlarının önemine değinerek, bu araçlarda doğru ve güzel Türkçe kullanılmasının, zengin söz varlığının programlara yansıtılmasının, yurtdışındaki Türk çocuklarının dilinin gelişimine önemli katkı sağlayacağını ifade etti. 
     
</TEXT>
</DOC>
