<DOC>
<DOCNO> 224643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/guncel/gun04.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Depreme 42 yıl kaldı 
</HEADLINE>
<TEXT>

   Bayındırlık ve İsk n Bakanlığı raporundaki hesaba göre İstanbul'daki olası deprem için 42 yıl geçmesi gerekli. Sismoloji Şube Müdürü Demirtaş 'Gemilerin fay araştırması bilimsel değil' diyor 
      ÖNAY YILMAZ İstanbul 
   
   Bayındırlık ve İsk n Bakanlığı Afet İşleri Genel Müdürlüğü Deprem Araştırma Dairesi Başkanlığı Sismoloji Şube Müdürü Dr. Ramazan Demirtaş imzasıyla yayımlanan iki araştırma raporunda, İstanbul depremine 17 Ağustos 1999 depreminden sonra 47 yıl kaldığını, bunun 5 yılının geçtiğini söyledi. Araştırma raporlarında, Prof. Xavier Le Pichon ve Prof. Dr. Celal Şengör'ün ileri sürdüğü 1509 depremi gibi tek parçalı kırılmanın mümkün olabilmesi için de 600 yıl gibi bir zaman geçmesi gerektiği, bunun da 2109 yılına denk geldiği belirtildi. 
   
   Yanlış yönlendirme 
   Araştırmada,"Marmara Denizi içerisinde de faylar bazen 1509 gibi tek bir depremle yırtılırken bazen de aynı fay uzunluğu çok parçalı şekilde 5 depremle de yırtılmaktadır. Bu sonuç, fayın her zaman basit bir davranış göstermediğinin en büyük kanıtını oluşturmaktadır" denildi. L'Atalante gemisinin elde ettiği sonuçlara da değinilen raporda şöyle denildi "Sonuçların çok da bilimsel temele dayanmadığı ve bilim dünyasını yanlış yönlendirmeden daha da öteye gitmediği görülmektedir. Çünkü deniz tabanındaki faylara 6-25 metre yaklaşabilen Victor 6000 denizaltısı ile deprem kırıklarını ayırt etmek olanaksızdır." Marmara Denizi'ndeki fay yapısının tek parçalı yırtılmaya izin verecek yapıda olmadığını ileri süren Demirtaş, "Yaptığımız çalışmaya göre 1999 depremi 1719 İzmit depremine denk geliyor. Yani 1719'dan 280 yıl sonra böyle 7.4 büyüklüğünde bir deprem meydana gelmiş. 1719'dan sonra 1766 yılında Orta Marmara'da biri mayıs diğeri ağustosta 2 büyük deprem olmuş. Yani 47 yıl sonra. Bu hesaba göre 1999'dan sonra da 47 yıl geçmesi gerekir. İlla da 47 yıl sonra olacak diye bir kural yok ama tarihsel hesap böyle çıkıyor." 
   
   Uzmanlar 30 yıl içinde 
   Uzmanlar, İstanbul depreminin en geç 30 yıl içinde gerçekleşeceğini bildirmişti. Prof. Dr. Celal Şengör, "7'den büyük bir deprem İstanbul'u en geç önümüzdeki 30 yıl içinde vuracak" derken, Prof. Dr. Naci Görür, "Marmara Fayı'nın üzerindeki depremler, 30 yıl içinde öngördüğümüz depremin kanıtı olarak algılanmalıdır" demişti. 
   
   
   
</TEXT>
</DOC>
