<DOC>
<DOCNO> 201302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/akyol.html </URL>
<DATE> 2003/12/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yargıya güven sorunu 
</HEADLINE>
<TEXT>

   
   AKP milletvekilleri, rasyonel olarak gerekli olduğu halde, dokunulmazlığın sınırlandırılmasına sübjektif duygularla karşı çıkıyorlar. 
   Başbakan Yardımcısı Mehmet Ali Şahin, Tayyip Erdoğan'ın önünü kesmek için yargıda nasıl 'özel' gayretler gösterildiğini hatırlatarak bunun milletvekillerinde "güvensizlik" duygusu yarattığını söyledi. Şahin'in iyi bir hukukçu, aklı başında bir siyaset adamı olduğunu da belirtmeliyim. 
   "Yargı bağımsızlığı" Türkiye'de hep tartışılır. Genellikle de, sorunun kaynağı olarak Hakimler ve Savcılar Yüksek Kurulu'na Adalet Bakanı'nın katılması gösterilir. Ben eskiden beri farklı düşünüyorum. Türkiye'de yargıya güvenle ilgili sorunun iki temel sebebi vardır 
   . Yargının tarafsızlığı kültürü bizde yeterince gelişmemiştir. 
   . Yargıda hem ödenek ve alt yapı, hem mesleki kalite sorunları vardır.... 
   
   SAYGIN hukukçularımızdan Yargıtay Onursal Üyesi Çetin Aşçıoğlu, uzun ve öğretici makalesinde, kamuoyu araştırmalarına göre halkın yüzde 70'inin yargıya güvenmediğine dikkat çekerek mesleki kalite konusunda alarm veriyor 
   "Kuşkusuz kendini yetiştirmiş erdemli yargıçlarımız da vardır. Ancak soylarının tükenmek üzere olduğu biline..." Cumhuriyet Bilim Teknik, 11 Ocak 2003 
   O yüzden artık bazı yüksek mahkemelerin kararlarında bile hukuken doyurucu "gerekçeler" yazılmıyor, "soyut ve genel, yuvarlak sözcükler" gerekçe diye kaleme alınıyor. TBB Dergisi, Eylül 2003 
   Gerekçenin zayıflığı, kararın isabetsizliği ihtimalini arttırır. 
   Bana göre, Yargıtay 8. Dairesi'nin, 312. maddedeki değişikliği 'değişmemiş' sayan kararı böyle bir karardı. Başka bir saygın hukukçumuz Sami Selçuk bu konuda kitap yazarak "Yargıtay kararı hukukun temel ilkelerini yıkmıştır..." diye feryat etti. 
   
   SİYASİ konular tabii daha kritiktir. "Şeriatın kestiği parmağın acımaması" için, kararların 'kamu vicdanı'nda adil bulunması lazımdır. Bunun ölçüsünü de Sayın Aşçıoğlu güzel ortaya koyuyor 
   "Yargı kararının sosyal doğruluğu konusunda, yargılamayı kaybeden yanda da, beklentisine yanıt alamayan toplumsal kesimde de bir kabulün oluşması..." CBT, 2 Ağustos 2003 
   Bu da, yargının "tarafsızlığı" konusunda güven duyulmasına bağlıdır. 
   "Yargının tarafsızlığı" amaçtır, bağımsızlığı ise bunun şartlarından biridir. 
   Kendini herhangi bir politik ideolojinin 'bekçisi' sayan bir yargı, Yassıada'yı içine sindiren bir hukuk kültürü, Ecevit'in "Atatürk ve Devrimcilik" adlı kitabında anlattığı siyasallaşmış bir yargı, Vural Savaş örneğinde gördüğümüz "militan" bir hukukçu tipi... Bunlar kamuoyuna "tarafsızlık" konusunda güven uyardırmaz. 
   Yargının, liberal felsefedeki terimle "tarafsız hakem" olması konusunda kuşkular uyanırsa, "tarafsız yargı" ile çözülebilecek sorunlarda tıkanmalar yaşanır dokunulmazlığı sınırlandırmanın tıkanması gibi. 
   Yargımız geneliyle elbette saygıya layıktır bu tür güven zedeleyici 'taraflı' uygulamalardan arındıkça halkın güveni de artacaktır. 
   
      
   
   
</TEXT>
</DOC>
