<DOC>
<DOCNO> 219724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun10.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
National Geographic dergisinden Türkiye'ye "Düşman ülke" 
</HEADLINE>
<TEXT>

     National Geographic dergisinde ''Ermenistan''ı konu alan bir yazıda, siyasi yorumlar yapılarak, Türkiye'ye yönelik iddialar, yakışıksız ifadelerle gündeme getirilmeye çalışıldı. 
     Derginin Mart sayısında yer alan iftiralarla dolu yazıda, Ermeniler'in sık sık gündeme getirmeye çalıştığı iddialar yinelendi. 
     Yazıda, onlarca Türk diplomatın ''Ermeni teröristlerce'' 1970'li yıllardan başlayarak katledilmesinden söz edilmesine karşın, bu cinayetleri Ermeniler'in işlediğinin, Türk tarafının iddiası olduğu gibi garip bir mantık kurulmaya çalışıldı. Dergi, Ağrı Dağı'nın, bugünkü Ermenistan Cumhuriyeti sınırları içinde değil ''düşman Türkiye'' sınırları içinde kaldığı gibi yakışıksız nitelemelere yer verdi. 
     
     PROTESTO KAMPANYASI 
     Dergide yer alan ifadeler, ABD'deki Türk toplumunu ayağa kaldırdı. 
     Türk-Amerikan Dernekleri Asamblesi ATAA Başkanı Ercüment Kılıç, National Geographic editörlerine, yazıyı eleştiren bir mektup gönderdi. Kılıç, mektubunda, dergideki yazının, iki komşu devlet ve toplum arasında nefret yaratmaya çalıştığını kaydetti. 
     Kılıç, derginin Türkiye'yi, ''düşman ülke'' olarak nitelendirmesinin de ''çok rahatsız edici'' olduğunu belirtirken, 1988 depreminde Türkiye'nin Ermenistan'a insani yardım gönderen ilk ülke olduğunu, Türkiye'nin komşularıyla iyi ilişkiler ve bölgesinde istikrar istediğini hatırlattı. Ercüment Kılıç, bugün birçok Ermeni'nin İstanbul'da yaşadığını da belirtti. 
     ATAA Başkanı, dergide Türk diplomatların Ermeni teröristler tarafından öldürülmesinden, Türk tarafının iddiası olarak bahsedilmesine yönelik rahatsızlığı da iletirken, Ermeni teröristlerin eylemlerinin, mahkeme kayıtlarına, teröristlerin mahkeme önündeki ifadelerine işaret etti. Kılıç, Türk-Amerikan toplumu adına, National Geographic'i, ''tek taraflı siyasi yazısı'' dolayısıyla kuvvetle kınadığını da mektupta ifade etti. 
     Öte yandan ATAA, Amerika'daki Türkler'i, derginin taraflı yazısını mektupla protesto etmeye yönelik bir kampanya da düzenledi. 
     
</TEXT>
</DOC>
