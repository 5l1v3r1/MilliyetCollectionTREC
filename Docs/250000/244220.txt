<DOC>
<DOCNO> 244220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy28.html </URL>
<DATE> 2004/05/31/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
NATO Zirvesi...Güler "Bütün ihtimalleri içeren tedbir planlaması yaptık" 
</HEADLINE>
<TEXT>

     İstanbul Valisi Muammer Güler, İstanbul'da yapılacak NATO Zirvesi konusunda, ''Bütün ihtimalleri içeren tedbir planlaması yaptık'' dedi. 
     İstanbul Emniyet Müdürlüğü'nün Vatan Caddesi'ndeki kompleksinde Emniyet Genel Müdürü Gökhan Aydıner'in de katılımıyla gerçekleştirilen güvenlik toplantısına katılan Güler, çıkışta basın mensuplarının sorularını cevaplandırdı. 
     Güler, toplantıda NATO Zirvesi için alınan tedbirlerin tekrar gözden geçirildiğini belirterek, ''Zirve ile ilgili alınan emniyet tedbirlerinin yanında lojistik ihtiyaçlar ve diğer ihtiyaçlar masaya yatırıldı. Tabii işin sadece emniyet boyutu yok, başka boyutları da var. Emniyet boyutunun da büyük bölümü İstanbul Emniyeti'ne ait, ama diğer kuruluşlar da var'' diye konuştu. 
     İstanbul Valiliği'nde 3 Haziran Perşembe günü emniyetle ilgili bir toplantının daha yapılacağını ifade eden Güler, ''Birkaç toplantı daha yapacağız. Aşağı yukarı tedbirlerimizin hepsi bitti. Konuyla ilgili kamuoyuna açıklama yapacağız'' dedi. 
     Güler, bir gazetecinin, ''El-Kaide örgütünün Kuzey Irak'tan Türkiye'ye patlayıcı soktuğu ve saldırı yapacağı''na dair haberlerin basında yer aldığını belirterek yönelttiği soru üzerine, şunları kaydetti 
     ''Uluslararası toplantıların hepsinde bu tip ihbarlar, bu tip istihbari bilgiler çeşitli kanallardan konuşulur. Resmi veya gayri resmi yoldan bize intikal eden bilgilerin hepsini değerlendiriyoruz, ama henüz somut bir bilgi yok. Potansiyel olarak bütün ihtimalleri değerlendiren bir planlamayı zaten yaptık'' Güler, uzaktan kumandalı oyuncakların yasaklanmasına yönelik soruya ise muhtemel tehditlerin hepsine zemin teşkil edebilecek eylemleri, hareketleri kontrol altında tuttuklarını belirterek, bu konunun da alınan tedbirlerin bir bölümü olabileceğini söyledi. 
     Güler, ''Zirve için en büyük risk ne '' sorusuna, ''Hiçbir risk görmüyoruz. En güzel tedbir iyi planlama. Bütün ihtimalleri içeren bir tedbir planlaması yaptık. Risk her zaman olacaktır'' yanıtını verdi. 
     İstanbul Emniyet Müdürlüğü'nde Emniyet Genel Müdürü Gökhan Aydıner'in de katıldığı toplantı sürüyor. 
     
</TEXT>
</DOC>
