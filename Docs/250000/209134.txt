<DOC>
<DOCNO> 209134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur13.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu bağımlılığı tedavisinde ilaç problemi yaşanıyor... 
</HEADLINE>
<TEXT>

     Balıklı Rum Hastanesi'nde görevli Yrd. Doç. Dr. Ayhan Kalyoncu, dünyadaki uzmanlarca eroin kullanımının tedavisi için önerilen ''Methadon'' ve ''Naltroxone'' adlı ilaçların, Türkiye'de ruhsatlı olarak satılmadığını söyledi. 
     Yrd. Doç. Dr. Ayhan Kalyoncu, Türkiye'de yaklaşık 200 bin ağır uyuşturucu bağımlısının bulunduğunu, bu rakamın diğer bazı ülkelerle karşılaştırıldığında düşük olduğunu, ancak sayının giderek arttığını ifade etti. 
     Uyuşturucu kullanımının artmasının, eğitim, polisiye tedbirler ve bağımlıların tedavisiyle engellenebileceğini belirten Kalyoncu, polisiye tedbirlerin iyi olduğunu, ancak eğitimin yetersiz kaldığını kaydetti. 
     Tedavi konusunda ise ciddi adımların atılmadığını belirten Kalyoncu, bağımlıların tedavisi konusunda açılmak istenen özel kliniklere ruhsat verilmediğini söyledi. 
     Yrd. Doç. Dr. Kalyoncu, uyuşturucu bağımlılığının tedavisinde görev alacak tıbbi ekiplerin yetiştirilmesi konusunda da gerekenlerin yapılmadığını, bu alanda çalışan kişilerin kendi çabalarıyla yetiştiklerini ifade etti. 
     
     YÜZDE 20'Sİ 2 YIL İÇİNDE ÖLÜYOR 
     Etkin tedaviler uygulanmazsa, eroin bağımlılarının yüzde 20'sinin uyuşturucu kullanmaya başladıktan 2 yıl sonra, yüzde 45'inin 5 yıl ve yüzde 75'inin de 10 yıl içinde öldüklerini belirten Yrd. Doç. Dr. Kalyoncu, şunları söyledi 
     ''Yani uyuşturucu kullanımının neden olduğu diğer sağlık, sosyal ve ekonomik problemler gözönüne alınmasa bile, her yıl birçok insanımız ölmektedir. Bu insanların uyuşturucu kullanma nedenleri ne olursa olsun, insan haklarının en önemlisi olan 'yaşam' ve 'çağdaş yöntemlerle göre tedavi olma' haklarının bulunması gerekir.'' Uyuşturucu bağımlığının tedavisi konusunda çalışanlara, ihtiyaç duydukları ajanların sağlanması gerektiğini belirten Ayhan Kalyoncu, ''Dünyadaki uzmanlarca eroin kullanımının tedavisi için önerilen Methadon ve Naltroxone adlı ilaçlar ülkemizde halen ruhsatlı olarak satılmamaktadır'' dedi. 
     
     İLACIN MALİYETİ 
     Bir çeşit panzehir olan ve bağımlının eroin kullanmasını engelleyen ''Naltroxone'' adlı ilacı alması istenen hastaların, bunu yurtdışından getirtmek zorunda kaldığını belirten Kalyoncu, bu nedenle yurdışında 120-150 Euro olan ilacın maliyetinin çok arttığını ve çoğu zaman maddi sorunları da olan bağımlıların ilacı alamadıklarını söyledi. 
     Bir çeşit sentetik uyuşturucu olan ''Methadon'' adlı ilacın da, Türkiye'ye girişinin yasak olduğunu belirten Kalyoncu, şunları söyledi 
     ''Yurtdışındaki hastalar, bu ilacı özel kliniklerde her gün bir tane klinik çalışanlarının gözü önünde alır ve gider. Bu ilacı aldığında uyuşturucu madde kullanma isteği duymaz. Enjeksiyon yapmadığı için enjeksiyonla bulaşabilen AIDS, hepatit gibi hastalıklara yakalanma olasılığı azalır. Uyuşturucu almak için fuhuş yapmaz, diğer yasadışı yollara sapmaz. Böylece toplum düzeni sağlanabilir. Eğer uyuşturucu kullanan hamile ise bu ilaçla sağlıklı bir bebek dünyaya getirebilir. Daha önce ilacın kullanılması için izin istendi, ancak Sağlık Bakanlığı vermedi.'' 
     
     REHABİLİTE ÜNİTESİ YOK 
     Türkiye'de uyuşturucu bağımlılığının tedavisinin ilk adımının yapıldığını, hastanın taburcu olduktan sonra rehabilitesini sağlayacak ünitelerin ise bulunmadığını belirten Kalyoncu, bu nedenle hastaların taburcu olduktan sonra eski çevrelerine geri döndüklerini, bunun da yeniden uyuşturucu kullanmalarına neden olduğunu söyledi. 
     Uyuşturucu bağımlılığının tedavisi konusunda merkezlerin tüm yokluklara rağmen başarılı çalışmalar yaptıklarını belirten Kalyoncu, ''Uyuşturucu bağımlılarına etkin ve çağdaş yöntemlerle tedavi olma haklarının verilmesi lazım'' dedi. 
     
</TEXT>
</DOC>
