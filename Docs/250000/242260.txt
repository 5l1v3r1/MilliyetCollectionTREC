<DOC>
<DOCNO> 242260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/spor/aspo.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sisteme inancım yok 
</HEADLINE>
<TEXT>


Bilgili ile iki kez yarışan ancak bu kez seçimlere girmeyen Hasan Arat, gerekçesini şöyle açıkladı "Kongrelerde anarşi yaşanıyor. Kulüp politikanın içine sokuldu. Beşiktaş artık sempatisini kaybediyor" 

Bilal Meşe'nin kaleminden Beşiktaş'ın zor seçimi - 3 


Beşiktaş'ta artık herkes seçimle yatıyor, seçimle kalkıyor... Liderler "oy" turlarını sürdürüyor, 30 Mayıs'taki büyük yarışa hazırlanıyor. Kamuoyu ise seçimi kim kazanır sorusuna yanıt aramaya devam ediyor. 
Kantarda kimin ağır basacağını seçim günü hep birlikte göreceğiz. Yarışta erken start alan Orman - Demirören avantajlarını koruyorlar. Keçeci çıkışta, Kaynar da yarışın içinde. 
Adayların bu sıkıştırılmış süreçte hem kendini, hem de ekiplerini tanıtmaları kongrede oya dönüşecek. Seçimlere katılımın yüksek olması halinde "evdeki hesap çarşıya uymaz" deyimine de işlerlik kazandıracak. Katılımın yüksek olup, olmayacağı bir soru işareti. Bunun da temelinde uzaklık yatıyor. Kendi taraftarını iyi organize eden, salona getiren bir adım öne geçecek. Katılımın yüksek olması halinde liderlerin o günkü şartlarda yapacakları söylemler hiç bir gruba dayalı olmayan seçmenlerin oyunun rengini de belirleyecek. 
Seçimlerin fair - play içinde geçmesi üyelerin en büyük arzusu... Ne var ki bu seçimlerle ilgili kuşkular ve gelecek korkusu yaşayanların sayısı da bir hayli yüksek. 

'YİNE ERKEN SEÇİM OLUR' 
Camianın , "Tek lider, tek çatı" arzusu yerini bulamadı. Genel kanı seçimin yarardan çok, zarar getireceği yolunda... 
"-Her kafadan bir ses çıkıyor, koltuk sevdası her geçen gün bizi daha da bölüyor, karanlığa itiyor. Dört adayın çıkması Beşiktaş'ın yalnız olmadığının en büyük göstergesidir. Dört adayın listesinde pırıl - pırıl yöneticilik yapacak insanlar var. Keşke bir lider altında birleşip, güçlü bir yönetim listesi oluşturulsaydı. Bu hem iç barışı getirir, hem de bölünmüşlüğü ortadan kaldırır, güçlü Beşiktaş'ı ortaya çıkarırdı. Kim seçilirse seçilsin, kaybedenler desteklerini sürdürmedikleri taktirde ilerleyen aylarda yeni bir seçim kaosu yaşarız." 
Beşiktaş camiasında şu sıralarda efsane Başkan Süleyman Seba'nın seçimlerde kimi destekleyeceği, Bilgili ile iki kez yarışan ve kaybeden muhalefet lideri Hasan Arat'ın seçimlere neden girmeyişinin yanıtları aranıyor. 
Seba tatilde, seçimlerde oy kullanıp, kullanmayacağı belli değil... Arat ise İstanbul'da gelişmeleri izliyor... Kapalı kapılar ardında efsane Başkan Seba'nın her ne kadar "tarafsızım" dese de gizli gizli bazı adaylara destek verdiği de konuşuluyor. Seba'nın son günlerde sık sık Affan Keçeci'yi aradığı ve çalışmalarıyla ilgili bilgiler aldığı dilden - dile konuşuluyor. Son lider Serdar Bilgili ise kongre kararı sonrasında, "Tarafsızım, her lidere aynı mesafedeyim" diyerek rengini ortaya açık açık koydu. 
Gelelim dört lider adayının kapısını çaldığı, bire bir sohbetler yaptığı biraz "destek" istedikleri muhalefet lideri Hasan Arat'ın bu kongrede yerini alamayışının nedenlerine. 

'İKTİDAR OLMAK ÖNEMLİ' 
Olağanüstü kongre öncesinde tarafsız olduğunu deklare eden Arat, kongreye katılamayacak. Arat, aynı tarihte Barcelona'da Dünya Giyim Sanayicileri Konfederasyonu'nun yapacağı yıllık genel kurulunda Türkiye'yi temsil edecek, konuşmacı olarak yerini alacak. 
Seçim kararının hemen ardından Arat'ın kurmayları harekete geçtiler. Ve Arat'ı arayarak, "Seçimlere giriyor muyuz "sorusunu yönelttiler. Arat, kurmaylarına, "Hayır, girmeyeceğim..." yanıtını verirken, onları da özgür bıraktı. Nitekim Kemal Gençer, Yıldırım Demirören'in listesinde yerini aldı. 
Beşiktaş'taki gelişmeleri dikkatle izleyen Arat, "Bu bir konsantrasyon olayıdır" diyor ve seçimlere ışık tutacak, tarihi sözler ediyor 
"-2002 yılında yapılan seçimlerden sonra 'Bugün yönetim olabilirler, ama iktidar olamazlar' şeklindeki sözlerimin ne denli doğru bir teşhis olduğunu bugün görüyoruz. Başkan olmakla iktidar olunamaz. Beşiktaş'ta atılan kötü tohumları yok edebilecek liderler iktidar olabilirler. Camiayı Beşiktaş'ın başarısı için kenetleyen lider iktidar olabilir. Nitekim benim bu feryatlarımı liderler açık açık dile getirebiliyorlar. Beşiktaş'ta sadece tribün anarşisi mi var Elbette hayır, bir de bu işin kongre tarafı var. Kongre anarşisi var. Maalesef kongreyi bu güçler belirliyor. Beşiktaş'ı temelden sarsan hadise tribünden değil, kongreden başlıyor. Sonuçta ne oluyor, bugünkü gibi diyet ödemek zorunda kalınıyor. Bir düzen ve köklü temizlik sağlanmadığı taktirde bu sorunları, sokaktaki insanlarımızı üzen olayları yaşamaya devam ederiz. Beşiktaş'taki gelişmeler sadece Beşiktaşlıyı üzmüyor, bize sempati duyanları da inanılmaz etkiliyor. İki dönemde aday oldum, bu kez ara vermeye karar verdim. Seçimlerde kullanılan sahte oylar, usulsüzlükler, çocukların kulübe üye yapılmaları ve en önemlisi Beşiktaş'taki kurulların bu olaylara sessiz kalması beni bu işten soğuttu. Seçim sistemine güvenim ve inancım kalmadı. Bu düşüncelerim bugün için de geçerlidir. Beşiktaş son seçimlerde yaşanan kirliliği hala temizleyememiştir. Seçime girmediğim için rahatım ve eleştirilerimi de özgürce yapabiliyorum. Kim seçilirse seçilsin, Beşiktaş'ın köklü bir temizliğe ihtiyacı var. Bu konudaki korkularımı tek tek dört adaya da anlattım. Sayın Serdar Bilgili helalleşmeden gitti. Bilgili'nin tek başına seçildiği kongre de, 'Kongredeki bu sessizlik tehlike işaretidir. Bu durum kimseyi aldatmasın' şeklindeki sözlerimin ne denli doğru olduğunu gösteriyor. Bir gerçek daha var ki o da bugünkü dönem Seba döneminin Beşiktaş'ı asla değildir. Beşiktaş son belediye seçimlerinde siyasetin içine girerek tarihi bir hata yapmıştır, bu asla etik değildir. İstifa edersin, gidersin, politikanın içinde yer alırsınız, doğrusu da budur." 

'HEP OLACAĞIZ' 
Arat, bu seçimlere girmeyişinin ana nedenlerini bu sözlerle sıralarken, "Bu seçilecek yeni yönetim bu kirlenmişliğe 'dur' diyemediği taktirde Beşiktaş'ı harekete geçireceğimizden herkes emin olsun. Ben ve arkadaşlarımız yolumuza devam ediyoruz. Beşiktaş'taki muhalefet ve denetleyici görevimizi sonuna kadar devam ettireceğimizi, bu defteri kapatmadığımızı tüm liderlere açık açık söyledim. Arkadaşlarım ve ben ilkelerin devamı için hep varolacağız" derken, Ali Rıza Dizdar'ın seçimlerle ilgili girişimlerini de alkışlıyor 
"-Özellikle Ali Rıza Dizdar'ın başlattığı seçimlerle ilgili girişimleri bizleri müthiş mutlu etti. Ali Rıza Dizdar bu işlerin içinden kalkacak cesurlukta ve yürektedir. Kongre divan başkanı seçilmesi halinde hiç bir gruba taviz vermeyecektir. Oy simsarlarının kongrelerimizi ne hale çevirdiklerini biliyoruz. Beşiktaş'ın huzura, temizliğe, liderlerin özgürlüğe ihtiyacı var." 
Evet, 'Beşiktaş'ın zor seçimi' yazı dizimizi bugün noktalıyoruz... Dizide şu ana kadar hep liderleri, şanslarını, projelerini, listelerini, camianın ağır toplarının sözlerini, tribün anarşisini, perde arkasında yaşananları, grupları, koltuk pazarlıklarını dile getirmeye çalıştık. 
Şimdi rotayı seçim kulvarından çıkarıp, biraz Ümraniye, yani KARTAL YUVASI'na çevirelim... 
Bu zorlu yarışta biri kazanacak, üçü kaybedecek... Ne var ki, kazanan lideri bekleyen sorunlar adeta dev gibi... Bu sorunların temel taşlarından biri de Ümraniye'de yapılması gereken radikal revizyondur. 
Takım yaşlı ve de yorgun, özgüveni duygusu sıfırın altında eksi mi, eksi ... 
Son maçlarda adeta içi boşalmış böylesi bir ekibi ayağa kaldırmak sanıldığı kadar da kolay değil. 
Tepeden - tırnağa yapılacak revizyonun mali portresini anlatmaya gerek yok. Bu işin bir yanı. 
Hele hele teknik adam olayı başlı başına bir olay... 
Sıkıştırılmış bir seçim söz konusu ki, bu şartlarda yeni seçilecek başkan ve yönetim kadrosu, hem anarşiyi kökünden kazıyacak, hem de takımda radikal değikliklere gidecek. 
Zorluk derecesi ve de riski yüksek bir görev... 
Ümraniye'de güçlü bir kadro oluşturmazsanız vay halinize 
Takımın başına getirilecek hoca yerli mi, yoksa yabancı mı olacak, henüz netlik kazanmadı. 
Dört başkan adayının seçim konuşmalarında yabancı hocanın ön plana çıkarıldığını görüyoruz, izliyoruz. Onlar da biliyor, yeni yabancı hocanın riskli olduğunu, ne var ki oy kaygısıyla bu kuşkularını şimdilik dile getiremiyorlar, ya da getirmek istemiyorlar. 
Sadece biraz Fikret Orman kanadında yerli hoca lafları ediliyor... Orman, yerli lafını henüz söylemedi, sadece kurmaylarından bu konuda imalı sözler geliyor. 
Orman kanadında Samet Aybaba menajer, Rıza Çalımbay teknik direktör olarak ön planda. Yardımcılar yine Beşiktaş'ın içinden yetişen isimlerde düğümleniyor. Bu olayın gerçekleşmesi halinde tüm alt yapılarda da yine Kartal'ın çocuklarının görev alacağına kesin gözüyle bakılıyor. 
Kartal'da Lucescu devri bitti... 
Seçimden galibiyetle ayrılacak olan liderin bizce ilk yapacağı icraatın öyle ya da böyle iki yılını Ümraniye'de geçiren teknik direktör Mircea Lucescu'yla konuşması şart. Çünkü Ümraniye'de iki yıl içinde yaşanan sıkıntıların en yakın tanığı Lucescu'dur. 
Adam dolu, anlatacağı o kadar şey var ki, en azından yeni yönetime bu anlatımlar atılacak adımlarla ilgili rehber olur 
Yabancıların ve yerli oyuncuların durumunu ondan daha iyi kimse bilemez. Lucescu'dan alınacak detaylı rapor ışığında yeni yönetim Ümraniye'deki revizyonda hata yapmaz, adımlarını sağlam atar, kimin kalacağına, kimin gideceğine, nerelere yeni oyuncuların gerekli olduğu konusunda sağlam politika izleme şansı bulur. 
Aksi taktirde yeni sezon yeni hayal kırıklıklarının başlangıç noktası olur, yeni seçilecek yönetim hep diken üstünde kalır, yine İnönü'de yaşanan istenmeyen tabloların hortlamasına neden olur. 
Futboldaki başarı yönetimlerin kalıcılığını da birlikte getirdiği gerçeğini de kimse inkar edemez. 
Fulya, İnönü ve Akatlar projelerini ayağa kaldırın, çağdaş ve modernleşme konusunda taş üstüne taşlar koyun, ancak takım başarılı değilse ki, bu tablolara yıllardır tanıklık ediyoruz, sokaktaki adam varsa yoksa başarı istiyor. 
Tersi bir durumda onaylamazsak bile büyük umutlarla ve hizmet etmek için sahip olduğunuz koltuklar bir anda altınızdan kayıp, gidiyor 
Burada nokta koyalım, şimdi dilimiz döndüğünce Beşiktaş'ı, liderleri, projeleri, gelecekle ilgili kaygılarımızı siz değerli Beşiktaşlılar'la paylaşalım. 

Kenetlenin 

Olaylara hep objektif yaklaşmada müthiş bir özen gösterdik. Çok adaylı bir seçime daha yelken açtı Beşiktaş. Bu tabloda tüm liderlere eşit mesafede durduk, kılı - kırk yardık, doğruları dizimizde yansıtmaya çalıştık, biraz olsun seçimin nabzını tuttuk. 
Şimdi söz sırası seçmenin... 
Kimi seçerlerse seçsinler, kazanan Beşiktaş olsun... 
Beşiktaş sıkıntılı, sokaktaki adam sıkıntılı, kaygılar, gelecek korkuları ve büyük beklentiler var. 
Tribündeki taraftar gibi biz de İnönü'ye korkmadan gitmek istiyoruz... Ne zaman olay çıkacak diye beklemekten bizler de bıktık - usandık 
Tarihi İnönü Stadı'nda kavga değil, hakaret değil, futbol izlemek istiyoruz. 
Gruplaşmalar, koltuk kavgaları, rüzgara göre saf değiştirenleri ne bizler ne de sokaktaki adamlar istemiyor. 
Sokaktaki adam barış ve huzur istiyor... 
Sokaktaki adam koltuk kavgaları değil, her yönüyle ayaklarının üzerine basan geleceğe umutla bakan bir BEŞİKTAŞ istiyor. 
Sokaktaki adam her seçim öncesinde liderlerin çektirdikleri dostluk fotoğraflarının arşivlerde kalmasını istemiyor. 
Sokaktaki adam Beşiktaş'ın etik değerlerine sahip çıkılmasını istiyor. 
Sokaktaki adam İnönü'deki kirlenmişliğin temizlenmesini, huzur ve barış istiyor. 
Sokaktaki adam, ve yirmi binlere dayanan üyeler bölünmüşlüğe isyan ediyor. 
Şimdi söz sırası sizlerde sevgili liderler... 
Bu sessiz çoğunluğun çığlıklarına duyarsız kalmayın, bizlerin de yıllardır üzerinde durduğumuz barış ve dostluk tohumlarının atılmasında öncü olun. 
Ve diyoruz ki 
Beşiktaş'ın etik değerlerine sahip çıkın, camiayı tek çatı altında birleştirin, kim kazanırsa kazansın o liderin çevresinde KENETLENİN. 
Sağlanacak iç barışta tuzunuz - biberiniz olsun... 
Hayırlı seçimler, bol barışlı ve aydınlık dolu günler diliyoruz... 



</TEXT>
</DOC>
