<DOC>
<DOCNO> 206420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur18.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 5 yılda 728 bin 534 kaçak göçmen yakalandı... 
</HEADLINE>
<TEXT>

     Yoksulluk, işsizlik ve savaş gibi nedenlerle ülkelerinden kaçarak Avrupa ülkelerine gitmek isteyen ve Türkiye'yi köprü olarak kullanan göçmenlerle mücadelede önemli başarı elde edildiği bildirildi. 
     Türkiye'de 1999-2003 yılları arasında insan kaçakçılığı olaylarıyla ilgili düzenlenen 11 bin 432 operasyonda, 728 bin 4 kişi ele geçirildi. 
     Emniyet Genel Müdürlüğü'nden alınan bilgiye göre, illegal giriş-çıkış yapan yabancılar genellikle doğu illerinden Türkiye'ye yaya olarak giriyor, daha sonra buldukları araçların bagaj bölmelerinde batı illerine geliyor ve buralardan da deniz ve kara yolu ile Türkiye'den çıkmaya çalışıyor. Ermenistan-Gürcistan sınırında Iğdır Dilucu, Kars Digor-Tuzluca-Ardahan-Posof, Artvin'in sarp bölgeleri, İran sınırında Küçük Ağrı-Doğu Beyazıt, Van Başkale bölgeleri, Hakkari Yüksekova-Şemdinli kırsalı, Suriye sınırında Şanlıurfa Suruç-Mert köyü ile Akçakale Keluşak köyü kırsalı, Hatay Yayladağ Güveçli köyü-Altınözü Turfanda köyü-Reyhanlı sınır bölgeleri Kırıkhan-Hassa ilçeleri arası-Kırıkhan Camızkışlası mevkii-İslahiye Karababa ve Samandağ bölgeleri, İskenderun Arsuz bölgesindeki sığ koylar, Adana Karataş bölgesi, Seyhan-Ceyhan nehirlerinin denizle birleştikleri noktalar, Yunanistan sınırında Antalya Kaş-Meis adası, Kaş-İç ada-Meis adası, Antalya Demre-Kekova-Meis adası, Muğla Bodrum sahilleri- Sisam adası, Aydın Didim-Kuşadası ve Dilek yarımadası sahilleri-Sisam adası, İzmir Çeşme-Çiftlik köy sahilleri-Sakız adası, İzmir Ayvalık sahillerinden Midilli adası, Trakya bölgesi Kumdere-Paşaköy-Karpuzlu-İpsala ve Enez bölgeleri, Küplü-Sarıcaali-Peplos-Ferre bölgeleri, Bulgaristan sınırında ise Edirne Kapıkule, Kırklareli Dereköy, Kırklareli Istranca bölgeleri, yabancı uyruklu göçmenlerin Türkiye'ye giriş-çıkışta en çok kullandıkları güzergahlar olarak belirlendi. 
     
     ORGANİZASYONLARIN BAŞINDA TÜRKLER VAR 
     Emniyetin raporlarına göre, kaçak göçmenleri organize edenlerin başında Türkler yer alıyor. 
     Polisin 1999-2003 arası yaptığı 11 bin 432 operasyonda ele geçirilen 4 bin 167 organizatörün 3 bin 617'sini Türkler, 182'sini Iraklılar, 108'ini ise İranlılar oluşturuyor. 
     1999-2003 yılları arasında, uyruğu tespit edilemeyenler de dahil, 162 ülkeden toplam 728 bin 4 kişi Türkiye'ye illegal yollardan giriş-çıkış yaptı, vize ve ikamet ihlalinde bulunduktan sonra polis tarafından yakalandı. 
     Son 5 yılda yakalanan kaçak göçmenlerin 71 bin 518'i Iraklı. Aynı dönemde 40 bin 806 Moldova, 27 bin 33 Afganistan, 23 bin 164 Pakistan, 19 bin 556 İran, 17 bin 726 Romanya, 14 bin 115 Rusya Federasyonu, 11 bin 337 Gürcistan uyruklu kaçak göçmen ele geçirilerek sınır dışı edildi. 
     Bu süre içerisinde, Türkiye'den kaçak yollarla başka ülkelere giriş yapmak isteyen 22 bin 737 Türk vatandaşı hakkında da işlem yapıldı. 
     Türkiye'ye kaçak giriş yapan yabancılar arasında Bostwana, El Salvador, Laos, Lesotho ve Zaire'den 1'er Vatikan, İzlanda, Kamerun ve Haiti'den 2'şer Honduras, Kamboçya, Tongo ve Trinidad Tobago'dan da 3'er kişi yer aldı. 
     
     ALINAN ÖNLEMLER... 
     Emniyet Genel Müdürlüğü, Türkiye'de yasadışı göçün engellenmesi için ''özel bir görev gücü'' kurdu ve bu birimde görev alan bin 500 personele uluslararası, bin 700 personele de hizmet içi eğitim verdi. 
     Göçmenlerin yakalandıktan sonra ülkelerine geri gönderilmesi için yapılan işlemlerin tamamlanmasına kadar geçen sürede bekletilecekleri ''Yabancı Toplama Merkezleri''nin kurulması için, 12 ilde arazi tespit işlemleri tamamlandı. 
     Yasadışı göçe karşı alınan önlemler kapsamında, son 1 yıl içinde Hindistan-Srilanka-Süveyş Kanalı-Akdeniz ülkeleri rotasını izleyerek Türkiye karasularını kullanan gemiler ile yasadışı göçmen taşıdığından şüphelenilen Türk bayraklı gemiler takibe alınırken, kara sınırı bulunan ülkeler arasında da karşılıklı anlaşmalar imzalandı. 
     Ayrıca, yasadışı girişlerin yoğun olarak gözlendiği Türkiye-İran sınırına yüksek kuleler inşa edildi. Bu kuleler termal kamera sistemiyle donatılarak gece-gündüz sınır kontrolü yapılmaya başlandı. 
     Irak-Türkiye sınırının Irak tarafında yaşanan otorite boşluğunun ABD'nin Irak'ı işgalinin ardından yeniden yapılanması ve bu boşluğun ortadan kalkmasının, önümüzdeki yıllarda kaçak göçle mücadelede etkili olacağı belirtiliyor. 
     
</TEXT>
</DOC>
