<DOC>
<DOCNO> 242274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/spor/spo08.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'a tehdit 
</HEADLINE>
<TEXT>


Kulüpler Birliği, Federasyon Başkanı'nın listesinde yer alması beklenen isimlere tavır aldı. Cemal Aydın, "Yoksa kongreyi boykot ederiz" dedi 

NECMİ KEPÇETUTAN 


Saka istenmiyor 
FUTBOL Federasyonu Başkanı Haluk Ulusoy, Kulüpler Birliği'nin taleplerini yerine getirmezse, haziran ayındaki genel kurulda ibra edilmeme ve seçimde karşısına bir aday çıkarılma tehlikesi ile karşı karşıya kaldı. Futbolda artan kirliliğin önlenmesi için harekete geçen Kulüpler Birliği, Haluk Ulusoy'dan yönetim kurulu listesine, haklarında teftiş kurulu raporuyla "yönetici olamaz" kararı bulunan Orhan Saka ve Ali İpek'i almamasını isteyecek. 

Kızıl'a da veto 
BİRLİK, mevcut yönetimdeki İsmail Dilber, Levent Kızıl ve Mukan Perinçek'i de istemediğini bildirecek. Ulusoy'un listesine Hasan Doğan, Serdar Güzelaydın ve Mustafa Yazıcı'nın da girmesi bekleniyor. Bu hafta TBMM Genel Kurulu'nda görüşülmesi beklenen federasyon tasarısının yasallaşmasını beklediklerini belirten Birlik Başkanı Cemal Aydın, "Her sene bir öncekini aratıyor. Önlem alınmazsa bu vebalin altından kimse kalkamaz" diye konuştu. 

'Bu son şans' 
ULUSOY'A yüklenen Aydın, sözlerini şöyle sürdürdü "İstediğimiz sonucu alamazsak genel kurulu boykot ederiz. Parmak hesabıyla bu iş gitmez, aday da çıkarırız. Ulusoy'a iki kez şans verildi. Bir daha olmaz. Futbolun lokomotifi Süper Lig kulüplerini yok sayarak, paralarını harcayarak orada oturamazsın. Bazı kulüp başkanları durumun düzelmemesi halinde görevlerini bırakacaklar. Bunu diğerleri de izleyebilir. Gerekirse birlik de istifa eder". 



</TEXT>
</DOC>
