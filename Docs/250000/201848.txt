<DOC>
<DOCNO> 201848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sonspo04.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basınında Beşiktaş'ın sahası kapanabilir iddiası... 
</HEADLINE>
<TEXT>

     UEFA Kupası 3. turunda Beşiktaş'ın Valencia CF, Galatasaray'ın da Villarreal CF ile eşleşmelerinden dolayı İspanyol basınında ''İspanyol-Türk çifte düellosu'' yorumu yapıldı. 
     İspanyol gazeteleri, Türk takımlarından çekindiklerini çok açık bir biçimde yansıtırlarken, ön plana Beşiktaş'ı çıkardılar. 
     ''Valencia, olabilecek en kötü takımı seçti'' diye yazan As Gazetesi, Avrupa Şampiyonlar Ligi'nde Almanya'da yapılan son Beşiktaş-FC Chelsea maçında statta çıkan olaylardan dolayı UEFA'nın Beşiktaş'a büyük bir ceza verebileceğini, bunun saha kapatma olması durumunda da Valencia'ya yaracağını savundu. Gazete, ''Sergen, olağanüstü bir sol ayak'' başlığı altında verdiği diğer haberde, Dünya Kupası finallerinde Türkiye'nin kilit adamı olan İlhan Mansız'ın da Beşiktaş'ın en iyisi olduğunu ifade etti. 
     Marca Gazetesi de, ''Türk şampiyon, gerçek bir güç. Şu anda Türkiye'nin en iyi takımı olan Beşiktaş'ın her alanda önemli silahları var'' diye yazdı. 
     Avrupa kupalarında ilk kez sahneye çıkan Villarreal'in rakibinin Galatasaray olmasıyla ilgili yapılan yorumlarda ise, ''Galatasaray için söylenecek çok fazla birşey yok, herkes tanıyor ama bu sezon Mondragon çok güven verse bile savunması büyük sorunlar yaşıyor. En büyük tehlikesi Hakan Şükür'' denildi. 
     Galatasaray gibi büyük bir kulübü ağırlamaktan onur duyacaklarını belirten Villarrealli teknik kadro ve yöneticiler, turu geçme yarışında en büyük avantajlarının ikinci maçı evlerinde oynamak olduğunu savundular. 
     Öte yandan Avrupa Şampiyonlar Ligi ve UEFA Kupası'nda 4'er takımla mücadele eden İspanyol takımlarının eşleşmeleri sonrası medyada yapılan genel yorum ''Rakipler zorlu, kötü şans'' biçiminde oldu. 
     
</TEXT>
</DOC>
