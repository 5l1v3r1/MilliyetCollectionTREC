<DOC>
<DOCNO> 224445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun43.html </URL>
<DATE> 2004/03/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Denktaş Metot haksızlıktır, usul yanlıştır 
</HEADLINE>
<TEXT>

     KKTC Cumhurbaşkanı Rauf Denktaş, dünyanın hiçbir yerinde görülmemiş bir metotla ve aceleci bir tavırla, başkaları tarafından hazırlanan bir belgenin zorla iki halka kabul ettirilmeye çalışıldığını belirterek, ''Metot haksızlıktır, usul yanlıştır. Baskılar kabul edilmez'' dedi. 
     Denktaş, düzenlediği basın toplantısında, Rum yönetimi lideri Tasos Papapadopulos başkanlığındaki Rum heyetle yaptığı görüşme hakkında bilgi verdi. 
     Görüşmelerden çekilmediğini, İsviçre'den gelecek sonuca bakarak tam olarak çekilip çekilmeyeceğine karar vereceğini ifade eden Denktaş, kendisinin görüşmecilikten çekilmesi halinde hükümetin dağılacağını, çünkü hükümet ortaklarının bu yönde protokolü olduğunu açıkladı. 
     İsviçre'ye gidecek heyetin tam yetkili olduğu konusunda BM'ye yazı verdiğini kaydeden Denktaş, yapabileceği daha fazla bir şey olmadığını, giydirilmeye çalışılan mahkumiyet gömleğini giymeyeceğini söyledi. 
     
     ''BU İŞLER ZORLA OLMAZ'' 

     KKTC Cumhurbaşkanı Rauf Denktaş, Kıbrıs sorununa teşhis bile konmadan ortaya bir belge konulduğunu ve bunun zorla kabul ettirilmeye çalışıldığını söyledi. Denktaş, Kosova ve Filistin'de de zor kullanıldığını, ancak oraların şimdi kan gölü olduğunu belirterek, ''Bu işler zorla olmaz'' dedi. 
     Düzenlediği basın toplantısında Türk heyetinin yarın İsviçre'ye gideceğini belirten Denktaş, ''Önlerinde uzlaşılmamış birçok şey var. Ayrı görüşler vardır. Türkiye ve Yunanistan'ın katkılarıyla bunların ne kadar halledilebileceğini hep birlikte izleyeceğiz'' dedi. 
     BM Genel Sekreteri tarafından ortaya konulacak sonucu Türkiye ile birlikte değerlendireceklerini ve kararlarını ona göre vereceklerini kaydeden Denktaş, ''Arkadaşlarımız İsviçre'de iken kendilerine başarılar diliyoruz. Kıbrıs Türklerinin haklarını, geleceğini, güvenliklerini ve 1963-1974 yıllarının tekrarlanmamasını düşünerek hareket edeceklerinden emin olmalıyız, eminiz. Kendilerine başarılar diliyoruz'' diye konuştu. 
     
     ''GÖRÜŞ AYRILIĞI VAR DEMEDİM'' 

     Cumhurbaşkanı Denktaş, ''Başbakan Recep Tayyip Erdoğan ile kendisinin olmazsa olmazlarının aynı olduğunu, bu bakımdan görüş ayrılığı gözükmediğini, bu durumda İsviçre'ye neden gitmediğini'' soran bir gazeteciye, ''Ben 'görüş ayrılığımız var' demedim'' yanıtını verdi ve ''İsviçre'ye gitmeden önce olmazsa olmazlar konusunda yeni bir gözden geçirmenin yapıldığını veya yapılacağını'' belirtti. 
     İsviçre'ye gitmemesinin nedenini açıkladığını, yarın bu konuda daha geniş bir açıklama yapacağını bildiren Denktaş, şöyle devam etti 
     ''Esas mesele, bugün toplantıda söyledim, böyle bir metotla, dünyanın hiçbir yerinde, iki halkın, birbiriyle vuruşmuş, 40 yıldır biraraya gelemeyen iki halkın kaderini tayin konusunda bu kadar aceleci, bu kadar gökten inme, bu kadar başkaları tarafından yapılmış bir belge iki halka empoze edilmeye kalkışılmamıştır. Metot haksızlıktır, usul yanlıştır, baskılar kabul edilmezdir.'' Bu metodu New York'ta kabul ettiğine dair eleştiriler olduğuna değinen Denktaş, ''bütün dünyanın karşılarına gelip 'bundan başka bir şey yoktur, bundan başka bir şey olmaz' baskısı altında'' olduklarını belirtti. Denktaş, ''1,5 sene reddettik, 1,5 sene sonra Türkiye 'görüşülebilir' düşüncesine getirildiği için veyahut geldiği için, sabahın saat üçüne kadar da BM binasında hapsedilmek neticesinde bir ara formül düşünerek, 'peki buyurun deneyin' dedik'' ifadesini kullandı. 
     
     ''KOSOVA VE FİLİSTİN KAN KUSMAKTA'' 

     Böyle bir metodun ilk defa yapıldığına işaret eden Denktaş, ''Belki 'Kosova'da da yaptık' diyeceklerdir, Kosova bugün kan kusmaktadır. Belki 'Filistin'de de yaptıydık' diyeceklerdir. Filistin de, İsrail de maalesef kan kusmaktadır. Dolayısıyla bu işler zorla olmaz'' diye konuştu. 
     Kıbrıs meselesinin ne olduğuna teşhis konmadan ortaya bir formül atıldığını kaydeden Denktaş, bu formülün zorla kabul ettirilmeye çalışıldığını söyledi. Denktaş, şöyle konuştu 
     ''Eğer biz, istediğimiz kırmızı çizgi dediğimiz çizgileri koruyamazsak, gereken değişiklikleri yapamazsak, tabiatıyla halkımıza neticeyi hep beraber söyleyeceğiz. Şimdiden karamsar tablo çizmeyelim. Gidiliyor. Ümit edelim ki Türkiye ile Yunanistan hakikaten insaflı davranacaklar, birbirlerine karşı ve bize karşı, Kıbrıs'a karşı ve kabul edilebilir, sağlam, kalıcı bir netice meydana getirecekler.'' Görüşmelerden tam olarak çekilip çekilmeyeceğine İsviçre'den gelecek sonuca bakarak karar vereceğini belirten Denktaş, ''Çünkü çekildiğim takdirde hükümetin de düşmesi lazım. Protokolleri öyledir. Onun için halkıma o sancıyı da çektirmek istemiyorum. Soğukkanlılıkla bekleyelim. Arkadaşlarımızın başarmasını dileyerek kendilerine yardımcı olalım'' dedi. 
     Denktaş, bir soru üzerine, İsviçre'ye gidecek heyetin tam yetkili olduğunu yazılı olarak BM'ye sunduğunu bildirdi. 
     
     Denktaş ve Papadopulos biraraya geldi... 

     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, Kıbrıs müzakereleri çerçevesinde 15. kez biraya geldiler. 
     İsviçre'de yapılacak dörtlü konferans öncesinde son kez adada biraraya gelen taraflar, müzakerelerde ele alınan konuları gözden geçirecekler. 
     Görüşmeye giderken açıklama yapmayan Cumhurbaşkanı Denktaş, saat 14.00'de basın toplantısı düzenleyecek. 
     Görüşmede, ortak devlette çalışacakların nasıl belirleneceği ve ortak devletin binalarının nerede olacağı, mal-mülk, anayasa, harita, marş ve bayrak, kurucu devletlerin mal ve mülkünü kullanma hakkı ve Türkiye'den adaya yerleşenlerin durumu gibi konular üzerinde durulacak. Ayrıca, yüksek mahkemeye BM tarafından 36 aylık süre için atanan üç yabancı hakimle ilgili taraflar görüşlerini BM'ye aktaracak. 
     Cumhurbaşkanı Denktaş'ın, görüşmede, KKTC'nin mevcut anayasasını BM'ye vermesi de bekleniyor. 
     Rum tarafının İsviçre'ye şartlı gitme kararı alması üzerine Cumhurbaşkanı Denktaş, konuyla ilgili açıklamasında, İsviçre'de 24 Mart'ta başlayacak dörtlü görüşmelerde KKTC'yi, hükümetin tam yetkili olarak temsil edeceğini bizzat Papadopulos'a kendisinin söyleyeceğini belirtmişti. 
     
</TEXT>
</DOC>
