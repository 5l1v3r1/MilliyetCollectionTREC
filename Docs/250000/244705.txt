<DOC>
<DOCNO> 244705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko17.html </URL>
<DATE> 2004/06/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Cip satışları havaların ısınmasıyla arttı... 
</HEADLINE>
<TEXT>

     Son aylardaki düşük kredi faizleri ve piyasadaki olumlu hava, cip satışlarına da yansıdı. Satışlar, yılın ilk 4 ayında geçen yılın aynı dönemine göre artış göstererek, 4 bin 178'e yükseldi. 
     Otomotiv Distribütörleri Derneği ODD verilerinden derlenen bilgiye göre, bu yılın ilk 4 ayında en fazla satan cip, Honda'nın ''CR-V'' modeli oldu. Bu modelin satışı yüzde 234 artarak, 235'ten 551'e ulaştı. ''CR-V''nin satış fiyatı, kumaş-deri koltuk seçeneğine göre 64-67 milyar lira arasında değişiyor. 
     Suzuki de, bu yıl cip satışlarını en fazla artıran markaların başında geliyor. Geçen yılın ilk 4 ayında ''Vitara'' modeli 72, ''Samurai'' modeli bir adet satılan Suzuki, bu yıl aynı dönemde ''Grand Vitara'' modeliyle büyük ilgi görüyor. 35-74 milyar lira arasında model seçenekleri bulunan ''Grand Vitara''nın ilk 4 aylık satış rakamı 525'e ulaşırken, 27-30 milyar liralık fiyat aralığında satışa sunulan ''Jimny'' modelinden ise 85 adet satıldı. 
     Sadece cip üreten Land Rover'ın 39 bin eurodan başlayan fiyatlarla satışa sunduğu ''Freelander'' modeli, ilk 4 ayda 422 adet sattı. Land Rover'ın ''Range Rover'' modeli 90 adet satarken, ''Discovery'' modeli, satış rakamı azalan ender cip modellerinden biri oldu. ''Discovery''nin satış rakamı geçen yıla göre yüzde 71 azalarak, 68'den 20'ye düştü. 
     Chrysler'in en çok satan cip modeli ise geçen yıla göre satışları 138'den 114'e düşen ''Cherokee'' oldu. Chrysler'in en pahalı modeli konumunda bulunan ve 71 bin eurodan başlayan fiyatlarla satışa sunulan ''Grand Cherokee'' modelinin satış rakamları, geçen yılın aynı dönemine göre artarak, 76'dan 106'ya yükseldi. 
     
</TEXT>
</DOC>
