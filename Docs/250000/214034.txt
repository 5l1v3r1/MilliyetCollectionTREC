<DOC>
<DOCNO> 214034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun23.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum tarafı New York'ta "Lahey" taktiğini kullanacak 
</HEADLINE>
<TEXT>

     BM Genel Sekreteri Kofi Annan'ın daveti üzerine yarın New York'ta yapılacak Kıbrıs görüşmelerinde Kıbrıs Rum tarafının, 10-11 Mart 2003'te Lahey görüşmelerinde uyguladığı taktiği kullanacağı bildirildi. 
     Rum basınına göre, Rum heyeti, görüşmelerle ilgili tutumunu, Türk tarafının, özellikle de KKTC Cumhurbaşkanı Rauf Denktaş'ın tavrına göre belirleyecek. 
     Rum Politis gazetesi, Rum yönetimi lideri Tasos Papadopulos'un, New York'ta ''Lahey taktiğini'' uygulayacağını belirterek, Papadopulos'un, ''1 Mayıs'a kadar çözümün mümkün olduğunu'' söylerken, bazı çekinceleri olduğuna da dikkat çekti. 
     Gazete, edindiği bilgilere dayanarak, Kıbrıs Rum tarafının, yarınki randevuya, Lahey'de izlenen politika mantığında gideceğini ve ilk safhada Kofi Annan'ın belirttiği sürece ilişkin çekincelerini ortaya koyacağını yazdı. 
     Gazete, Rum tarafının izleyeceği ''Lahey politikasına'' ilişkin olarak şunları yazdı 
     ''Edinilen bilgilere göre, Kıbrıs Rum tarafı salı randevusuna, Lahey'de izlenen politika mantığında gidecek. İlk safhada Kofi Annan'ın belirttiği sürece ilişkin çekincelerini ortaya koyacak. Bu çerçevede, özellikle karşı taraf bilinen görüşleriyle gelirse müzakereler için yeterli zaman olmadığına işaret edecek. Plandaki boşluklara ve çelişkilere de parmak basacak. Annan'ın koşullarında ısrar etmesi halinde ise cumhurbaşkanı Papadopulos , karşı taraf da aynısını yapması halinde sürece katılmaya kararlı görünüyor. Bir başka değişle Lahey'de izlediği ve KKTC Cumhurbaşkanı Rauf Denktaş'ın gerçek niyetlerinin ortaya çıkmasına neden olan politikayı izleyecek.'' Gazete, Yunanistan ve Rum yönetiminin bu kritik safhada Avrupa Birliği'nin oynayabileceği role de büyük umut bağladığını yazdı. 
     Alithia gazetesi ise ABD'nin tavrına ilişkin haberini manşetine taşıdı ve ''ABD'den Erdoğan'a hayır. Amerikalılar Annan koşullarında herhangi değişiklik başvurularını reddediyor'' ifadesini kullandı. 
     Fileleftheros gazetesi de konuyla ilgili haberini manşetten, ''Rauf zoraki gidiyor. Denktaş itirazlarla New York'a gidiyor, Ankara'nın sert çizgi benimseyenlerine yatırım yapıyor. Kıbrıs nedeniyle Türkiye'de iç kargaşa'' ifadeleriyle yansıttı. 
     ABD ve BM'nin Cumhurbaşkanı Denktaş'ın anayasa konusundaki danışmanı Prof. Dr. Mümtaz Soysal'dan ''rahatsız'' olduğunu yazan gazete, Soysal için, ''Kıbrıs sorununun çözüm çabalarının mezarcısı olarak görülüyor'' iddiasında bulundu. 
     Tharros gazetesine göre, Papadopulos New York'a giderken bavulunda, Kıbrıs sorununun özüne ilişkin Rum tarafının gözlemlerini ve Annan planı temelinde çözümün maliyetine ilişkin taslak raporu da götürdü. 
     Simerini gazetesi de haberi manşetten, ''Zorlu Pokere Doğru'' başlığıyla okuyucularına duyurdu ve ''Türkler bedel ödemeden Annan'ın koşullarının yumuşatılması formüllerini arıyor'' ifadesini kullandı. 
     
</TEXT>
</DOC>
