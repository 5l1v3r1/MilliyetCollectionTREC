<DOC>
<DOCNO> 201717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/dunya/dun00.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ricalar ters tepti 
</HEADLINE>
<TEXT>

   Erdoğan ve Gül'ün AB Zirvesi'nin sonuç bildirgesinden Türkiye ile ilgili olumsuz ifadeleri çıkarma çabaları sonuçsuz kaldığı gibi, bunlara dün akşam bir de 'yapısal eksiklikler' konusu eklendi 
      Güven Özalp 

   BRÜKSEL 

   
   Avrupa Birliği AB Zirvesi'nin sonuç bildirisinde yer alan Türkiye paragrafında son dakika değişikliğine gidildi. Türkiye'nin paragrafta eksikliklere ilişkin olarak yer alan bazı ifadelerin değiştirilmesi, bazılarının da çıkarılması yönündeki isteği AB tarafından tam anlamıyla dikkate alınmadı. Ankara, özellikle ekonomiye ilişkin eksikliklerin "siyasi kriter olmadığı" gerekçesiyle metinden çıkarılmasını istedi ancak AB, bu ifadeyi çıkarmadığı gibi normalde bildiride bulunmasının anlamı olmayan "yapısal eksiklikler" ifadesini de metne ekledi. 
   
   Son dakika girişimi 
   Türkiye paragrafında övgülerin ardından gelen "eksiklikler" listesindeki unsurlara ilişkin rahatsızlık duyan Ankara, önceki gün Brüksel'de yaptığı girişimlerde özellikle metinde yer alan "makroekonomik dengesizlikler" ifadesinin metinden çıkarılmasını istedi. Güneydoğu'daki durum ve kültürel haklara atıf yapan ifadelere ilişkin olarak da değişiklik yapılması istendi. Brüksel'de bulunan Başbakan Recep Tayyip Erdoğan, İtalya Başbakanı Silvio Berlusconi'yle bir son dakika görüşmesi yaparken, Dışişleri Bakanı Abdullah Gül de normalde dün için öngörülen görüşmesini bir gün öne çekerek AB Komisyonu'nun Genişlemeden Sorumlu Üyesi Günter Verheugen'le bir araya geldi. 
   
   Virgül - nokta 
   Ancak bu temaslar yüzde yüz etkili olmadı. Güneydoğu ve kültürel haklar konusunda "virgül ve noktalar" üzerinde oynama yapılırken, ekonomi alanındaki girişimler sonuçsuz kaldı. İnsan haklarını kapsamayan, siyasi kriterler içinde yer almayan ve bankacılık sektöründen kamunun yeniden yapılandırılmasına kadar geniş bir alana yayılan ve teknik içerikli olan, daha çok Komisyon'un ilgi alanına giren yapısal reformlar alanındaki eksiklikler de metinde kaldı. 
   
   Genelde olumlu 
   AB tarafından dile getirilen bu eksikliklere karşın Türkiye paragrafı oldukça olumlu bir havaya sahip. Belgede Türkiye'nin attığı adımlar, hatırı sayılır ve kararlı olarak tanımlanıyor. Kopenhag kriterlerini karşılama yönünde önemli gelişme sağlandığına da atıf yapan belgenin Ankara'yı en çok rahatlatan bölümünü ise Kıbrıs'a ilişkin ifadeler oluşturdu. Bildiride, "Kıbrıs'ta çözüm Türkiye'nin AB üyelik beklentilerini büyük ölçüde kolaylaştırır" ifadesi yer aldı. 
   
   Teröre karşı dayanışma 
   AB, bildiriye yerleştirdiği terör paragrafında da İstanbul saldırılarını öne çıkararak, Türkiye'yle dayanışma içinde olduğu mesajını verdi. 
   
   Brüksel'de cuma namazı    Başbakan Recep Tayyip Erdoğan ile Dışişleri Bakanı Abdullah Gül, Brüksel'deki Ulu Cami'de cuma namazı kıldılar. Yüzlerce Türk'ün coşkulu gösterileriyle karşılanan Erdoğan ve Gül, Ulu Cami'de kalabalık bir cemaatle buluşurken, Belçika polisi de yoğun güvenlik önlemi aldı. Erdoğan ile Gül, namazdan sonra, şehir merkezindeki ünlü "Grande Place" Meydanı'nı gezdiler. Erdoğan ve Gül, meydanda bulunan Japon turistlerle hatıra resmi çektirdiler. 
   
   
   
   
   
</TEXT>
</DOC>
