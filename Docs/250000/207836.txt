<DOC>
<DOCNO> 207836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/spor/spo02.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus komedisi 
</HEADLINE>
<TEXT>

   Fenerbahçe'nin Amkar ile oynayacağı maç, Rus oyuncuların 4 kişilik asansöre 9 kişi binip mahsur kalması nedeniyle iptal oldu 
      
   İnanılmaz kaza 
   SARI - Lacivertliler'in, Antalya kampında oynayacağı ilk hazırlık maçı asansör kazasına kurban gitti Fenerbahçe'nin dün akşam karşılaşacağı Rus Amkar Perm takımının futbolcuları kaldıkları otelden maça gelirken dört kişilik asansöre dokuz kişi binince, burada mahsur kaldı. Rus oyuncular yaklaşık 45 dakika süren bir çalışmadan sonra kurtarıldı. Bu gelişmeler üzerine Teknik Direktör Christoph Daum maçın iptal edilmesini istedi. 
   
   Boşuna beklediler 
   BELEK'E iki saat süren bir yolculuktan sonra gelen ve aşırı yağmur altında ısınan Fenerbahçeli futbolcular yeniden kamp yaptıkları Kiriş'e dönmek zorunda kaldılar. Buna rağmen neşelelerinin bozulmadığı gözlenen Sarı - Lacivertli ekip, basın mensuplarına maçın iptalini açıklayan Volkan Ballı'nın üzerinden kameramanlara su fırlattılar. Ayrıca Kemal'in kafasına eşofman geçirip "İşte Alex" geldi şeklinde espiri yaptılar. 
   
   Kaptan Ümit fırça yedi    YUSUF DURSUN 

   Gergin anlar 
   SARI - Lacivertli takımın sabah yaptığı antrenmanda van Hooijdonk ile Ümit Özat arasında gergin anlar yaşandı. Teknik Direktör Daum'un ağır antrenman programı nedeniyle Fenerbahçeli oyuncuların bir hayli yorgun düştükleri gözlenirken, arkadaşlarının çift kalede isteksiz davranışları Hollandalı golcüyü çileden çıkardı, ünlü yıldız sonunda Kaptan Ümit'e patladı. 
   
   Hooijdonk kızdı 
   HOOİJDONK çalışma sırasında kaptanına, "Sadece konuşup, emir veriyorsun. Rakibe baskı yapsana" diye bağırdı. Hooijdonk'a kaleci Volkan karşılık vermeye kalkınca, Ümit Özat bu kez genç kaleciyi, "Konuşmalarına dikkat et" diye uyardı. Televizyon kameralarının önünde gerçekleşen olay diğer oyuncuların da araya girmesiyle fazla büyümeden önlendi. 
   
   Güldüren'in gözü Daum'da    KEMER kampının en hırslı futbolcularından biri olan İsmail Güldüren ikinci yarı öncesi Daum'un gözüne girebilmek için büyük uğraş veriyor. Güldüren iki yıldır beklediğini belirtti, "Sakatlığım çok ciddiydi, ameliyat oldum. Toparlanmadan bir Samsun maçı oynadım, hatalar yaptım. Ben bu camiaya uzun yıllar hizmet etmek istiyorum. Eski gücümü kazandım. Artık hocamdan şans bekliyorum" dedi. 
   
   'Bu yükü kaldırırız'    LİGİN ilk yarısında ağır eleştiriler alan Fenerbahçe'nin iki genç kalecisi Volkan ve Recep, hem yönetim, hem de Teknik Direktör Daum'un kendilerine güvenmelerini istediler. Kaleci arayışının artık son bulması gerektiğini belirten Recep ve Volkan, "Bu ağır yükün altından kalkacak inançta ve güçteyiz. Hatasız kul olmaz. Gerekli dersleri aldık. Artık daha başarılı olacağız" dediler. 
   
   Hooijdonk sevgisi    KEMER ilçesinde bulunan turistler ve özellikle bu bölgede kamp yapan Hollanda takımlarının sporcuları Van Hooijdonk'a özel ilgi gösteriyor. Dünkü antrenmanı izleyen bir grup sporcu, çalışma sonrasında yıldız futbolcuyla bol bol fotoğraf çektirdi. Bir Fenerbahçe taraftarı da Van Hooijdonk'a Sarı - Lacivertli renklerle boyalı tavla ve nazar boncukları hediye etti. Hollandalı golcü antrenmanda attığı gollerle de Daum'u keyiflendirdi. 
   
   
   
</TEXT>
</DOC>
