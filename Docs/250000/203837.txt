<DOC>
<DOCNO> 203837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/spor/aspo.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk, Fenerbahçe'yi Milliyet için analiz etti 
</HEADLINE>
<TEXT>
   'Süper bir takım değiliz' 
   Hollandalı golcü, "Bizi zirveye taşıyacak oyunculara ihtiyacımız var. Sahaya çıktığımız zaman rakiplerimizi korkutmalıyız, baskı kurmalıyız" diye konuştu 
      
   'Transfer şart' 
   FENERBAHÇE'NİN Hollandalı golcüsü Pierre van Hooijdonk ilk yarının değerlendirmesini Milliyet'e yaptı. Kandilli'de Hot and Chrusty Cafe'de sorularımızı yanıtlayan ünlü yıldız, ikinci yarı öncesi kesinlikle transfer yapılması gerektiğini söyledi, "Düşünün şu an lider Beşiktaş'ın 11 puan gerisindeyiz. Rizespor maçını kazanırsak fark 8'e inecek. Yani süper, çok mükemmel bir takım değiliz. Bu nedenle Fenerbahçe'yi zirveye taşıyacak oyunculara her zaman ihtiyacımız var" dedi. 
   
   'Yeni bir takımız' 
   HOOIJDONK, Fenerbahçe'nin her zaman bütün kupaları hedef yapması gerektiğini belirtti, "Ancak unutulmamalı ki, bu sezon yeni bir takımımız var. O yüzden ulaşılması imkansız hedeflerin hayalini kurmak takımı olumsuz yönde etkileyebilir. Şu an hem güç olarak, hem de futbol olarak iyi durumdayız. Beşiktaş'ı ikinci yarıda yakalama şansımız yüksek. Ancak bunu başaramazsak, hedefimiz ikincilik, yani Şampiyonlar Ligi'ne katılmak olmalı" ifadelerini de kullandı. 
   
   Daum'a ilginç yorum 
   TEKNİK Direktör Daum için de ilginç bir yorum getiren Yıldız oyuncu, "Daum çok iyi bir çalıştırıcı, bizi iyi motive ediyor. Oyunu iyi okuyor ve başarılı bir teknik direktör" dersem ne fark eder ki Düşünün 2-3 yenilgi veya 5 beraberlik sonrası nasıl olsa acımasızca eleştirilecek" diye konuştu. Fenerbahçe gibi bir takımın her zaman topu ileride tutması gerektiğini de sözlerine ekleyen Hooijdonk, "Kısacası, rakibi maçın hemen başında şoke etmeliyiz. Baskı kurmalıyız ve rakibi ürkütmeliyiz" yorumunu yaptı. 
   
   Sürpriz konuk Tugay    Van Hooijdonk, Mehmet Demircan ile röportaj yaparken, arkadaşımızı Tugay Kerimoğlu arayınca iki oyuncu arasında ilginç bir diyalog yaşandı. 
   Tugay Pierre'i çok takdir ediyorum, çünkü iyi bir profesyonel ve iyi bir golcü. 
   Pierre Teşekkür ederim ancak Tugay'ın da mükemmel meziyetleri var. Türkiye'de uzaktan isabetli şut atabilen en iyi oyuncu bana göre. 
   Tugay Gördüğüm kadarıyla Pierre attığı gollerle Fenerbahçe'yi bu sezon sırtında taşıyor. 
   Pierre Doğru olabilir ama artık sırtım çok ağrımaya başladı. 
   Bu arada Tugay, iyi bir teklif alırsa Fenerbahçe'de oynayabileceğini de sözlerine ekledi. 
   
   Corin için izin istemiş    "Sezon başında yönetim bize yemek verdi. Sevgilim Corin'i getirip getiremeyeceğimi sordum. "Tabii ki getirebilirsin" dediler. Yemeğe geldiğimizde bir baktım, ortam "erkekler kulübü" gibi. Bekarlar tek. Türkiye'de futbolcular sevgililerini kolay kolay toplum önüne çıkaramıyor. Hollanda'da ise üç haftada bir yenisini buluyorlar." 
   
   Hakemlere sahip çıktı    "Hakemler hakkında "iyiler" veya "kötü performans gösteriyorlar" diye konuşmak istemiyorum. Ben, oyuncular kadar onların da büyük baskı altında bu işi yaptıklarını düşünüyorum. Bir de herkes hatalarını defalarca TV'de izliyor ve moral olarak daha büyük şok yaşıyorlar. Bu da onların işlerini bir hayli zorlaştırıyor." 
   
   'Ali Güneş'e çok sevindim'    "Tuncay çok değerli bir oyuncu. Sezon başında çok gol attı, şimdi daha az gol atıyor ancak takıma korkunç fayda sağlıyor. Ali Güneş'in takıma girmesine çok sevindim. Hiç pes etmedi, çok çalıştı ve formayı kaptı. Rebrov'un da çok zeki olduğunu düşünüyorum. Unutmayın ki Rebrov, Schevchenko ile birlikte Avrupa'yı sarstı." 
   
   G.Birliği hayranlığı    "Gençlerbirliği ve Denizlispor'un organize futbolu beni gerçekten çok etkiledi. Denizlispor bir kere çok ofansif bir anlayışla sahaya çıkıyor. Her maçında böyle. Ve emin olun bu pozitif futbol anlayışını bilerek sahaya yansıtıyorlar. Gençlerbirliği, Avrupa'da çok başarılı olur. Ligde de daha iyi yerlere gelmeliydiler." 
   
   
</TEXT>
</DOC>
