<DOC>
<DOCNO> 234074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/oztrak.html </URL>
<DATE> 2004/04/23/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Oyun alanını iyi kullanalım 
</HEADLINE>
<TEXT>

   
   Dünya Bankası ve Uluslararası Para Fonu'nun bahar toplantıları öncesinde bu uluslararası kuruluşların yayımladığı raporlarda 2003 yılında dünyada yaşanan ekonomik gelişmeler ve 2004 ve sonrasına ilişkin beklentiler yer alıyor. 
   2003 yılında gelişmiş ülkelerde para politikalarının gevşetilmesi bu ülkelerde faizlerin olağanüstü düşük seviyelere gerilemesine neden olmuş. Japonya, ABD, Almanya ve Fransa'da kamu açıkları artmış. Bunun sonucunda dünyada büyüme hızı yükselirken gelişmiş ülkelerin cari işlemler dengelerinde 80 milyar dolar civarında, gelişmekte olan ülkelerin cari işlemler dengelerinde ise 3 milyar dolar civarında bir bozulma görülüyor. 
   Gelişmekte olan ekonomilere dönük doğrudan yabancı sermaye yatırımları ve resmi krediler gerilerken, küresel likiditedeki artış ve gelişmiş ülkelerdeki faizlerin düşüklüğü özel kesim kredileri ve portföy yatırımlarının Asya krizinden sonra ilk defa büyük bir hızla gelişmekte olan ülkelere yönelmesine neden olmuş. Bu süreçte yatırımcıların bu ülkelerin temel ekonomik dengelerindeki gelişmeleri çok dikkate almadıkları da belirtiliyor. Bunun sonucunda gelişmekte olan ülkelerin borçlanma faizleri hızla düşerken 2002 yılında 173 milyar dolar olan bu ülkelerin uluslararası rezervlerindeki artış 2003 yılında 276 milyar dolara yükselmiş. 
   
   Risk algılaması değişirse... 
   2004 ve sonrası için yapılan tahminlerde sanayileşmiş ülkelerde mevcut para ve maliye politikalarının sürdürülebilir olmadığının altı çiziliyor. Makro ekonomik politikalarda yapılacak değişiklikler sanayileşmiş ülkelerin faizlerinde yükselmeye yol açacak. Bu durumun, gelişmekte olan ülkelerle ilgili risk algılamasının değişmesi halinde, sermayenin bu ülkelerden hızla kaçmasına neden olabileceği belirtiliyor. Bu nedenle gelişmekte olan ülkelerin mevcut elverişli ortamdan ekonominin temel dengelerini güçlendirerek yararlanmalarının altı çiziliyor. 
   Burada ilginç olan 2003 yılına benzer gelişmelerin 1996 - 1997 yıllarında Asya krizi öncesinde de görülmüş olması. O dönemde de sanayileşmiş ülkelerdeki faizlerdeki düşme kredilerin başta Asya olmak üzere gelişmekte olan ülkelere yönelmesine neden olmuş. Bugünle en önemli fark o dönemde euro karşısında dolar değer kazanırken bugün tam tersinin olması. O dönemde paraları dolara endekslenmiş olan Asya ülkeleri ciddi bir rekabet gücü kaybına uğramışlardı. Bugün başta Çin olmak üzere Asya ülkelerinin önemli bir kısmının dolar karşısında paralarının değer kazanmasına direndikleri görülüyor. 
   Gelişmekte olan ülkelerin toplam dış ticaret dengesinde genel bir iyileşmeye karşın bölgeler itibariyle bakıldığında 2003 yılında Türkiye'nin de içinde bulunduğu Avrupa ve Orta Asya bölgesinde ticaret dengesindeki bozulma dikkati çekiyor. Bunda AB'ye geçiş sürecindeki ülkelerin ve Türkiye'nin dış ticaret açıklarındaki artışın hatırı sayılır bir etkisi var. 
   IMF tarafından hazırlanan raporun Türkiye ile ilgili bölümünde kamunun borç dinamiklerinin piyasalardaki güven algılaması değişikliklerine hassas olduğuna dikkat çekiliyor. 
   
   Risk alma iştahı azalıyor 
   Dünya konjonktüründeki gelişmeler ve beklentiler ve bunun ekonomimize etkileri soğukkanlılıkla değerlendirilmeli. ABD'deki faiz artışlarının hemen gerçekleşmesi beklenmiyor. Ancak bunun gerçekleşeceği yönündeki beklentiler güçleniyor. Dolayısıyla geçtiğimiz yılın ekonomik performansına katkısı olan uluslararası piyasaların risk alma iştahı azalıyor. Ama bunun 2004 yılında çok radikal bir değişime yol açması da beklenmiyor. 
   2003 yılında ekonomik performansı belirleyen diğer faktörler ise yüksek faiz dışı fazla, AB sürecinde gerçekleştirilen reformlar ve beklenen ilerleme, ABD'nin taahhüt ettiği mali destek, politik istikrar ve IMF tarafından desteklenen ve başarılı sonuçlar veren bir programın varlığı oldu. 
   Önümüzdeki döneme baktığımızda yukarıda işaret ettiğim bazı pozitif faktörlerin etkisinin azalacağı dikkati çekiyor. Elimizdeki araçları güven ortamını artıracak şekilde daha etkin kullanmak gerekiyor. Bu çerçevede geçtiğimiz yıl yavaşlayan ekonomide yapısal reform sürecini radikal bir biçimde hızlandırılmalı. Dış dengedeki bozulma iç talebin kontrolüne eğilmeyi gerektiriyor. IMF ile yola nasıl devam edileceği konusunda hem güven ortamı, hem de finansman ihtiyacı dikkate alınarak süratle karar alınmalı. Önümüzde son üç yılda gerçekleştirilen yapısal reformlarla da desteklenen h l geniş bir oyun alanı var. Bunu iyi değerlendirmek gerekiyor. 
   
      
   
</TEXT>
</DOC>
