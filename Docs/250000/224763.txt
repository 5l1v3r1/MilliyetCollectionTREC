<DOC>
<DOCNO> 224763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun46.html </URL>
<DATE> 2004/03/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Madrid'teki 11 Mart saldırılarında ölü sayısı 190 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen bombalı saldırılarda ölenlerin sayısının 190 olduğu bildirildi. 
     Saldırılarda ölenlerin kimliklerini tespit etmek için İspanyol Polis Teşkilatı'na bağlı Tıbbi Araştırmalar Merkezi ile Anatomi Enstitüsü'nün yürüttüğü çalışmalar sonrasında yapılan açıklamayagöre, bombalı saldırılarda hayatını kaybeden 190 kişinin kimliği belirlendi. 
     Tıbbi Araştırmalar Merkezi'nin sorumlusu komiser Carloa Corrales ve Anatomi Enstitüsü Başkanı Carmen Baladia, bugün düzenledikleri basın toplantısında, 11 Mart saldırıları sonrasındaki resmi ölü sayısının 190 olduğunu, ancak halen analizleri tamamlanmayan 13 torba dolusu vücut kalıntısı bulunduğunu söylediler. 
     Corrales, 13 torbada iç organlar, bacaklar, parmaklar gibi vücut parçalarının olduğunu, bunların da ''ya 190 kişinin vücutlarından dağılan parçalar ya da aralarında yeni bir cesedin parçaları olabileceğini'' belirtti ve analizlere devam edileceğini kaydetti. 
     Yetkililer, cesetlerde yaptıkları analizlerde, intihar saldırısı olabileceğine dair hiçbir bulguya rastlanmadığını belirttiler. 
     Bu arada, 11 Mart saldırılarında yaralananlardan 145'inin tedavisi hastanelerde devam ederken, 2'sinin durumunun kritik olduğu duyuruldu. 
     Öte yandan, İspanya'daki tüm kentlerin belediye başkanları bugün Madrid'de toplanarak, terör saldırılarında hayatını kaybedenleri andı. Törende yapılan konuşmalarda terör kınandı. 
     
</TEXT>
</DOC>
