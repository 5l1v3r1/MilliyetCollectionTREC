<DOC>
<DOCNO> 206540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun27.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin hayatta mı 
</HEADLINE>
<TEXT>

     Alman Federal Suç Dairesi BKA uzmanları, Usame Bin Ladin'in hayatta olduğuna inanıyor. 
     Focus dergisi, BKA uzmanlarının, Bin Ladin'in video görüntüleri üzerinde yaptıkları analizler sonucunda, kendisinin hayatta ve bu görüntülerin ''gerçek ve güncel'' olduğunu tespit ettiklerini yazdı. 
     Uzmanların, görüntülerden birinde arka planda duyulan bir kuş sesinden, Bin Ladin'in hangi bölgede bulunduğunun bile tespit edilebileceğine inandıkları belirtildi. 
     Alman uzmanların ayrıca, görüntü kalitesinden Bin Ladin'in modern bilgisayar tekniğine sahip olduğu, hatta bir ses stüdyosundan yararlandığı tahmininde bulundukları kaydedildi. 
     
     İNGİLTERE 

     İngiltere Dışişleri Bakanı Jack Straw, El Kaide terör örgütü lideri Usame Bin Ladin'in hala yaşadığına inandığını söyledi. 
     Straw, El Cezire televizyonu tarafından son yayımlanan kasetteki sesin Bin Ladin'e ait olduğu yönündeki tahminlerin hatalı olamayacağını belirterek, ''bildiğimiz kadarıyla Bin Ladin yaşıyor'' dedi. 
     Bu konudaki görüşlerini BBC'nin Radyo 4 kanalına açıklayan Straw, ellerinde kesin bilgininse bulunmadığını vurguladı. 
     El Kaide'nin hala aktif halde olmasının, örgütün liderinin yaşadığına dair güçlü bir delil oluşturduğunu da kaydeden Straw, ''ona ulaşmak yolundaki araştırmalar hala büyük önem taşıyor'' diye konuştu. 
     İngiltere Dışişleri Bakanı Jack Straw, Usame Bin Ladin'in güçlü kaynaklara sahip olduğunu ve El Kaide'yi destekleyen diğer terör örgütlerince gizlenebileceğini de bildirdi. 
     
</TEXT>
</DOC>
