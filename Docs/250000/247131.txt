<DOC>
<DOCNO> 247131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko24.html </URL>
<DATE> 2004/06/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Turkcell fon davasını kazandı, 14 trilyon lirayı Türk Telekom ödeyecek 
</HEADLINE>
<TEXT>

     Turkcell İletişim Hizmetleri A.Ş, Türk Telekomünikasyon A.Ş'nin tahsil ettiği yüzde 15 oranındaki fon ile ilgili davada, şirket lehine karar verildiğini bildirdi. 
     Turkcell'den Borsa'ya gönderilen açıklamada, Türk Telekomünikasyon'un, 2000 Mali Yılı Bütçe Kanunu'nun 28. maddesine istinaden şirketten mahsup suretiyle tahsil ettiği yüzde 15 oranındaki fon ve 4499 sayılı Kanun'un 6. geçici maddesi gereği TRT Genel Müdürlüğü'ne ödenen yüzde 2.5'lik pay ile ilgili olarak, Türk Telekom ve şirket arasında ihtilaf olduğu belirtildi. 
     Açıklamada, Türk Telekom'un 31 Ekim 2000 tarihi itibariyle şirket alacaklarından el koyduğu toplam 16 trilyon milyar liranın faiziyle birlikte tahsili talebiyle Turkcell'in açtığı davanın, Ankara 3. Asliye Ticaret Mahkemesi tarafından reddedildiği hatırlatıldı. 
     Şirketin dava ile ilgili temyiz kararını inceleyen Yargıtay 19. Hukuk Dairesi'nin, Turkcell'in isteminin kabulü ile Ankara 3. Asliye Ticaret Mahkemesi'nin kararını, ''fon'' yönünden şirket iddialarını haklı bularak bozduğu bildirilen açıklamada, ilerleyen süreçte dosyanın intikal ettiği mahkemenin, davaya yeni bir dosya numarası vererek yeni bir duruşma açtığı kaydedildi. 
     Açıklamada, konuyla ilgili yapılan duruşmada mahkemenin, ''Yargıtay'ın bozma kararına uyulmasına ve davanın fon yönünden kabulüne, 14 trilyon 61 milyar lira tutarındaki kesinti ile bu kesintinin yapıldığı 31 Ekim 2000 tarihinden itibaren yürütülecek değişken oranda reeskont faizinin Türk Telekom'dan tahsiline karar verdiği'' vurgulandı. 
     
</TEXT>
</DOC>
