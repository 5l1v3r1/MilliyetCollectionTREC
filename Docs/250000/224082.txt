<DOC>
<DOCNO> 224082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sontur13.html </URL>
<DATE> 2004/03/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İnternetten naklen nikah... 
</HEADLINE>
<TEXT>

     Kayseri Melikgazi Belediyesi'nin kurduğu sistem sayesinde isteyen çiftler nikah törenini internetten canlı izlettirebilecek. 
     Melikgazi Belediye Başkanı Memduh Büyükkılıç, yaptığı açıklamada, belediyeleri bünyesindeki meclis, encümen, tiyatro, müzayede ve nikah salonlarına kamera yerleştirdiklerini, bu salonlardaki etkinliklerin istendiği anda ''www. melikgazi-bel.gov.tr'' adlı siteden canlı olarak izlenebileceğini söyledi. 
     Uygulamayla ''şeffaf yönetim'' anlayışını kamuoyuyla paylaşmayı amaçladıklarını ifade eden Büyükkılıç, şöyle konuştu 
     ''Belediye olarak gerçekleştirdiğimiz ihaleler ve bazı etkinlikler, çeşitli salonlarımıza yerleştirdiğimiz kameralar aracılığıyla istenildiğinde internetten canlı olarak izlenebilecek. Nikah salonumuzda tören düzenleyen çiftler, istedikleri takdirde, bu özel anlarını yurtdışındaki yakınlarına bile izlettirebilecekler.'' Büyükkılıç, internet üzerinden canlı yayın uygulamasına 23 Mart'tan itibaren başlanacağını bildirdi. 
     
</TEXT>
</DOC>
