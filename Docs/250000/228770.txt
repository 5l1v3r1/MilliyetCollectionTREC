<DOC>
<DOCNO> 228770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur29.html </URL>
<DATE> 2004/04/05/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Trakya Üniversitesi tıp fakültesinde hastalar resimle motive edilecek 
</HEADLINE>
<TEXT>

     Hasta ve yakınlarına psikolojik destek vermek amacıyla Behiç Günalan, Enver Şengül ve Müslüm Özcan'a ait 90 eserden oluşan karma resim sergisi, Trakya Üniversitesi Tıp Fakültesi Hastanesi'nde açıldı. 
     Ressam Behiç Günalan, sergi açılışında AA muhabirine yaptığı açıklamada, hastaların ruh sağlığına katkıda bulunmak amacıyla hareket ettiklerini söyledi. Hastanedeki hedef kitlenin, öğrenciler, eğitimciler, hekimler, hastalar ve yakınları olduğunu ifade eden Günalan, ''Hastaneye sanatsal yönden katkıda bulunmak istedik. Hastane ortamının ürkütücülüğünden insanları biraz olsun uzaklaştırmayı amaçladık. Hastane yetkililerinin, dekanlığın ortak çabaları ile sanatsal bir alan kazandırıldı. Hastanede ilk kez böyle bir sergi açıldı'' diye konuştu. 
     Ressam Enver Şengül de serginin Trakya Üniversitesi'nin çoktan Avrupa Birliği'ne girdiğini gösterdiğini ifade ederek, ''Böyle güzellikler sadece hastane girişinde kalmamalı, tüm katlara, hatta hasta odalarına ve ameliyathanelere de yayılmalı'' dedi. 
     Sergi, 20 Nisan'a kadar açık kalacak. 
     
</TEXT>
</DOC>
