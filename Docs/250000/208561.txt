<DOC>
<DOCNO> 208561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun29.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan TV'sinde kadın şarkıcı tartışması 
</HEADLINE>
<TEXT>

     Afganistan Anayasa Mahkemesi, kadınların televizyonda şarkı söylemesi ve dans etmesine tamamen karşı olduklarını bildirdi. 
     Mahkemenin Başkan Yardımcısı Fazıl Ahmed Manevi, Reuters'a yaptığı açıklamada, Afganistan televizyonunda bir kadının şarkı söylemesinin, kendilerinin koyduğu yasak kararını çiğnediğini belirterek, mahkemenin Kültür Bakanı Seyid Mahdum Rahin'e bu konudaki itirazını yazdığını söyledi. 
     Kültür Bakanı Rahin, Afganistan'da 12 yıldır yürürlükte olan kadınların televizyonda şarkı söylemesi yasağının kaldırılmasını sağlayan kişi olarak görülüyor. 
     Televizyonda kadınların şarkı söylemesi yasağı Mücahitlerin 1992'de iktidarı ele geçirmesinden sonra konulmuş, 1996'da iktidara gelen Taliban ise bütün televizyon yayınlarını yasaklamıştı. 
     Manevi, ''biz kadınların şarkı söylemesine ve dans etmesine tamamen karşıyız. Bu yayın Yüksek Mahkeme'nin kararına tümden terstir ve durdurulmalıdır'' dedi. 
     Manevi, hükümetin yayına devam etmesi durumunda ne yapacaklarının sorulması üzerine, ''biz sadece karşı olduğumuzu gösterdik. Gerisi hükümetin işi'' dedi. 
     Muhafazakarların çoğunlukta olduğu mahkeme, İslama aykırı ve müstehcen olduğu gerekçesiyle birçok kez başkent Kabil'deki kablo televizyon yayınının durdurulmasına çalışmış, ancak başarılı olamamıştı. 
     Televizyondaki kadın yasağı, eski muhafazakar Radyo Televizyon Müdürü'nün değişmesinden ve yerine Kültür Bakanı'na yakın bir başkan atanmasından birkaç hafta sonra kaldırıldı. 
     Afgan televizyonu, geçen Pazartesi eski bir şarkıcı olan Perestu'nun önceden çekilmiş ve başörtüsüz olarak şarkı okuduğu görüntüleri yayınladı. Perestu, halen Afganistan dışında bir batı ülkesinde yaşıyor. 
     
</TEXT>
</DOC>
