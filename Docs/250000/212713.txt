<DOC>
<DOCNO> 212713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko05.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankacıları futbola soyundu... 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın ile Ziraat Bankası Genel Müdür Can Akın Çağlar ve Yönetim Kurulu Üyesi Murat Ulus Ankaragücü yönetimine girdi. 
     Zeki Sayın, ''Her takım şampiyon olmak ister, tabiatıyla biz de şampiyon olmak istiyoruz'' diye konuştu. 
     A.A muhabirinin Ankaragücü yönetimine girişine ilişkin sorularını yanıtlayan Sayın, önceden beri bir takımın yönetim kurulunda olmak istediğini, Ankaragücü Başkanı Cemal Aydın ve Sanayi Bakanlığı Müsteşar Yardımcısı İbrahim Kısacık'ın teklifte bulunması ile görevi kabul ettiğini anlattı. 
     Ankaragücü'nün çok eski bir kulüp ve özellikle gençlere önem veren bir takım olduğunu vurgulayan Sayın, ''Çok büyük paralarla transfer yerine gençlerle takviye olması daha güzel'' diye konuştu. 
     
     ''EN POPÜLER TAKIMLAR BİLE KÖTÜ SONUÇLAR ALIYOR'' 
     Her takımın şampiyon olmak istediğini, tabiatıyla kendilerinin de şampiyon olmak istediğini söyleyen Sayın, şu anda ligde geride bulunmalarına rağmen bunun hep devam etmeyeceğini, en popüler takımların bile son zamanlarda kötü sonuçlar aldığına dikkat çekti. 
     Esprili bir şekilde, bazı takımların yenilmesine memnun olduklarını da açıklayan Sayın, ''İleri doğru gitmek istiyoruz'' diye konuştu. 
     
     ŞAMPİYONLUK ARTIK İSTANBUL DIŞINA ÇIKMALI 
     ''Artık Ankara'dan bir şampiyon çıkacak mı '' sorusunu da Sayın, ''Ben inanıyorum artık şampiyonluk İstanbul dışına çıkmalı. Hele hele başkente doğru gelmeli'' diye cevapladı. 
     Kamu sermayeli bankalar olarak reklama girmediklerini, ancak büyük kuruluşların da mutlaka reklama girmesi gerektiğini söyleyen Sayın, iştiraklerle beraber reklam yapıldığında Ankaragücü'nü de düşünmemenin mümkün olmadığını vurguladı. 
     
</TEXT>
</DOC>
