<DOC>
<DOCNO> 239463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur16.html </URL>
<DATE> 2004/05/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İzinsiz kilise yapımı davasında beraat... 
</HEADLINE>
<TEXT>

     Diyarbakır'da izinsiz kilise yaptığı gerekçesiyle hakkında dava açılan Ahmet Güvener, ilk duruşmada beraat etti. 
     Diyarbakır 3. Asliye Ceza Mahkemesi'nde görülen duruşmada, sanık Güvener hazır bulundu. Duruşmayı, ABD'nin Adana 2. Konsolosu Deborah Harf ile Uluslararası Af Örgütü ve Güney Afrika Kilise Örgütü üyeleri de izledi. 
     Sanık avukatı Abdülkadir Pekdemir, laikliğin gereği olarak insanların özgürce ibadetlerini yapmaları gerektiğini belirterek, şöyle dedi 
     ''Bazı yöneticilerimiz olaya duygusal yaklaşmaktadırlar. Müvekkilim ve cemaati, kendi ibadetlerini yapacakları bir yere sahip değillerdi. Bu nedenle olayın mağduru olan Ahmet Güvener, burada sanık olarak yargılanmaktadır. Ayrıca bu dava, cumhuriyetin temel ilkelerine aykırılık oluşturmaktadır.'' Savcı Vahdettin Taşkıran, mütalaasında, sanığın üzerine atılı suç unsurlarının oluşmadığını ifade ederek, şunları söyledi 
     ''Avrupa İnsan Hakları Sözleşmesi'nin düşünce, din ve vicdan özgürlüğünü düzenleyen 9. maddesine göre, bireyler dini inançlarını tek başına veya toplu olarak, öğretme, uygulama ve ayin yoluyla açıklayabilirler. Ayrıca, Anayasa'nın 90. maddesinde, 'milletlerarası antlaşmaların iç hukukun üzerinde olduğu' son Anayasa değişikliğiyle TBMM'de kabul edilmiştir. Bu nedenlerle sanığın beraatine karar verilmesi kamu adına talep olunur.'' Mahkeme heyeti, verdiği kısa aradan sonra, sanık Ahmet Güvener'in beraatine karar verdi. 
     Ahmet Güvener, duruşmanın ardından gazetecilere yaptığı açıklamada, kararın sevindirici olduğunu belirterek, ''Dualarımız kabul oldu. Yargının verdiği karar, bizim için sevindiricidir'' diye konuştu. 
     
     VALİLİK SUÇ DUYURUSUNDA BULUNMUŞTU 
     Diyarbakır Valiliği, Sur Belediyesi'nin ''konut yapımı için'' izin verdiği alanda konut yerine kilise yaptıran Ahmet Güvener hakkında savcılığa suç duyurusunda bulunmuştu. 
     Suç duyurusu nedeniyle savcılık, ''Ev olarak tescil edilen yerde izinsiz olarak Diyarbakır Kilisesi adlı Protestan kilisesi açmak ve buraya gelen kişilere müzikli ayin vermek'' suçundan dava açmıştı. İddianamede, Güvener hakkında TCK'nın 261. maddesi uyarınca 6 ay ile 2 yıl arasında hapis cezası isteniyordu. 
     
</TEXT>
</DOC>
