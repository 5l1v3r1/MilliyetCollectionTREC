<DOC>
<DOCNO> 216368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/ekonomi/eko05.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Hükümetin Kıbrıs konusunda tavrı yapıcı 
</HEADLINE>
<TEXT>

   Başbakanı ziyaret eden TÜSİAD Başkanı Sabancı, "Birleşmiş Kıbrıs'ın AB'ye girmesi Türkiye'ye de ivme verecek. Hükümetin tavrı yapıcı" dedi 
   ANKARA Milliyet 
   
   Türk Sanayici ve İşadamları Derneği TÜSİAD Başkanlığı görevini devralan Ömer Sabancı ve yeni yönetim kurulu üyeleri Ankara'ya düzenledikleri ilk ziyaretlerinde Başbakan Recep Tayyip Erdoğan'a, "Ekonomik programa 2004'te de uyulması ve Birleşmiş Kıbrıs'ın 1 Mayıs'ta AB'ye girmesi" gerektiğini vurguladılar. Erdoğan da yapısal reformların IMF olmasa da yapılacağını ifade etti. 
   Erdoğan dün akşam saatlerinde TÜSİAD heyetini kabul etti. Görüşmede TÜSİAD heyeti Kıbrıs konusunda Türkiye'nin izlediği politikanın devam etmesi gerektiğini vurguladı. Erdoğan da "Kıbrıs'taki çözümün ne getirip ne götüreceğinin kamuoyuna iyi duyurulması gerekir" dedi. Erdoğan, heyete dün Ada'da yapılan ilk görüşmelerin iyi geçtiğini de ifade etti. 
   
   'Eksiklikler giderilmeli' 
   Görüşme sonrasında açıklama yapan Sabancı, "Birleşmiş Kıbrıs'ın 1 Mayıs'ta AB'ye girmesi Türkiye'nin AB ilişkilerine ivme kazandıracaktır. Hükümetin bu konudaki tavrını yapıcı buluyoruz" dedi. TÜSİAD'ın AB konusunda 2004'te izleyeceği gündeme ilişkin bilgi verdiklerini ifade eden Sabancı, "2004 sonunda müzakere tarihi alabilmek için gerekli adımlar atılacak. Kopenhag Kriterleri çerçevesinde atılan adımların yanında bazı eksiklikler var. Bunları giderilmesi gerektiğini de Başbakan'la görüştük" diye konuştu. 
   
   
</TEXT>
</DOC>
