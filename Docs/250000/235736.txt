<DOC>
<DOCNO> 235736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/dunya/dun04.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>



Aşağı Saksonya'da türban yasağı 
Almanya'nın Aşağı Saksonya eyalet meclisi, okullarda öğretmenlerin türban takmasının yasaklanmasını kararlaştırdı. Eyalet hükümetinin öğretmenlerin okullarda türban takmasının yasaklanması yolundaki kararı, eyalet meclisinde yapılan oylamada Hıristiyan Demokrat Parti CDU , Sosyal Demokrat Parti SPD ve Hür Demokrat Parti'nin FDP oylarıyla kabul edildi. Eyalet Eğitim Bakanı Bernd Busemann, yasanın her öğretmenin ne amaçla türban taktığının incelenmesini öngördüğünü, ancak yasanın bu incelemelerin türban yasağıyla sonuçlanacak şekilde uyarlanacağını belirtti. Aşağı Saksonya, türbanı yasaklayan 2. eyalet oldu. 1 Nisan'da Baden - Wuerttemberg eyalet meclisi benzer bir karar alarak türbanı yasaklamıştı. Türban yasağı, Almanya'da yaşayan Müslümanlar tarafından tepkiyle karşılandı. 

Kaddafi'den terör imalı konuşma 
Libya lideri Muammer Kaddafi, 15 yıl aradan sonra gerçekleştirdiği ilk Avrupa ziyaretinde yaptığı konuşmada, Libya'nın bir daha eski günlerdeki gibi terörü destekleyen bir ülkeye dönüşmemesini ümit ettiğini söyledi. Belçika'nın başkenti Brüksel'e 2 günlük bir ziyarette bulunan Kaddafi, pişman olmadığını ima ederek ülkesinin terör bağlantılı geçmişini ink r etmezken, "Ümit ediyoruz ki birbirimizin araçlarını bombaladığımız, bellerimize patlayıcılar bağladığımız günlere geri dönmeyiz" dedi. 

Japonya'da tavuklara saygı duruşu 
Japonlar, kuş gribi salgını sırasında itlaf etmek zorunda kaldıkları tavuklar için yas töreni düzenledi. Tarım Bakanlığı'nca bir oteldeki küçük bir tapınakta düzenlenen törene katılanlar, tören yöneticisinin isteği üzerine başlarını eğerek, bir sunakta yanan ateşe karşı bir dakikalık saygı duruşunda bulundu. Odadaki bir platformda ise itlaf edilen tavukları temsilen, bir piramit oluşturacak şekilde dizilmiş onlarca yumurtanın etrafı papatya ve zambaklarla süslendi. 

Kuzey Koreliler liderleri için ölmüş 
Kuzey Kore'de geçtiğimiz hafta meydana gelen tren kazasında ölenlerin çoğunun, liderleri Kim Jong - il ile babası "ebedi başkan" Kim İl - Sung'un resimlerini kurtarmak için kendilerini yanan binaların içine atarak, "kahramanca öldükleri" bildirildi. Kuzey Kore'nin resmi haber ajansı KCNA'nın haberinde, "Birçok kişi, ailelerini ve eşyalarını kurtarmadan önce duvarlardaki resimleri kurtardı" denildi. Kuzey Kore'de Kim ile babasının resimlerinin her eve, büroya ve fabrikaya asılması zorunlu. 

'Er Ryan kardeşler' Irak'a dönmüyor 
Irak'ta öldürülen Amerikan askeri Michelle Witmer'in kendisi gibi Bağdat'ta görev yapan iki kız kardeşi, Irak'a dönmeyeceklerini açıkladı. Charity ve Rachel, kardeşlerinin ölmesinin ardından fazla ilgi çektikleri için saldırılara hedef olabilecekleri gerekçesiyle Irak'a dönmeme kararı aldıklarını söyledi. 

Saddam'a Musul'da yaş günü kutlaması 
67. doğum gününü dün hücresinde geçiren devrik lider Saddam Hüseyin için Musul kentinde binlerce Iraklı sokaklara dökülerek Saddam'ın yaş gününü kutladı. Kentin kuzey ve orta kesimlerinde toplanan çok sayıda kişi, Saddam yanlısı sloganlar attı. Musul yakınlarındaki köylerde de Saddam'ın doğum günü kutlanırken, köylüler de sokaklarda şarkılar söyleyerek dans etti. Saddam, 13 Aralık 2003'te ABD güçlerince yakalanmıştı. Bu arada Saddam'ın, kızlarına yazdığı bir mektubun, ABD'li yetkililerce sansürlendikten sonra Kızılhaç'a teslim edildiği bildirildi. 



</TEXT>
</DOC>
