<DOC>
<DOCNO> 215436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun16.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Ayı'yı kazanan filmin başrol oyuncusu porno yıldızı mı 
</HEADLINE>
<TEXT>

     54. Berlin Film Festivali Berlinale'de ''Altın Ayı'' ödülünü kazanan Türk asıllı yönetmen Fatih Akın'ın ''Gegen die Wand'' Duvara Karşı filminde başrolü oynayan Sibel Kekilli'nin 23 daha önce porno filmlerinde rol aldığı ortaya çıktı. 
     Bild gazetesi, ''Film yıldızı gerçekte porno yıldızı'' başlığıyla birinci sayfadan verdiği haberde, Kekilli'nin rol aldığı porno filmlerinden fotoğraflara yer verdi. 
     Heilbron Belediyesi'nde görevliyken bir alışveriş sırasında keşfedilen Kekilli'nin rol yapmayı porno filmlerinden öğrendiği belirtildi. 
     Kekilli'nin bugüne kadar Magma adlı şirket için 6 porno filminde rol aldığı, hakkında hazırlanan porno spotlarında, seksten büyük zevk aldığının belirtildiği, ''Duvara Karşı'' filminde de çok sayıda çıplak görüntülerinin bulunduğu kaydedildi. 
     Akın, Kekilli'nin çok yetenekli bir oyuncu olduğunu belirtirken, filmin yapımcısı Ralph Schwingel, Kekilli'nin yeteneğinin yanı sıra mükemmeliyetçi olduğunu söyledi. 
     Magma şirketinin yöneticisi Klaus Goldberg de, ''Sibel'in sık sık canı sıkılırdı. Sadece çekimler sırasında kendini iyi hissederdi'' dedi. 
     Kekilli ise porno filmleri çektiğini doğrulayarak, ''Ancak bunlar geçmişte kaldı. Benim için önemli olan Altın Ayı ödülünü almış olmak'' diye konuştu. 
     Haberde, ödül aldıktan sonra Kekilli'ye çok sayıda ciddi film teklifi gelmeye başladığı kaydedildi. 

     
</TEXT>
</DOC>
