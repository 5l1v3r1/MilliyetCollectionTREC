<DOC>
<DOCNO> 239970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko13.html </URL>
<DATE> 2004/05/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
THY Petrol ve kur fiyatları çok artmazsa, yazın zam yok 
</HEADLINE>
<TEXT>

     Türk Hava Yolları THY Genel Müdürü Abdurrahman Gündoğdu, ''Mevcut petrol fiyatları olsun, kur olsun çok büyük bir sıçrama yapmazsa planımız, yazı bu şekilde zam yapmadan mevcut fiyatlarla geçirmek'' dedi. 
     Gündoğdu, basın mensuplarına yaptığı açıklamada, şu anda petrol fiyatlarının 40 doların üzerine çıkmasının ciddi anlamda maliyetlerini yükselttiğini ifade ederek, hesaplamalarına göre bilet fiyatlarında herhangi bir artış gerekmediğini söyledi. 
     Gündoğdu, gelişmeleri takip ettiklerini belirterek, şunları kaydetti 
     ''Ciddi bir artış olduğu takdirde önlem almak zorundayız. Bazı Avrupalı taşıyıcılar petrol fiyatlarının artmasından dolayı bilet fiyatlarında ekstra ücretlere gitti. Özel hava yollarının da bu artıştan dolayı zam yapacaklarını tahmin ediyorum. Sadece petrol fiyatlarının artması değil, aynı zamanda kurun artması dolayısıyla maliyetler de aynı oranda arttığı için orada hassas bir durum var. Onu şu anda takip ediyoruz. Şu andaki mevcut petrol fiyatları olsun, kur olsun çok büyük bir sıçrama yapmazsa, yani bunun da üzerinde büyük bir artış olmazsa planımız, yazı bu şekilde zam yapmadan mevcut fiyatlarla geçirmek. Dolar kurunda veya sektör fiyatlarında mevcut durumdan çok daha fazla birşey olmazsa bu seviyede kalacağız. Yükselme olursa tekrar revize edeceğiz.'' Şu andaki uçak sayılarının 65 olduğunu ve bu yıl belki 70 civarına çıkacağını belirten Gündoğdu, ''Önümüzdeki yıl bizim asıl hedefimiz, burada büyümektir. Turizm bu hızla gittiği takdirde çok ciddi bir potansiyel oluşacak'' dedi. 
     
     YENİ UÇAK ALIMI 
     Gündoğdu, yeni uçak alımı konusunda şu anda ihale sürecinde bulunulduğunu, firmalarla görüştüklerini de ifade ederek, Airbus ve Boeing'in büyük uçak üreticileri olduğunu, ancak bu konuda henüz karar vermediklerini söyledi. 
     Gündoğdu, ''Biz hem teknik yönden hem de performans yönünden uçakları değerlendiriyoruz. Burada bizim en önemli kararımız fiyat olacaktır. Planımız, 19 yeni uçak ve de kira sözleşmesi bitmiş olan 30'a yakın uçağımızın yenilenmesi, yerine uçak kiralanmasıdır'' diye konuştu. 
     Sürecin tamamlanmasının, ihalelerin ne zaman sonuçlanacağına bağlı olduğunu bildiren Gündoğdu, tekliflerin alındığını, tekrar görüşüldüğünü, projenin kapsamlı olması nedeniyle detayların incelendiğini kaydetti. 
     Gündoğdu, turizmde büyük bir artış olduğunu vurgulayarak, şunları söyledi 
     ''Uçaklarda yüzde 150'nin üzerinde bir yolcu artışı var. Onu karşılamak için bizim sefer sayılarını artırmamız lazım. Bilet fiyatındaki indirim, yolcu sayısını yüzde 150 artırdı. Özel hava yollarıyla birlikte geçen yıl aylık 500 bin olan ortalama yolcu sayısı şu anda aylık 1 milyon 250 bine çıktı. Uçakların doluluğu arttı. Şu anda Antalya, Ankara, İzmir tamamen dolu.'' Bakıma alınan uçaklardan dolayı bazı seferlerde aksama olduğunu, Şanlıurfa, Erzincan, Elazığ ve Ağrı'ya sefer yapamadıklarını belirten Gündoğdu, ''O meydanların altyapısı yetersiz olduğu için sefer yapamıyoruz. Bunların yerine şu an geçici uçak bulmaya çalışıyoruz. O çalışmalar devam ediyor. En kısa zamanda, 1 ay içinde tamamlamaya çalışıyoruz'' diye konuştu. 
     
</TEXT>
</DOC>
