<DOC>
<DOCNO> 237996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/siyaset/axsiy00.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef imam hatip 
</HEADLINE>
<TEXT>


YÖK Başkanı Erdoğan Teziç, "Hükümetin asıl amacı, imam hatip liselilerin üniversiteye girişinde önlerini açmak" dedi 

ANKARA Milliyet 


YÖK Başkanı Prof. Dr. Erdoğan Teziç, yükseköğretime giriş sistemini yeniden düzenleyen yasa tasarısının asıl amacının, üniversiteye girişte imam hatip liselilerin önünü açmak olduğunu söyledi. Teziç, "Hükümetin seçim öncesi yapmış olduğu siyasi vaatlerin, acaba kanun konusunda gerçekleştirilmesi doğru mu olur " diye sordu. 
Olağanüstü YÖK Genel Kurulu öncesi açıklama yapan Teziç, yaklaşan sınav takvimi içinde üniversite kanunu yapmanın "bir kenara bırakıldığı"nı savundu. Meslek liselerinden üniversiteye geçişi düzenleyen maddede zamana sıkışıldığı için diğer maddelerin gündeme getirilmediğini söyleyen Teziç, "Esas hedef, meslek ve imam hatip liselerinin üniversiteye girişte önünü açmak olduğu için, öteki konulara girilmedi. Bir iki madde daha var, onlar da dolgu malzemesi" dedi. Teziç, "YÖK'ü tasfiye ederek başka bir YÖK oluşturmak, istenilen amaca gitmektir. Araçla amaç arasındaki siyasi bütünlük ustaca kaleme alınmış. Hukuk mühendisliği var" diye konuştu. 

Katsayılar keyfi belirlendi 

YÖK Genel Kurulu toplantısının ardından yapılan açıklamada, tasarının sığ bir yaklaşımla hazırlandığı belirtilerek, şunlar kaydedildi 
Meslek lisesi mezunlarının mağdur edildiği iddiasıyla ileri sürülen değişiklik önerisi, tam bir eşitsizlik doğuracak. 
Meslek lisesi mezunlarının pek çoğu boş ümitlerle dershanelere yönlendirilecek. 0.8, 0.6 ve 0.45 katsayıları, eğitimin ölçülerinden uzak ve keyfi belirlemelerdir. 
Katsayıların yasama organı tarafından düzenlenmesi, anayasaya aykırılığı gündeme getirmektedir. 




</TEXT>
</DOC>
