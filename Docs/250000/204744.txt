<DOC>
<DOCNO> 204744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/yasam/yas04.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir küçük anne daha 
</HEADLINE>
<TEXT>

   Samsun'un ardından, dün de Yozgat'ta, yine öz dayısının tecavüzüne uğrayıp doğuran 13 yaşında bir kız ortaya çıktı 
   
   Yozgat Sarıkaya'da hamile olduğunu dokuz ay ailesinden saklamayı başaran 13 yaşındaki F.A., hastanede doğum yaptı. küçük F.A., çocuğun babasının öz dayısı olduğunu öne sürdü. 
   Yozgat Valiliği'nden yapılan açıklamaya göre, rahatsızlanarak Sarıkaya Devlet Hastanesi'ne kaldırılan küçük F.A.'nın doğum yapması üzerine, başhekimlik durumu İlçe Emniyet Amirliği'ne bildirdi. Küçük F.A., ifadesinde öz dayısı S.Ç. 18 ile bir yıldır sürekli cinsel ilişkiye girdiğini ileri sürdü. 
   
   Korumaya alındı 
   S.Ç.'nin kendisiyle evlenmek istediğini, hamileliğini ise karnını bezle sararak gizlediğini kaydeden küçük F.A., ailesinin zarar verme ihtimali göz önüne alınarak, emniyet yetkilileri tarafından koruma altına alındı. 
   Küçük kız ve bebeği, emniyet yetkililerince Yozgat Sosyal Hizmetler İl Müdürlüğü'ne teslim edildi. Sosyal Hizmetler yetkilileri de, küçük kız ile bebeğini gizli tutulan başka bir şehre gönderdi. 
   Polis ekipleri, kızın ifadeleri doğrultusunda yaptığı araştırmada S.Ç.'nin bir süre önce Antalya'ya gittiğini belirledi ve yakalanması için Antalya polisini bilgilendirdi. 
   
   
   
</TEXT>
</DOC>
