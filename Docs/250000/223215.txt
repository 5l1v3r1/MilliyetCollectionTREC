<DOC>
<DOCNO> 223215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur18.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Sunal'ın 'müşterek hesap' davası... 
</HEADLINE>
<TEXT>

     Sanatçı Kemal Sunal'ın ölümünden sonra yaklaşık 1 trilyon liralık banka hesabını vergi kaçırmak için sahte imzalarla müşterek hesap haline getirerek ''özel evrakta sahtecilik'' suçu işledikleri iddiasıyla haklarında dava açılan eşi Gül Sunal ile Ziraat Bankası Caddebostan Şubesi Yönetmen Yardımcısı Dilek Dizdaroğlu'nun yargılanmalarına devam edildi. 
     Kadıköy 4. Asliye Ceza Mahkemesi'nde yapılan duruşmaya Gül Sunal Hafize Gülderen Sunal katılmazken, taraf avukatları hazır bulundu. Dilek Dizdaroğlu ise halen firarda olduğu için duruşmaya getirilemedi. 
     Duruşmada tanık olarak dinlenilen Gül ve Kemal Sunal'ın oğlu Ali Sunal, müşterek hesapta bulunan ve sahte olduğu iddia edilen imzanın kendisine ait olduğunu söyledi. 
     6 Mart 2000 tarihinde Ziraat Bankası Caddebostan Şubesi'nde müşterek hesap açtırdıklarını anlatan Ali Sunal, ''Annem Gül ve babam Kemal Sunal, müşterek hesap açtırmak için bankada Dilek Dizdaroğlu ile oturuyorlardı. Ben de gittim ve onların imzalamış olduğu müşterek hesaba imzamı attım'' dedi. 
     Hakimin, müşterek hesaptaki imzayı göstermesi üzerine Ali Sunal, ''İmza bana aittir'' dedi. 
     Müşterek hesap sözleşmesinde Ali Sunal adına atılan imzanın Gül Sunal'ın elinden çıkmış olduğuna dair bilirkişi raporu bulunduğunun hatırlatılması üzerine ise Ali Sunal, bilirkişinin neden böyle bir karara vardığını bilmediğini belirterek, imzanın kendisine ait olduğunu tekrarladı. 
     Ziraat Bankası'nın avukatı Süleyman Güldoğan da, Ali Sunal'ın tanıklığını kabul etmediklerini kaydederek, İstanbul Kriminal Teknik Müdürlüğü'nün Ali Sunal'ın imzasının Gül Sunal tarafından atıldığını belirlediğini söyledi. 
     Gül Sunal'ın avukatı Yaşar Halıcı ise Ali Sunal ve Kemal Sunal'ın 06.03.2000 tarihinden önceki imza örneklerini mahkemeye sunmak istediğini bildirdi. 
     Halıcı, ayrıca müşterek hesap sözleşmesinin Adli Tıp Kurumu'na gönderilmesini talep etti. 
     Hakim, sanık avukatı Halıcı'nın suç tarihinden önce başka yer ve zamanlarda atılmış Ali ve Kemal Sunal'a ait imza örneklerinin asıllarını mahkemeye getirmesi için süre tanınmasına karar vererek, duruşmayı erteledi. 
     
     İDDİANAME 
     Kadıköy Cumhuriyet Savcılığı'nca hazırlanan iddianamede, Kemal Sunal'ın Ziraat Bankası Caddebostan Şubesi'ndeki 959 milyar 500 milyon liralık hesabının ölümünden sonra sahte imzalarla Kemal Sunal, Gül Sunal ve oğulları Ali Sunal olmak üzere 3 ortaklı müşterek hesap haline getirildiği ileri sürülüyor. 
     İddianamede, Sunal'ın bankadaki hesabının 3'te 2'sinin bildirim dışı bırakıldığı, Ali Sunal'ın imzasının Gül Sunal tarafından atıldığı, ayrıca Kemal Sunal'ın imzasının da sağlığında atılmadığı belirlendiği için imzanın sahte olduğunun anlaşıldığı kaydediliyor. 
     Buna göre, Gül Sunal ve Ziraat Bankası Caddebostan Şubesi'nin Yönetmen Yardımcısı Dilek Dizdaroğlu'nun TCK'nın 345. maddesine göre ''özel evrakta sahtecilik'' suçundan 1 yıldan 3 yıla kadar hapisle cezalandırılmaları talep ediliyor. 
     
</TEXT>
</DOC>
