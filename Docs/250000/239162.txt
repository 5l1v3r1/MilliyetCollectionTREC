<DOC>
<DOCNO> 239162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur24.html </URL>
<DATE> 2004/05/11/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Çakıcı olduğunu Rodos'a gidince anlamış... 
</HEADLINE>
<TEXT>

     Alaattin Çakıcı'yı yatıyla yurtdışına çıkardığı iddiasıyla Antalya'da yakalanarak İstanbul'a getirilen bir kişi, DGM Cumhuriyet Savcılığı'ndan serbest bırakıldı. 
     Hakkında İstanbul DGM Cumhuriyet Başsavcılığı'nca çıkarılan yakalama müzekkeresi bulunan ve çıkar amaçlı suç örgütü kurmak ve yönetmek suçundan 3 yıl 4 ay ağır hapis cezasına çarptırılan Alaattin Çakıcı'yı yatıyla yurtdışına çıkardığı iddiasıyla Antalya'da yakalanıp İstanbul'a getirilen ve Organize Suçlar Şube Müdürlüğü'ndeki işlemlerinin ardından İDGM'ye sevk edilen Mehmet Salih Hantal, savcılıkta ifade verdi. 
     Bu kişi, ifadesinin ardından mahkemeye sevk edilmesine gerek görülmeyerek serbest bırakıldı. 
     -''ÇAKICI OLDUĞUNU RODOS'A GİDİNCE ANLADI''- Bu arada, Mehmet Salih Hantal'ın avukatı Kemal Ökke, basın mensuplarının soruları üzerine, müvekkilinin, ''yatına binen bıyıklı, beyaz sakallı ve kendisini 'profesör' olarak tanıtan bir kişiyi Rodos'a götürdüğünü, Rodos'a gittiklerinde bıyık ve sakalını kesen bu kişinin Alaattin Çakıcı olduğunu anladığını'' söylediğini belirtti. 
     
</TEXT>
</DOC>
