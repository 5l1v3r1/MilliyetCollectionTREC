<DOC>
<DOCNO> 215624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/spor/spo02.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre şaştı bu işe 
</HEADLINE>
<TEXT>

   Fenerbahçeli taraftarlar kart sınırında bulunan van Hooijdonk'u dün faks yağmuruna tuttu, "Gaziantep'te sakın oynama. Seni Galatasaray maçında görmek istiyoruz" ricasında bulundu 
      YUSUF KOBAL 

   
   Endişe yarattı 
   FENERBAHÇE'NİN bu sezon en başarılı oyuncusu olan ve attığı gollerle takımı sırtlayan Pierre van Hooijdonk için Sarı - Lacivertli taraftarlar derbi endişesi taşıyor. Üç sarı kartı bulunan Hollandalı yıldızın iki hafta sonra Şükrü Saracaoğlu Stadı'nda oynanacak Galatasaray maçında cezalı duruma düşmesinden çekinen taraftarlar, ünlü golcüyü faks yağmuruna tuttular, bu hafta Gaziantep'e gitmemesini istediler. 
   
   Daum noktaladı 
   HOOİJDONK'UN, "Galatasaray maçı sensiz olmaz. Gaziantep'te sakın oynama" mesajları sonrası bir hayli şaşkına döndüğü ve yakın çevresine "Hayatımda ilk kez böyle bir şeyle karşılaşıyorum" dediği öğrenildi. Bu arada Teknik Direktör Daum ise bu konunun sürekli gündeme gelmesinden rahatsız olduğu ve Hollandalı oyuncuyu, "Sen görevini yap. Kart yüzünden gereksiz strese girme" diye uyardığı kaydedildi. 
   
   'Siz de inanın'    12 eksik var 
   GAZİANTEPSPOR maçının hazırlıklarına dün 12 eksikle başlayan Fenerbahçe'de Teknik Direktör Daum antrenman öncesi saha ortasında oyuncularıyla yarım saat süren bir toplantı yaptı. Diyarbakırspor karşısında yapılan hataları anlatan Alman hoca, kaybedilen puanların telafi edilebileceğini, ancak çok çalışmaları gerektiğini söyledi. 
   
   Beyin yıkadı 
   BAŞARILI olacaklarından kuşku duymadığını da sözlerine ekleyen Daum'un, "İstediğimiz takdirde neler yapabileceğimizi herkese gösterdik. Bu işin üstesinden geleceğinize inanırsanız, engelleri bir bir aşarız. Kaybedilen iki puana rağmen mücadelenizden dolayı sizi kutluyorum" dedi. Bu arada Servet dün tedavi için İsviçre'ye gitti. 
   
   Fatih sahaya    DİYARBAKIRSPOR maçında gördüğü sarı kartla cezalı duruma düşen Ali Güneş'in yerine bu hafta Fatih Akyel forma giyecek. Teknik Direktör Daum'un uzun bir süredir forma şansı bulamayan tecrübeli oyuncuyu Gaziantep maçına hazırladığı, sakatlığı düzelen Kemal'i de ilk onbirde düşündüğü belirtildi. Alman hoca iki oyuncuya da özel program verdi. 
   
   Örnek oldu    ŞÜKRÜ Saracoğlu Stadı'nda karın etkisini azaltmak için serilen özel naylon işe yaradı. Stat yetkililerinin, ziraat mühendislerinin görüşleri doğrultusunda getirdikleri naylonun çimlere zarar vermediği ve yağışın etkisini maksimuma indirdiği bildirildi. Federasyon temsilcisinin de bu çalışma ile ilgili uygulama örnekleri aldığı ifade edildi. 
   
   Hasret bitti    HÜSEYİN YAVUZ 

   Fenerbahçe'nin Brezilyalı golcüsü Marcio Nobre sonunda ailesine kavuştu. Sambacı'nın Brezilya'da bulunan eşi Priscilea ile oğlu Nicolas dün gece İstanbul'a geldi. Üç tane bavulunun Frankfurt'ta kaybolduğunu öğrenen Nobre ailesi daha sonra Çiftehavuzlar'da kendileri için tutulan evlerine gitti. 
   
   Yıldırım'ın acı günü    BAŞKAN Aziz Yıldırım'ın babası Şevki Şefik Yıldırım vefat etti. Yıldırım'ın cenazesi bugün Altunizade İlahiyat Fakültesi Camii'nde kılınacak öğle namazının ardından toprağa verilecek. Milliyet, merhuma Allah'tan rahmet, kederli ailesine başsağlığı diler. 
   
   
</TEXT>
</DOC>
