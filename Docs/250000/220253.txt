<DOC>
<DOCNO> 220253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun21.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Dışişleri Bakanı, Şiilerin çekinceleri nedeniyle üzgün... 
</HEADLINE>
<TEXT>

     Irak Dışişleri Bakanı Hoşyar Zebari, Şiilerin dün Irak geçici anayasasının imzalanmasının ertelenmesine yol açan çekincelerinden üzüntü duyduğunu ve ''bu çekincelerin yabancı tarafların oyunu olduğunu'' söyledi. 
     Mısır'da bulunan Zebari, başkent Kahire'de düzenlediği basın toplantısında, ''Her şey üzerinde anlaşmaya varıldığı sırada, Geçici Yönetim Konseyi'nde GYK az sayıdaki bir grup üyenin son dakikada çekinceler ortaya koyması ve itirazda bulunması üzücüdür'' dedi. 
     ''Iraklılar kararlarını tek başlarına almalı ve yabancıların siyasi süreci yolundan çıkaracak oyun ve müdahalelerine izin vermemeli'' diye konuşan Kürt Bakan, hangi yabancı tarafları kastettiğini belirtmedi. 
     Zebari, kötümser olmadığını ve geçici anayasasının pazartesi imzalanacağını umduğunu söyledi. 
     Irak Dışişleri Bakanı Zebari, Mısır'ın El Ahram gazetesine yaptığı açıklamada da ''Sünnilerin Irak'ı yönetmeyi sürdüreceğini düşünmenin imkansız olduğunu, ancak ülke yönetimine katılmaları gerektiğini'' belirtti. 
     
</TEXT>
</DOC>
