<DOC>
<DOCNO> 220592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/ekonomi/eko03.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, danışman kazalarıyla uğraşıyor 
</HEADLINE>
<TEXT>

   BDDK danışmanları Eğritağ ve Ayan, kendilerine tahsis edilmeyen makam aracıyla tatil günü kaza yaptılar 
      Ahmet Erhan Çelik 
   
   Bankalarla ilgili kararlarıyla Türkiye'deki mülkiyet dengesini değiştirme gücüne sahip olan Bankacılık Düzenleme ve Denetleme Kurumu BDDK daha önce hiç görülmeyen ilginç olaylara tanıklık ediyor. 
   BDDK Başkanı Tevfik Bilgin'in başdanışmanı Can Eğritağ ve danışman Yavuz Ayan, kendilerine tahsis edilmemiş olduğu halde iki ayrı makam aracıyla tatil günü peş peşe kaza yaptı. BDDK yönetiminin danışmanlar hakkında devlet malına zarar vermekten dolayı soruşturma açıp açmayacağı ise belirsizliğini koruyor. 
   Danışmanlar Ayan ve Eğritağ, BDDK envanterinde makam arabası olarak görünen 06 GDN 15 ve 06 GPC 15 plakalı Renault Megane marka otomobillerle 28 Şubat cumartesi ve 29 Şubat pazar günü kazaya karıştı. Makam arabaları bizzat danışmanlar tarafından kullanıldığı için Eğritağ ve Ayan'ın isimleri polis raporlarına da yansıdı. 
   Devlete ait otomobillerin danışman isimleriyle kaza raporlarına yansıması BDDK yönetiminde sorun oldu. 237 sayılı Taşıt Yasası ve ilgili genelgelere göre danışmanlara makam aracı tahsis edilemiyor. 
   Bu nedenle BDDK Başkanı Bilgin'in olağan şartlarda her iki danışman içinde idari soruşturma açılması gerekiyor. Araçların tahsisi ancak Başkan Bilgin'in şifai talimatıyla mümkün. Ancak bu durumda bile araçlardaki kaza zararın devlet tarafından karşılanması kanuna aykırılık gösteriyor. 
   
   Kazalar mesai günü dışında 
   Diğer taraftan danışmanların karıştığı kazaların mesai günleri haricinde yani cumartesi ve pazar günü yaşandığı için ayrıca suç kapsamında değerlendirildiği öğrenildi. 
   Kazalar esnasında danışmanların yanında kurum şöförlerinin de bulunmadığı belirlendi. Mevzuata göre, üst düzey memurlar her ne surette olursa olsun devlete ait araçları kendi başlarına kullanma yetkisine sahip değiller. BDDK yönetimi Eğritağ ve Ayan'la ilgili ne karar vereceğini ise henüz belirleyemedi. 
   
   Başkan'ın eşine otomobil 
   BDDK kulislerinde BDDK Başkanı Tevfik Bilgin'in 06 MIZ 99 plakalı bir Volvo marka arabayı da öğretmen olan eşininin taşınması işine tahsis ettiği yönünde ciddi iddialar gündeme geldi. Kulislerde konuşulan iddialara göre bayan Bilgin, her sabah bir şöför nezaretinde makam arabasıyla evinden alınarak görev yaptığı Atatürk Lisesi'ne götürülüyor. Aynı görev mesai bitimde de tekrar ediliyor. 
   
   
</TEXT>
</DOC>
