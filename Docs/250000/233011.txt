<DOC>
<DOCNO> 233011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/siyaset/siy02.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, Konsey'den garanti istedi 
</HEADLINE>
<TEXT>

   SEMA EMİROĞLU New York 

   
   BM Genel Sekreteri Kofi Annan, Güvenlik Konseyi'nden, 24 Nisan'da referanduma gidecek olan Kıbrıs Türk ve Rum halklarına, kendi adıyla bilinen çözüm planının uygulanacağı konusunda güvence vermesini istedi. 
   Konsey'den, Kurucu Anlaşma'yı onaylamasını, yeni bir BM barış gücü operasyonu kurulmasını ve Kıbrıs'a silah satışlarını yasaklamasını da talep eden Annan, "Konsey'in, geleceklerini oylayacak olan Kıbrıslılara, BM'in çözüm planı çerçevesindeki sorumluluklarını yerine getirmek için harekete geçmeye hazır olduğu yolunda güvence vereceğini umuyorum" dedi. 
   
   13 sayfalık rapor 
   Annan, dün akşam Konsey'e sunduğu 13 sayfalık raporunda, Kıbrıs konusundaki son gelişmelerle ilgili bilgi verirken, Konsey'in çözüm planının uygulanmasına ilişkin kararları 24 Nisan'dan önce almasını istedi. Annan, Kurucu Anlaşma'nın herhangi bir nedenden dolayı 29 Nisan'da yürürlüğe girmemesi halinde Konsey'in alacağı kararların da geçersiz sayılacağını kaydetti. 
   Annan, Güvenlik Konseyi'nin ayrıca, Kıbrıs Türk ve Rum taraflarının siyasi eşitliklerini, kendine özgü kimliklerini ve kurucu devletler içindeki eşitlik statülerini tanımasını da istedi. 
   
   'Konsey adım atmalı' 
   Anlaşmanın hükümlerinin dikkatli biçimde dengelendiğine ve bunların, iki tarafın dile getirdiği korkuları gidermeyi amaçladığına dikkat çeken BM Genel Sekreteri Annan şunları söyledi 
   "Konsey'in her iki tarafın da temel kaygılarının bilincinde olduğunu ve bunları giderecek araçları onayladığını gösteren adımlar atmasını istiyorum. Konsey ayrıca, adada Kurucu Anlaşma ile oluşturulan yeni düzenin, ayrılma ya da başka bir devletle birleşme yoluyla tek taraflı olarak değiştirilmesinin yasaklandığını da resmen bildirmelidir." 
   
   
   
</TEXT>
</DOC>
