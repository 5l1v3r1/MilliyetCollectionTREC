<DOC>
<DOCNO> 237345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/ekonomi/eko03.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, Microsoft'la işbirliğine gidiyor 
</HEADLINE>
<TEXT>


Microsoft'un CEO'su Steve Ballmer'ın, Vestel ile e - devlet ve eğitim projelerinde işbirliğine gideceklerini açıklaması bekleniyor 

ŞÜKRÜ ANDAÇ Manisa 

Yazılım devi Microsoft'un CEO'su Steve Ballmer bugün Türkiye'de. İzmir'de bugün başlayacak olan Türkiye İktisat Kongresi'ne katılarak başta Başbakan olmak üzere bazı bakanlarla görüşmesi beklenen Ballmer'ın ilk durağı merkezi Manisa'da bulunan Vestel'in ar - ge araştırma - geliştirme merkezi olacak. 
Vestel ar - ge merkezini Zorlu Grubu'nun üst düzey yetkilileriyle birlikte dolaşacak olan Ballmer'ın, ortaklaşa yapılacak basın toplantısında Vestel'le kapsamlı işbirliğine giderek e - devlet ve eğitim projelerinde ortak hareket edeceklerini açıklaması bekleniyor. Ballmer'ın Türkiye ziyareti öncesinde bir grup gazeteci olarak Vestel'in ar - ge merkezini dün yerinde ziyaret ettik. Gezide bizlere Vestel Şirketler Grubu İcra Kurulu Başkanı Ömer Yüngül ve Vestel Ar - Ge Koordinatörü İhsan Alkım eşlik etti. 
Yüngül, Microsoft ile Milli Eğitim Bakanlığı ve bazı e - devlet projelerinde bir takım işbirliklerine gideceklerini açıkladı. Yüngül, bu amaçla Microsoft ile birlikte ürün geliştirip ortaklaşa hareket edeceklerini söyledi. 

Bakanla görüşecek 
Bugün Milli Eğitim Bakanı Hüseyin Çelik'le de görüşecek olan Ballmer'ın, bakanlığın öğretmenlere yönelik bilgisayar projesindeki donanım, işletim sistemi, program konusundaki ihalesine son noktayı koyması bekleniyor. Proje kapsamında öncelikle 120 bin öğretmenin uygun koşullarda bilgisayara sahip olması ve uzaktan eğitim imk nlarına kavuşması planlanıyor. Projenin tamamı ise 650 bin PC'yi kapsıyor. 

Mühendis ithal edecek MEHMED HAKKI ÖZBAYIR Manisa DHA 
Vestel Ar - Ge Koordinatörü İhsan Alkım, ar - ge faaliyetlerine yılda 30 milyon dolar ayırdıklarını söyledi. Türkiye, Tayvan, ABD ve İngiltere'de 250 mühendisin ar - ge birimlerinde çalıştığını, yıl sonuna kadar 350 mühendisin ar - ge'de çalışacağını anlatan 
Alkım, "Türkiye'de büyük üniversitelerin mezun ettiği 20 ildeki mühendislere el attık. Önümüzdeki günlerde Hindistan ve Pakistan'dan da mühendis getireceğiz" dedi. 


</TEXT>
</DOC>
