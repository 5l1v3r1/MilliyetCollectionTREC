<DOC>
<DOCNO> 231335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy15.html </URL>
<DATE> 2004/04/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Cem ''Referandum, gerçekleri anlatmadan gerçekleşecek'' 
</HEADLINE>
<TEXT>

     YTP Genel Başkanı İsmail Cem, Kıbrıs'taki referandumun, ''gerçekleri Türkiye ve KKTC'ye açıkça anlatmadan'' gerçekleşeceğini savundu. 
     Cem, yaptığı yazılı açıklamada, Annan Planı'nın referandumlarda kabulü halinde, anlaşmada, Türk tarafının hakkını koruyan bütün hükümlerin, kısa sürede iptal edileceğini kaydetti. 
     Anlaşmanın, Avrupa hukuk sisteminin, birincil hukuk kaynağına dahil olmadığına işaret eden Cem, ''Başbakan Erdoğan'ın, risk diye geçiştirdiği, Türkiye'den ve KKTC vatandaşlarından sakındığı gerçek budur. Gerçekleri Türkiye'ye ve KKTC'ye açıkça anlatmadan, onlardan adeta gizleyerek gerçekleşen bir referandum'' dedi. 
     Cem, Annan Planı'nın, Avrupa İnsan Hakları Sözleşmesi ve AB hukuk sistemine aykırı çeşitli hükümler getirdiğini ifade etti. 
     Annan Planı'na ilişkin endişelerini dile getiren Cem, Kıbrıs'a daha iyi bir gelecek ararken, Türkiye'nin, hem Kıbrıs'ı vermiş, hem de sorunlarından kurtulamamış olacağını savundu. 
     Kıbrıs'ta referandumlarda onaylanmış anlaşmanın, AB ülkelerinin parlamentolarından da onay almasıyla geçerlik kazanmasının hükme bağlanması gerektiğini vurgulayan Cem, ''Yapılması gereken, anlaşmanın ancak AB ülkeleri onayından sonra geçerlik taşımasını sağlamak'' dedi. 
     Cem, bunun, uzlaşmaya karşı çıkmak ve oyun bozmak olmadığını, sadece anlaşmanın geçerliliğini ve Kıbrıs'ta istikrarı güvence altına almak olduğunu belirtti. 
     ''AK Parti'nin, bu kadar doğal ve basit bir talebi dahi getiremediğini, savunamadığını, başaramadığını'' ileri süren Cem, şunları kaydetti 
     ''Türk hükümeti, bu talebi gecikmiş de olsa bugün gündeme getirmek, referandumdan geçebilecek bu anlaşmanın, AB hukukuna göre işlem görmesini, geçerlik taşımasını sağlamak zorundadır. Aksi halde, referandumlarda kabul görse bile Annan düzeni kısa sürede delik-deşik olacak ve çok büyük sorunlar hem Kıbrıslı Türkler'in, hem Türkiye'nin karşısına çıkacaktır'' dedi. 
     
</TEXT>
</DOC>
