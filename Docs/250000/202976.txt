<DOC>
<DOCNO> 202976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko15.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Yatırım, küçük hissedarları uyardı... 
</HEADLINE>
<TEXT>

     Garanti Yatırım Ortaklığı A.Ş., hafta başından bu yana yüzde 60'ı geçen oranda değer kazanan şirket hisselerinde yaşanan hareketlilik nedeniyle, küçük hissedarları dikkatli davranmaları için uyardı. 
     Garanti Yatırım'dan Borsa'ya gönderilen açıklamada, hisse senetlerine ilişkin işlemlerde son dört seansta fiyat ve işlem hacmi açılarından dikkat çeken hareketlilikler görüldüğü belirtildi. 
     Suç teşkil eden fiillere dayanmadığı sürece, her türlü hareketliliğin borsanın doğası gereği olduğuna işaret edilen açıklamada, devamla şöyle denildi 
     ''Bununla birlikte yatırım kararlarının sağlıklı alınabilmesi açısından temel ve doğru bilgilere dayanarak hareket edilmesi de sermaye piyasası yatırımcılığını maceracılıktan ayıran unsurdur. 
     Ortaklığımız şu anda bedelli sermaye artırım sürecindedir. Bu nedenle gerek portföy iç değerinde gerek işlem gören hisse senedi fiyatlarında İMKB kuralları uyarınca değişiklikler meydana gelmiştir. Bu değişikliklerin yanlış degerlendirmelere yol açmaması bakımından, özellikle küçük yatırımcıların ve ortaklarımızın dikkatli davranarak ortaklık tarafından yapılmış ve yapılacak açıklamaları esas almaları gerektiğini hatırlatır, tereddüte düşmeleri halinde nitelikli yatırım uzmanlarına danışmalarını tavsiye ederiz.'' AA muhabirinin hesaplamalarına göre, bedelli sermaye artırımı dikkate alındığında, Garanti Yatırım Ortaklığı'nın hisselerinin hafta başından sonraki 3 günde gerçekleştirdiği artış yaklaşık yüzde 52'ye ulaştı. Artışı sürdüren hisseler, bugün de saat 11.00 itibariyle yüzde 8.11 düzeyinde prim yaparak 5 bin liradan işlem görüyor. Kümülatif olarak hisselerdeki artış yüzde 66.67 olarak hesaplandı. 
     
</TEXT>
</DOC>
