<DOC>
<DOCNO> 203812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/ekonomi/eko02.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a bono davasında 5 yıla kadar hapis istemi 
</HEADLINE>
<TEXT>

   İmar Bankası'nın yetki belgesi olmadan Hazine bonosu sattığı iddiasıyla açılan davada aralarında Kemal ve Yavuz Uzan'ın da olduğu 16 kişi hakkında 5 yıla kadar hapis istendi 
      NEZİH GÜROL İstanbul 
   
   Kırmızı Bülten'le aranan Kemal ve Yavuz Uzan'ın da aralarında bulunduğu İmar Bankası'nın 16 eski yöneticisi hakkında "yetki belgesi olmadan yatırımcılara kamu borçlanma senedi satışı yaptıkları" iddiasıyla dava açıldı. Sanıkların 2 yıldan 5 yıla kadar hapisleri istendi. 
   Sermaye Piyasası Kurulu'nun SPK suç duyurusu üzerine İstanbul 4. Asliye Ceza Mahkemesi'nde açılan davanın iddianamesinde, yönetim kurulu üyeleri Kemal Uzan ve Yavuz Uzan'ın başka suçlardan gıyabi tutuklu olduğu belirtildi. Toplam 16 sanığın Sermaye Piyasası Kanunu'nun 30 ve 31. maddelerine aykırı davrandıkları gerekçesiyle 2 yıldan 5 yıla kadar hapis ve elde ettikleri maddi menfaatin üç katı kadar para cezasına çarptırılmaları istendi. Yetki belgesi olmadan yatırımcılara kamu borçlanma senedi satışı yapılması nedeniyle banka yöneticilerin sorumlu oldukları belirtildi. 
   
   'İlanla sattık, uyarılmadık' 
   İddianamede, sanıkların savunmalarında, yapılan satışın aracı kurum faaliyeti olmadığını, Hazine bonosu satışını aleni olarak ve ilanla yaptıklarını, bu yönde hiçbir uyarı almadıklarını, Hazine bonosu satışı konusunda alınmış bir yönetim kurulu kararının bulunmadığını ve buna gerek de olmadığını söyledikleri belirtildi. 
   
   Banka görevlilerine takipsizlik 
   Hazine bonolarının ihraçtan sonra bankalar arası kuruluşlar ve şahıslar arasında alınıp satılması için SPK'dan izin alınmasının zorunlu olduğu ifade edilen iddianamede, sanıkların yatırımcılara kamu borçlanma senedi satışından dolayı eylemlerine uyan 2499 sayılı kanunun 47 A - 4 maddesi gereği ayrı ayrı cezalandırılmaları talep edildi. 
   Öte yandan İmar Bankası'nın bono satış ve alışlarında işlem yapan banka görevlilerinin de suçlanmasına rağmen savcılık soruşturma sonucunda 154 görevli hakkında bu olaylardan bilgilerinin olmayacağı gerekçesiyle takipsizlik kararı verdi. 
   Kararda, İmar Bankası şubelerinde hazine bonosu satışının, müşterinin parasının bilgisayar ortamında Genel Müdürlük'teki Menkul Kıymetler Müdürlüğü'nde müşteri adına açılan hesaba aktarılması yönünde olduğu, asıl sorumluların da banka yönetimindeki kişilerin olduğu belirtildi. Bazı şube müdürlerinin sanal ortamda yapılan bu şatışlarla ilgili olarak yetki belgesi almak ve bilmek konumunda olmadıkları kanaatine varıldığından bu kişiler hakkında takibata gerek olmadığı bildirildi. 
   
   
</TEXT>
</DOC>
