<DOC>
<DOCNO> 200860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko09.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de internetin 10. yılı... 
</HEADLINE>
<TEXT>

     İnternet sektörünün uzmanları, Türkiye internetini masaya yatırıyor. Bu yıl 9'uncusu 11-13 Aralık 2003 tarihleri arasında yapılacak Türkiye'de İnternet Konferansı'nda internetin Türkiye'ye gelişinden bu yana geçen 10 yıllık süreç masaya yatırılıyor. 
     12 Nisan 1993 yılında Ankara-Washington arasında kiralık hatla kurulan bağlantı ile Türkiye'nin gerçek anlamda internet teknolojisiyle tanıştı ve bu nedenle 12 Nisan ''internetin Türkiye'ye gelişinin yıldönümü'' olarak kabul ediliyor. 
     İstanbul, Harbiye Askeri Müze ve Kültür Sitesinde yapılacak 9. Türkiye'de İnternet Konferansı'nda Türkiye'ye internetin gelişinden bu yana geçen süreçteki gelişmeler ve bundan sonra neler yapılması gerektiği konuları ele alınacak. İnternet Teknolojileri Derneği'nin kurumsal sahipliğinde yapılan konferansa Tüm İnternet Derneği, Telkoder, Türkiye Bilişim Derneği, Tıp Bilişimi Derneği, İnternetevleri Derneği ve Linux Kullanıcıları Derneği destek veriyor. 
     Türkiye'de İnternet Konferansları, internet sektörünün uzmanları, çalışanları ve meraklılarını biraraya getiriyor. Konferanslar, interneti tüm boyutlarıyla tanıtmak, geliştirmek, tartışmak, internet teknolojileri aracılığı ile toplumsal verimliliği artırmak ve toplumun dikkatini bu yöne çekmek amaçlarıyla 1995'ten bu yana düzenleniyor. 
     Bu yılki konferans kapsamında, 6 paralel salonda toplam 90 oturum yapılacak. Konferansa bin 500 internet uzmanı ve meraklısının katılması bekleniyor. Teması ''e-Türkiye'' olarak seçilen konferansta, teknolojik gelişmelerin tartışıldığı bildiriler, Türkiye'den uygulama bildirileri, sponsor firmaların teknolojik sunumları, eğitim seminerleri, paneller, çalışma grupları ve firmaların stantlarının yer aldığı sergi olacak. 
     Konferansta siyasi parti temsilcilerinin ''Bilişim ve internet vizyonlarını'' anlatacaklar. E-devlet forumunda vatandaşlar, e-devletten beklentilerini dile getirecekler. Türk Telekom'un 1 Ocak 2004'te sektördeki tekelinin kaldırılmasının internete etkileri, internetin yasal düzenlenmesi, zararlı elektronik postalar düzenlenecek oturumlarda değerlendirilecek. 
     Konferans, Akbank ve Şekerbank, Sabancı Telekom, Eser Telekom, Superonline, Alcatel, Netaş, İntel, Sun Microsystems, Microsoft, HP, Cybersoft, Pro-g, turk.internet.com ve techologychannel'in sponsorluğunda gerçekleştirilecek. 
     
</TEXT>
</DOC>
