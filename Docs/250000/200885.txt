<DOC>
<DOCNO> 200885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko34.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu'nun 3'üncü toplantı sona erdi 
</HEADLINE>
<TEXT>

     Asgari Ücret Tespit Komisyonu'nun 1 Ocak 2004'ten geçerli olacak asgari ücreti belirlemek üzere gerçekleştirdiği 3'üncü toplantı sona erdi. 
     Çalışma ve Sosyal Güvenlik Bakanlığı'nda gerçekleştirilen toplantıda, Hazine Müsteşarlığı ve Devlet İstatistik Enstitüsü DİE temsilcileri, ülkenin içinde bulunduğu ekonomik duruma ilişkin sunum yaptılar. 
     İşçi kesimi adına toplantıya katılan Türk-İş Genel Mali Sekreteri Ergun Atalay, toplantının ardından yaptığı açıklamada, Hazine Müsteşarlığı ve DİE temsilcilerinin sunumlarının ülkenin ekonomik durumunun müspet yönde olduğunu gösterdiğini belirterek, işçi kesimi adına bundan umut duyduklarını söyledi. 
     Komisyon toplantısının ardından Çalışma ve Sosyal Güvenlik Bakanı Murat Başesgioğlu ile kısa bir süre görüşen Türkiye İşveren Sendikaları Konfederasyonu TİSK temsilcisi Nihat Yüksel ise ekonomide bir iyileşme olduğunu, ancak istihdamda bir artış yaşanmadığını ifade etti. Yüksel, ''Mesele salt asgari ücretin belirlenmesi yönüyle değil, yatırımların teşvik edilmesi ve işsizliğin azaltılması yönüyle de değerlendirilmelidir'' dedi. 
     Sigorta primine esas kazancın alt sınırı ile asgari ücretin eşitlenmesi gerektiğini kaydeden Yüksel, ''2004 yılı enflasyon hedefi yüzde 12. Geriye dönük enflasyon yüzde 19. Rakamlar bu çerçevede geziyor'' diye konuştu. 
     Yüksel, Bakan Başesgioğlu ile yaptıkları görüşmede, asgari ücret belirlenirken çeşitli alternatiflerin gündeme getirilmesini istediklerini söyledi. 
     Asgari Ücret Tespit Komisyonu, 4'üncü toplantısını 17 Aralık Çarşamba günü gerçekleştirecek. 
     
</TEXT>
</DOC>
