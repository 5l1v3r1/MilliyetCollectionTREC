<DOC>
<DOCNO> 202530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo24.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajax, Kemer'e geliyor... 
</HEADLINE>
<TEXT>

     Hollanda Süper Ligi'nde mücadele eden ve teknik direktörlüğünü portakalların efsanevi futbolcusu Koeman'ın yaptığı Ajax futbol takımının ikinci yarı hazırlıklarını Antalya'nın Kemer İlçesi'nde yapacağı bildirildi. 
     Birce Turizm Hava Taşımacılık AŞ. Yönetim Kurulu Başkanı Ömer Torosluoğlu, Antalya'da kamp hazırlıkları içir rezervasyon yaptıran ve bunları iptal ettiren futbol takımlarının bu kararlarına karşı bireysel çalışmalar yapılması gerektiğini söyledi. 
     Hollanda futbol kulüplerinin Antalya'da yapacakları kamp çalışmalarının iptal edilmemesi için çalıştıklarını vurgulayan Torosluoğlu, şöyle konuştu 
     ''Turizmciler, hükümet ve özel sektör temsilcileri, Türkiye'de ve özellikle Antalya'da kamp yapacak Avrupa takımlarının rezervasyonlarının iptal kararlarına karşı aktif çalışmalılar. Biz iptallerin olmaması için Hollanda'da çalışmalarımızı sürdürüyoruz. Bu çalışmalar çerçevesinde 2 Ocak 2004 tarihinde, Hollanda'nın ünlü Ajax futbol takımını Kemer'e getiriyoruz.'' 
     
     GALATASARAY DA KEMER'E GETİRMEYE ÇALIŞILIYOR 

     Galatasaray Kulübü kongre üyesi olduğunu da belirten Torosluoğlu, 8-15 Ocak tarihlerinde kamp yapacak Galatasaray Futbol Takımı oyuncularını Kemer'e getirmeye çalıştıklarını kaydetti. 
     Torosluoğlu, ''Büyük bir aksilik olmaz ise Galatasaray'ı Kemer'e getireceğiz. Kemer'in futbol sahasını inceleyeceğiz. Başka bir alternatif de olabilir, ancak biz Galatasaray futbol takımımızın da Kemer'e gelmesini istiyoruz. Galatasaray takımı Efes Cup'da mücadele etmek için Antalya'ya kesinlikle gelecek. Galatasaray'ın Kemer'de kalmasını sağlamaya çalışacağım'' diye konuştu. 
     
</TEXT>
</DOC>
