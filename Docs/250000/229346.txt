<DOC>
<DOCNO> 229346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo05.html </URL>
<DATE> 2004/04/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Doğan Trabzonspor'da mutlu olduğum sürece hiç bir yere gitmem 
</HEADLINE>
<TEXT>

     Trabzonspor Teknik Direktörü Ziya Doğan, bordo-mavili kulüpte başarılı ve mutlu olduğu sürece bir yere gitmeyeceğinin sözünü verdiğini söyledi. 
     Doğan, yaptığı açıklamada, kendisine hayatta her zaman belli hedefler koyduğunu belirterek, ''Hedef olmadığı zamanda ayrılırım, Malatyaspor'da olduğu gibi. Trabzonspor'da her zaman hedef var. İnşallah her şey yolunda gider. Ben hayatta adam satmam, düşmanımı bile satmam. Çok net söylüyorum, ben mutlu ve başarılı olduğum sürece bir yere gitmem. Bunun sözünü veriyorum'' dedi. 
     Ligde zirve hedeflerini sürdürdüklerini dile getiren Doğan, ''Şampiyonluğa fazla şartlanmadan yolumuza devam etmek istiyoruz. Beşiktaş'ın son 3 dakikada attığı gol, lig ikinciliğimizi etkiledi. Biz Fenerbahçe ve Beşiktaş'a oranla dezavantajlıyız, ancak ilk sıra içinde ihtimalimiz sürüyor. Ligi 1. sırada tamamlamak isteriz'' diye konuştu. 
     
     ''LİBEROLU SİSTEM'' 

     Doğan, bordo-mavili takımda göreve gelmeden önce Erman Güracar ve Oumar'ın gönderildiğini dile getirerek, şöyle konuştu 
     ''Erman Güracar, Türkiye'nin en hızlı savunma oyuncularından biri. Bazı hatalar yapıyor, ama çalışılarak bunlar düzeltilebilirdi. Oumar da keşke gitmeseydi, liberolu sistemde oynayabilseydik. Volkan ve Emrah 3-5-2'nin kenar oyuncuları, ancak onları şimdi farklı kullanmak zorunda kalıyorum. Bu oyuncular görevlerini yadırgamıyorlar. Bunu yapmak zorundaydık. Çocuklar da buna inandılar ve başarılı oluyorlar.'' 
     
     ''ÇOK OYUNCU ALMAYACAĞIZ'' 

     Doğan, transferde çok oyuncu almak istemediklerini belirterek, şöyle devam etti 
     ''Forvette bir sorunumuz yok. Avrupa kupası veya Şampiyonlar liginde mücadele için orta alan ve savunmaya alternatif oyuncular almak istiyoruz. Bu oyuncular banko da oynayabilir. İskeleti kesinlikle bozmayacağız. Çünkü bir sistemi oturtmak için belli zamana ihtiyaç oluyor. Yeni gelecek oyuncular hemen sisteme uymayabilir. Hiçbir oyuncuyu göndermek için de bir karar almadım. Bindiğim dalı kesmem. Bu kararımı sezon sonunda vereceğim. Belki genç oyuncuları tecrübe kazanmaları için kiralık verebiliriz'' diye konuştu. 
     
     ''TEK VÜCUT OLMAMIZ LAZIM'' 

     Doğan, tüm bordo-mavili camianın tek vücut olarak başarıya ulaşabileceğini söyledi. 
     Trabzonspor ile anlaşmadan önce en çok taraftar desteğine güvendiğini ifade eden Doğan, ''İstanbulspor maçındaki tutumlarını anlayamadım. Tribünde sessizlik ve kargaşa vardı. Trabzonspor'un iyi bir potansiyeli var ve bunu değerlendirmesi lazım. Buraya gelirken 20 yıldır şampiyon olamamış bir takımı şampiyon yapmanın vereceği hazzı da düşündüm. Tek vücut olduğumuz zaman Avrupa'ya da damgasını vuran bir Trabzonspor olacaktır'' dedi. 
     Doğan, Yattara ile ilgili olarak, ''Yattara mantalitesini gittikçe değiştiriyor, aşama kaydediyor. Haftada 2-3 kez onunla görüşüyorum. İlerde takıma büyük katkısı olacak'' diye konuştu. 
     
</TEXT>
</DOC>
