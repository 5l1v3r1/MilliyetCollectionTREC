<DOC>
<DOCNO> 240760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo36.html </URL>
<DATE> 2004/05/17/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Pınar Karşıyaka, Efes Pilsen maçına hazırlanıyor... 
</HEADLINE>
<TEXT>

     Türkiye Basketbol Ligi play-off yarı final serisinde Efes Pilsen ile karşılaşacak olan Pınar Karşıyaka'da antrenör Ahmet Kandemir, final oynama hedefinden sapma olmadığını söyledi. 
     Ahmet Kandemir, AA muhabirine yaptığı açıklamada, Efes Pilsen ile yapacakları play-off ilk maçı için İstanbul'da hazırlıkları sürdürdüklerini belirtti. 
     Final oynamayı çok istediklerini kaydeden Kandemir, ''Karşıyaka genel kurul sürecinde. Ancak Pınar Karşıyaka'nın hedefinden kesinlikle sapma olmayacak. En iyi şekilde mücadelemizi ortaya koyacağız'' dedi. 
     Kandemir, Efes Pilsen ile yapacakları seride İnanç'ın sakatlığı nedeniyle forma giyemeyeceğini belirterek, ''Savunmamızın bel kemiği diyebileceğimiz bir oyuncu. Bu turda bizimle olamayacak. Ancak bu bizim için mazeret değil'' dedi. 
     Şube başkanı Levent Aziz Güngil, final oynamak için güçlü rakipleri Efes Pilsen'i geçmek istediklerini, karşılaşma için takımın hazır olduğunu söyledi. 
     Güngil, Karşıyaka Kulübü'nün kongre sürecinin takıma olumsuz yönde yansımamasını dilediğini belirterek, ''Biz oyuncularımıza tüm ekonomik edimlerimizi yerine getirdik. Ekonomik boyutuyla kongre süreci takıma yansımadı. Kongre sürecinin play-off serisine rastlaması iyi olmadı'' diye konuştu. 
     
</TEXT>
</DOC>
