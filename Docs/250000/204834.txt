<DOC>
<DOCNO> 204834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/ekonomi/eko02.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman Irak'ta ana müteahhit olacaksınız 
</HEADLINE>
<TEXT>

   ABD Büyükelçisi Eric Edelman, Irak'taki 18.6 milyar dolarlık ihale pastası içinde yer alacak yedi - sekiz projede ana müteahhidin Türk olacağını belirtti 
      SEÇKİN ÜREY Ankara 
   
   Savaş sonrasında Irak'ın yeniden inşasında taşeronluk şansı bile düşük gösterilen ve geçtiğimiz günlerde süreçten tamamen dışlanma tehlikesi atlatan Türk firmaları bu ülkede ana müteahhit olacak. ABD'nin Ankara Büyükelçisi Eric Edelman, yedi - sekiz projede ana müteahhidin Türkler olacağını söyledi. 
   Türkiye Müeahhitler Birliği Başkanı Nihat Özdemir ve yönetim kurulu üyeleriyle görüşen Edelman, ABD'nin sağlayacağı 18.6 milyar dolar tutarındaki kaynakla Irak'ta yapılacak yeniden inşa ihalelerini görüştü. Edelman, "18.6 milyar dolarla çok büyük iş yapma imkanı doğdu. Türkler bundan kesinlikle yararlanacak" dedi. 
   ABD'nin Irak'taki en yüksek sivil yöneticisi Paul Bremer, bu ülkedeki ihalelere girecek ülkelerin listesini Washington'a sunduğunda Türkiye'ye yer vermedi. Bu gelişme Ankara'nın tepkisine neden olurken, Washington nezdindeki girişimler sonucunda Türkiye'nin adı listeye son dakikada eklendi. 
   Yeni süreçte Türk firmalarını büyük fırsatların beklediğini söyleyen Edelman'ın müteahhitlere, "Yedi - sekiz projede ana müteahhit olacaksınız" dediği kaydedildi. Edelman, ana müteahhitliğin yanı sıra taşeronluk ve ortaklıklar yoluyla Türk firmalarının Irak'ta büyük bir potansiyel yakalanacağını bildirdi. 
   
   Canlı yayın 
   Büyükelçilik olarak Türk firmalarını Irak'ta ihaleler konusunda bilgilendireceklerini dile getiren Edelman, ilk olarak 5 Ocak'ta Dünya Ticaret Merkezi Ankara'nın www.wtcankara.org.tr sitesinde saat 17.00'de ihalelere ilişkin bir saat boyunca canlı yayın yapılacağını söyledi. Edelman, canlı yayının yanı sıra üç ilde de bilgilendirme semineri düzenleneceğini anlattı. Buna göre 6 Ocak'ta Ankara Sanayi Odası'nda, 7 Ocak'ta İzmir Sanayi Odası'nda ve 8 Ocak'ta İstanbul Sanayi Odası'na işadamlarına seminer verilecek. 
   
   Afgan modeli    Türk firmalarının Afganistan Savaşı'nın ardından bu ülkede aldıkları işleri başarıyla yürüttüklerini söyleyen Edelman, müteahhitlere "Bu tür bir modeli Irak'ta da uygulamak istiyoruz" diye konuştu. Türk firmalarının Afganistan tecrübesiyle zor koşullar altında çalışabildiklerini gösterdiğini belirten Edelman, "Coğrafi yakınlığınız ve tecrübenizle büyük bir rekabet gücüne sahipsiniz" dedi. Edelman, Türk firmalarının aynı performansı Irak'ta göstereceğinden emin olduğunu vurguladı. 
   
   Irak'ta fuar    Ürdün'ün başkenti Amman'da Irak'ta iş yapmak isteyen firmaların kendilerini gösterebilmeleri için 11 - 13 Ocak tarihleri arasında "Outreach 2004" adlı bir fuar düzenlenecek. Edelman, ABD Ticaret Bakanlığı'nın sponsorluğunda düzenlenen fuara Türkiye'den katılımın artırılmasını istedi. Fuarda, Türkiye'ye bir pavyon ayrıldı. Fuara bugüne kadar 30 Türk firmasının katılımı kesinleşti. 
   
   
</TEXT>
</DOC>
