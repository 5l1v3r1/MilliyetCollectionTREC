<DOC>
<DOCNO> 232309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko21.html </URL>
<DATE> 2004/04/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Babacan Tüm alanlarda yakalanan tablo memnuniyet verici... 
</HEADLINE>
<TEXT>

     AK Parti'nin Antalya'da süren değerlendirme toplantısında, bakanlar ekonomi konusunda bilgi verdi. 
     Antalya Kundu IC Otel'de süren toplantının ikinci gününde, ekononomi konusu ele alındı. 
     Alınan bilgiye göre, Ak Parti Genel Başkan Yardımcısı Nazım Ekren'in genel bir durum değerlendirmesi yaptığı toplantıda, Devlet Bakanı ve Başbakan Yardımcısı Abdüllatif Şener, devlet bakanları Ali Babacan ve Kürşad Tüzmen ile Maliye Bakanı Kemal Unakıtan, kendi alanlarındaki konularla ilgili milletvekillerini bilgilendirdi. 
     Devlet Bakanı ve Başbakan Yardımcısı Abdüllatif Şener, finans sektörü ve bankacılıkla ilgili yaptığı konuşmada, bankaların karlılık durumlarını, kendi dönemleri ve geçmiş dönemlerle kıyasladı. 
     Bankaların kar durumunu artırdığını belirten Şener, bu alanda çeşitli düzenlemeler yapıldığını ve yapılmaya devam edeceğini ifade etti. 
     
     BABACAN, TÜZMEN VE UNAKITAN 
     Devlet Bakanı Ali Babacan, ekonomide kaydedilen başarının önemine işaret ederken, tüm alanlarda yakalanan tablonun memnuniyet verici olduğunu söyledi. 
     Bugüne kadar hükümetlerin IMF ile yapılan anlaşmaları 1. yılını doldurmadan terkettiklerini, anlaşmaların sorunlu hale geldiğini dile getiren Babacan, ilk kez kendi hükümetlerinde IMF ve Dünya Bankası ile yapılan bütün anlaşmaların devam ettiğini ve sonuçlandırıldığını söyledi. 
     7. Gözden Geçirme'nin tamamlandığını vurgulayan Babacan, piyasaların yakalanan istikrara olumlu cevap verdiğini söyledi. 
     Ali Babacan, bazı kesimlerin kriz beklentilerinin aksine durumun ümit verici olduğunu ifade etti. 
     Devlet Bakanı Kürşad Tüzmen de, dış ticaret konusuna değinirken, 50 milyar dolar hedef koydukları ihracatın 49.9 milyar dolara ulaştığını söyledi. 
     Tüzmen, dış ticaret açığının telafisi için önlemler alındığını, bu tabloda korkulacak bir durumun olmadığını söyledi. 
     Irak ile Saddam döneminde yapılan 697 milyon dolarlık anlaşmanın gerçekleştiğini belirten Tüzmen, ''Ama kimsenin ağzını bıçak açmıyor. Ne köşe yazarları, ne ekonomistler bunları yazıp çizmiyor'' dedi. 
     Maliye Bakanı Kemal Unakıtan da, özelleştirme konusunda bilgi vererek, bu alanda 2.5 milyar dolarlık gelir hedeflediklerini, bunun 1.5 milyar dolarının Tüpraş özelleştirilmesinden elde edileceğini kaydetti. 
     Unakıtan, ''Tüpraş ile ilgili olarak 800 milyon dolar kasaya girdi. 500 milyon dolar da 40-45 gün içerisinde kasaya girecek'' diye konuştu. 
     Batık bankaların maliyetinin 42.7 milyar dolar olduğunu bildiren Unakıtan, batık banka sahiplerinden bu paranın tahsili için 2 ayrı yöntem hazırladıklarını söyledi. 
     Unakıtan milletvekillerine seslenirken, ''Bizden fazla birşey istemeyin'' dedi. 
     Başbakan Recep Tayyip Erdoğan'ın İstanbul'daki programı nedeniyle katılamadığı ve ekonominin değerlendirildiği bugünkü bölümde, milletvekillerinin bakanlara yönelik soruları ise toplantının 2. oturumunda gerçekleştirilecek. 
     
</TEXT>
</DOC>
