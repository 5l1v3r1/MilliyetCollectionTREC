<DOC>
<DOCNO> 217196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo15.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te koltukları yakanlar görüntülere bakılıp saptanıyor... 
</HEADLINE>
<TEXT>

     Gaziantep Emniyet Müdürlüğü, dün Kamil Ocak Stadı'nda oynanan Gaziantepspor-Fenerbahçe karşılaşması sırasında tribünde kasıtlı olarak yangın çıkartanları belirleyebilmek için soruşturma başlattı. 
     Emniyet Müdürlüğü'nden yapılan açıklamada, 5-1 konuk takım Fenerbahçe'nin galibiyetiyle sona eren karşılaşma öncesinde, sırasında ve sonrasında 8 görevliyle en üst düzeyde güvenlik önlemi alındığı kaydedildi. 
     Karşılaşmanın 75. ile 80. dakikaları arasında güney tarafındaki kale arkası tribünlerdeki bir grubun gazete kağıtlarını tutuşturmaları sonrasında plastik koltukların yanmaya başladığı ifade edilen açıklamada, alevlerin yükseldiği bölümün derhal boşaltıldığı, itfaiyenin müdahalesiyle yangının büyümeden söndürüldüğü, olaydan kimsenin bir zarar görmediği belirtildi. 
     Açıklamada, yangın sırasında ya da maç sonrasında kimsenin göz altına alınmadığı ifade edilerek, yangın çıkaranların polis kamerasının kaydettiği görüntüler izlenerek belirlenmeye çalışıldığı, bu çalışma sonucunda olaya sebebiyet verenler hakkında yasal işlem yapılacağı vurgulandı. 
     
     BİNDEN FAZLA KOLTUK KIRILDI YA DA YAKILDI 

     Gaziantepspor Kulübü'nün Kamil Ocak Stadı'ndaki zararı belirlemek için çalışmaları sürüyor. Stat görevlileri karşılaşma sırasında tribünlere ciddi zarar verildiğini, zararın parasal boyutunu belirlemeye çalıştıklarını söylediler. 
     Stadın yangın çıkarılan bölümündeki plastik koltukların tümüyle yandığını, zararı 15 milyar lira dolayında tahmin ettiklerini belirten görevliler, şu bilgiyi verdiler 
     ''Tahminimiz binden fazla koltuk yakıldı ya da kırıldı. Bu zararı konuk takımın taraftarları vermiş olsaydı tutanak düzenler, bu tutanakla Futbol Federasyonu'na başvurur zararımızın ödenmesini talep ederdik. Ama ne yazık ki stadımızdaki bu zarara bizim taraftarımız neden oldu. Bu çirkin olay bir daha yaşanmasın isteriz. Taraftarımızın kendi stadını yakmasına bir anlam veremiyoruz.'' Bu arada, Gaziantep Valisi Lütfullah Bilgin'in talimatları doğrultusunda harekete geçen güvenlik görevlileri, olaya sebebiyet verenlerin video-kamera görüntülerinden kimlikleri tespit ederek zanlıları belirlemeye çalışıyor. 
     
</TEXT>
</DOC>
