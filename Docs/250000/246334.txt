<DOC>
<DOCNO> 246334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonyas10.html </URL>
<DATE> 2004/06/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şempanzelerin 50 yıllık ömrü kaldı .. 
</HEADLINE>
<TEXT>

     İnsan ırkına en yakın hayvan olarak bilinen şempanze neslinin, 50 yıl içinde yok olma tehlikesi bulunduğu bildirildi. 
     Johannesburg'daki Pan Afrika Sığınak Birliği PASA konferansında sunulan araştırma, Afrika'nın tropik bölgelerindeki ormanlarda ve savanlarda yaşayan insanımsı maymun türü neslinin, eti için avlanması, ormanların yok edilmesi ve felaketler sonucunda, 50 yıl içinde tükenebileceğini ortaya koydu. 
     Araştırmaya göre, şempanzelerin en korumasız altcinsi olan bayağı şempanzelerden, çoğu Nijerya'da olmak üzere sadece 8000 tane kaldı. PASA'nın açıklamasında, ''yasadışı avcılık ve etinin yenmesiyle birlikte ormanların yok edilmesinin, insanlığın haddini aşmasının ve doğal felaketlerin, şempanze neslini yok olma tehlikesiyle karşı karşıya bırakan en büyük etkenler olduğu'' belirtildi. 
     California Devlet Üniversitesi antropologlarından Norm Rosen, durumun, tahmin edilenden de vahim olduğunu söyleyerek, sığınağa getirilen her öksüz şempanze için ortalama 10 şempanzenin öldürüldüğü tahmininde bulunulduğunu ve bu verilere göre şempanzenin alttürü vellerosus'un 17-23 yıl içinde yok olacağının ortaya çıktığını söyledi. Şempanzelerin diğer 3 alt türünün ise 41- yıl arasında yok olma riskiyle karşı karşıya olduğu kaydedildi. 
     PASA'nın 19 sığınağında yaklaşık 670 şempanze koruma altına alınmış bulunuyor. Sığınakta koruma altına alınmış şempanze sayısının son üç yıl içinde yüzde 50 oranında arttığı kaydediliyor. 
     Vaktiyle uzaya çıkmış şempanzeler genel olarak sağlam yapılı, hareketli ve siyah postlu maymunlardır. 
     Çoğunlukla meyve, yaprak ve tohum gibi bitkisel maddelerle beslenen şempanzeler toplu halde yaşar, homurtu, böğürtü ve çığlık gibi ya da baykuşunkine benzeyen ses çıkartırlar. Şempanzeler, fizyoloji, tıp ve biyoloji alanlarında geniş deneysel araştırmalara konu olmuş zeki maymunlardır. 
     
</TEXT>
</DOC>
