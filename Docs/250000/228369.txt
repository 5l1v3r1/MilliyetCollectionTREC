<DOC>
<DOCNO> 228369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/spo15.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İlk ayak Güven'in    İSPANYA'NIN Madrid şehrinde yapılan Seat Cup Türkiye'nin ilk ayağını Hakan Güven zirvede tamamladı. Federasyon Başkanı Mümtaz Tahincioğlu'nun da aralarında bulunduğu 16 pilotun Jarama Pisti'ndeki nefes kesen mücadelesinde Ertan Nacaroğlu ikinci, Kenan Yılmaz da üçüncü oldu. Güven'e kupasını İspanya Büyükelçisi Volkan Vural, Nacaroğlu'na da Seat Pazarlama Başkan Yardımcısı Lars Santelman verdi. Seat Cup'ın ikinci ayağı 25 Nisan'da İzmir'de yapılacak. 
   
   Çifte mesai    20 Yaşaltı Ümit Milli Futbol Takımı ile 17 Yaşaltı Genç Milli Takımı 7 Nisan'da yapacakları özel maçlar nedeniyle bugün İstanbul'da kampa girecekler. Raşit Çetiner'in başında olduğu Ümitler, deplasmanda İtalya ile karşılaşırken, Gündüz Tekin Onay'ın çalıştırdığı gençler de aynı tarihte Fransa'nın konuğu olacaklar. 
   
   Potada gençler ikiye katladı    21. Avrupa Genç Erkekler Basketbol Şampiyonası Yarı Final Eleme Grubu'ndaki 3. maçında Milli Takım, Beyaz Rusya'yı 101 - 53 yenerek, üçüncü galibiyetini aldı. Polonya'da altı takımın katılımıyla yapılan turnuvada ilk üç sırayı alan ekipler temmuzda İspanya'daki finallere katılacak. Ekibimiz bugün Slovenya ile karşılaşacak. 
   
   Örnek ceza    İSVİÇRE'DE 17 Ağustos 2002 tarihinde 1. Lig'deki Basel - Lucerne maçından sonra çıkan olaylarda gözaltına alınan 30 kişiden 28'ine hapis cezası yağdı. Yaşları 19 ile 33 arasında değişen 28 holigan, bir ile 14 ay arasında hapis cezasına çarptırıldı. Ayrıca olaylar sırasında gazete bayii ile çok sayıda otomobile verilen hasarın da tutuklulardan tahsil edileceği bildirildi. 
   
   Seçim günü    TÜRKİYE Jokey Kulübü'nün TJK olağanüstü genel kurul toplantısı bugün İstanbul'da yapılacak. Veliefendi Hipodromu Şeref Salonu'nda saat 10.00'da başlayacak kongrede Umur Tamer ile Yasin Kadri Ekinci başkanlık için yarışacak. 
   
   Kars, 3. Lig'de    SAMSUN'DAKİ yükselme maçlarında Karsspor, 3. Lig vizesini aldı. Dünkü müsabakalarda Düzce, Tunceli Gençlerbirliği'ni 4-0, Karsspor da, Nevşehir'i 2 - 1 mağlup etti. Tek devreli lig usulüne göre oynanan maçlarda puanını 8'e yükselten Kars hedefe ulaştı. Bugünkü Düzce - Nevşehir karşılaşması sonrasında Üçüncü Lig'e çıkacak diğer takım da belirlenecek. 
   
   
</TEXT>
</DOC>
