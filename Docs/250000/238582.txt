<DOC>
<DOCNO> 238582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko07.html </URL>
<DATE> 2004/05/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Unakıtan Dolardaki yükselme, ekonomiyi sıkıntıya sokan etkiler değildir 
</HEADLINE>
<TEXT>

     Maliye Bakanı Kemal Unakıtan, dolardaki yükselmelerin, ekonomiyi sıkıntıya sokan etkiler olmadığını belirterek, ''Asıl olan, sürdürülebilir kalıcı büyümeyi sağlamak ve Türkiye'nin mali disipline uymasıdır'' dedi. 
     Unakıtan, St. Georgi Kilisesi'nin restorasyonun tamamlanarak bugün ayin yapılması nedeniyle Edirne'ye gelen Bulgaristan Başbakanı Simeon Sakskoburggotski'yi Kapıkule sınır kapısında, Bulgaristan'ın Edirne Başkonsolosu Georgi Dimov ve Edirne Valisi Fahri Yücel ile birlikte karşıladı. 
     Unakıtan, gazetecilerin dolardaki yükselmeye ilişkin sorusu üzerine, dalgalı kur olduğu müddetçe ters beklentilerin olmayacağını söyledi. 
     Dolardaki yükselişin ve buna bağlı etkilerin ekonomiyi sıkıntıya sokmayacağını ifade eden Unakıtan, şunları kaydetti 
     ''Asıl olan, sürdürülebilir kalıcı büyümeyi sağlamak ve Türkiye'nin mali disipline uymasıdır. Mali disipline uyunca Türkiye hiçbir şeyden korkmasın. Ama mali disiplin olmazsa o ülkede her şey olabilir. Türkiye mali disipline uyan bir ülke ve bu programa devam edecektir. Serbest piyasa ekonomisinde arz talep söz konusudur. Talip fazla olduğunda dolar yükselir, arz fazla olduğunda düşer.'' 
     
     ''HERKES HESABINI İYİ YAPSIN'' 

     Herkesin hesabını, kitabını iyi yapmak zorunda olduğunu ifade eden Unakıtan, '' Aman dolar alalım, yükselecek diyenler zarar da görebilir, kar da edebilir'' dedi. 
     Bu nedenle, herkesin kendi hesabını yapmak ve kendi ayakları üzerinde durmak zorunda olduğunu belirten Unakıtan, ''Bundan sonra ekonomi böyle'' diye konuştu. 
     Ekonominin rayına oturduğuna, inişli çıkışlı durumların olağan karşılanması gerektiğine işaret eden Unakıtan, bu durumdan dolayı ne telaşa ne de endişeye kapılmaya gerek olmadığını söyledi. 
     Enflasyon ve faizlerin iyi durumda olduğunu dile getiren Unakıtan, bunun yanında dışsal etkilerin her zaman söz konusu olabileceğini belirtti. Unakıtan, bu etkilerin, petrol fiyatının artışı, yurt dışındaki faizlerin arttırılması gibi etkiler olabileceğini bildirdi. 
     Edirne'nin Hamzabeyli sınır kapısının gelecek ay açılacağını kaydeden Unakıtan, ödeneğin sağlandığını ve gerekli kararların çıktığını söyledi. Edirne'ye doğalgaz getirilmesine yönelik çalışmaların sürdürüldüğünü ifade eden Unakıtan, BOTAŞ ve Enerji Bakanlığı ile görüştüğünü ve en kısa sürede ihalenin yapılacağını bildirdi. 
     Daha sonra Sakskoburggotski ve beraberindekilerle Kapıkule Sınır Kapısı'ndaki protokol evinde bir süre görüşen Unakıtan, Bulgar yetkililerden Dereköy Sınır Kapısı'nın tır trafiğine açılmasına yönelik çalışmalarla ilgili bilgi aldı. 
     Unakıtan, Sakskoburggotski'ye, Bulgaristan ve Türk sınırındaki Tunca Nehri'nin Suakacağı mevkiinde yapılması planlanan barajla ilgili çalışmaların hızlandırılmasını önerdi. 
     Unakıtan, daha sonra, Bulgaristan'ın Edirne Başkonsolosluğu'nu ziyaret ederek Başkonsolos Dimov ile görüştü. Basına kapalı gerçekleşen görüşmede, Trakyabirlik Genel Müdürü Cemalettin Uslu'ya Bulgaristan'ın Çanakkale, Kırklareli ve Tekirdağ fahri konsolosluğu unvanı verildiği öğrenildi. 
     Daha sonra, Unakıtan ve Sakskoburggotski Selimiye Camii'ne gittiler. 
     Başbakan Sakskoburggotski camii çıkışında gazetecilerin camiyi nasıl bulduğuna ilişkin soruları üzerine ''Her şeyden önce Allahın yüceliğini hissettim. Ayrıca Mimar Sinan gibi tarihe görülmemiş iz katmış büyük ustanın eserini gördüm. Hayran kaldım. Uzun yıllar burayı gezip görmek isterdim'' dedi. 
     
</TEXT>
</DOC>
