<DOC>
<DOCNO> 220474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun07.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in Gazze saldırılarında ölü sayısı 12'ye yükseldi... 
</HEADLINE>
<TEXT>

     İsrail güçlerinin, Gazze Şeridi'ndeki 2 Filistin mülteci kampına düzenlediği baskında öldürülen Filistinlilerin sayısı 12'ye yükseldi. 
     Hastane kaynaklarına göre, Bureij ve Nuseyrat mülteci kamplarına düzenlenen baskınlar sırasındaki çatışmalarda 50 kadar Filistinli de yaralandı. 
     İsrail askerlerinin Gazze Şeridi'nin merkezindeki bu kampların girişinde ateş açması sonucu 12 Filistinlinin öldüğü ve çok sayıda Filistinlinin yaralandığını duyuran kaynaklar, Filistinlilerin bazılarının başka Filistinlilerin ateş açması sonucu yaralandığını belirtti. 
     Aşırı dinci Hamas örgütünden yapılan açıklamada, baskında öldürülenlerin 3'ünün Hamas üyesi olduğu bildirildi. 
     İsrail ordusundan yapılan açıklamada da ''Bureij kampındaki operasyonla, buradan havan topu ve otomatik silahlarla çevredeki Yahudi yerleşkelerine ateş açılmasının engellenmesinin hedeflendiği'' kaydedildi. 
     Açıklamada, ''Kampa girmek isteyen askerlerimize otomatik silahlar ve tanksavar roketleriyle ateş açılmış, askerlerimiz karşılık vererek silahlı kişileri vurmuştur'' denildi. 
     
</TEXT>
</DOC>
