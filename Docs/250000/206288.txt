<DOC>
<DOCNO> 206288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/guncel/agun.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilenci çeteleri 
</HEADLINE>
<TEXT>

   Artık sektör haline gelen dilencilikte, çocuklar ailelerinden günlüğü 10, felçli ve engelli yaşlılar da 15 milyon liraya kiralanarak sokaklara çıkarılıyor 
      Bülent Özdemir 
   
   Cami önleri, trafik lambaları ya da sokaklarda çocukları, engellileri kullanarak, duygu sömürüsü yapan dilenci çeteleri, akla hayale gelmeyen yöntemler kullanıyor. Sağlam çocuklar felçli ya da kafaları kazıtılıp ağızlarına maske takılarak lösemili diye sokak sokak dolaştırılıyor. Artık sektör haline gelen dilencilikte, çocuklar ailelerinden günlüğü 10, felçli ve engelli yaşlılar da 15 milyon liraya kiralanarak dilendiriliyor. 
   İstanbul'un her köşesinde faaliyet gösteren dilenciler çeteler tarafından yönlendiriliyor. Büyükşehir Belediye Başkanlığı Dilenci Toplama ve Sevk Zabıta Amirliği'nin verdiği bilgiye göre Anadolu'nun çeşitli yörelerinden gelen göçer gruplar belli semtlerde barınıyorlar. Ve her gün işe çıkar gibi çalışma alanı olarak seçtikleri yerlere gidiyorlar. Belediyenin tespitlerine göre Sulukule ve Yenisahra'da yaşayanlar en profesyonelleri... 
   
   Çocukları kullanıyorlar 
   Sulukule'deki dilenciler, kendilerine kol değnekleri ve tekerlekli sandalyelerle engelli görüntüsü verirken, Yenisahra'daki grup, saçlarını kazıttıkları ve ağızlarına maske taktıkları çocukları lösemili gibi gösterip para topluyorlar. 
   Dilencilerin nasıl çalıştığını görüntülemek için sabah erken saatlerde Sulukule'deyiz... Mahalleyi Edirnekapı ve Topkapı'ya bağlayan yola çıkmak için surların içerisindeki geçitten giren kadınlar ve yanlarındaki çocuklar çarpıyor gözümüze. Arkalarından ise tekerlekli sandalyeye oturtulan bir çocuk ve peşindekiler... Görüntüye bakıldığında çocuk kötürüm. Yani ayaklarını kullanması olanaksız. Ancak tam yanımıza geldiklerinde tekerlekli saldalyedeki çocuk ayaklarını sallayarak botlarını yola fırlatıyor. Yanındaki dilencilerin lideri olduğunu öğrendiğimiz sakallı kişi de "Niye çekiyon " diye tepki gösteriyor. 
   
   Felçli gibi dilendi 
   Şaşkınlığımız geçmeden yine iki kişi ve arkalarında bir çocuk dikkatimizi çekiyor. 5 - 6 yaşlarındaki çocuk tekerlekli sandalyeyi ittirerek diğerlerine yetişmeye çalışıyor. Hatta zaman zaman da koşturuyor. Yürüyerek Topkapı'ya geçen, oradan da Şehremini'ye gelen üçlüden yaşlı olanı bir süre sonra ayrılıyor. Çocuk ve diğer adam ise bir ara mahalleye yöneliyor. Kuytu bir köşede çocuğu tekerlekli sandalyeye oturtan adam daha sonra sokak sokak dolaşarak dilenmeye başlıyor. Yani o yürüyen, koşan çocuk bir anda felçli oluyor. Kapı kapı dolaştırılarak dilendiriliyor. Bu arada diğer gruplar da Topkapı, Edirnekapı ve Karagümrük'ten otobüslere binerek çalışacakları bölgelere gidiyorlar. 
   
   Zabıta dertli    Zabıta Müdürlüğü, personel ve araç yetersizliğine rağmen dilencilerle mücadele etmek için aralıksız çalışıyor. Dilenci Toplama ve Sevk Zabıta Amirliği'nden bir yetkili, polis, savcı ve ilçe belediyelerinin dilencilere göz yumduğunu öne sürerek, "Yakaladığımız dilencileri merkezimizde tutuyoruz. Karakol almıyor, savcılar 'Beni uğraştırmayın. Salıverin gitsin' diyor. Belediyeler ise hiç oralı olmuyor. Kadınların ve çocukların isimlerini dahi belirleyemiyoruz, çünkü hiçbirinin nüfus cüzdanı yok" diye yakınıyor. Zabıta Amirliği'nin istatistiklerine göre 2002 yılında yapılan operasyonlarda toplam bin 466 kadın, bin 100 çocuk ve 712 erkek yakalanmış 2003'te ise bu sayı 2 bin 217 kadın, bin 525 çocuk ve 938 erkek dilenciye ulaşmış. Üstelik bunlar yakalanıp işlem görenler .. 
   
   
   
</TEXT>
</DOC>
