<DOC>
<DOCNO> 232718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun06.html </URL>
<DATE> 2004/04/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Powell'ın kitabı Beyaz Saray'ı temelinden sarstı, kriz patladı 
</HEADLINE>
<TEXT>

     ABD Dışişleri Bakanı Colin Powell'ın Irak'ın işgalinin getireceği olumsuzluklarla ilgili şüphelerinin Bob Woodward tarafından kaleme alınan bir kitapta yer alması, Beyaz Saray'ı temelinden sarstı ve Başkan George Bush kabinesi içinde ciddi bir krizin patlak vermesine yol açtı. 
     Olayı manşetine taşıyan New York Times gazetesi, kitabın, Irak'taki durumun kötüye gitmesi yüzünden sıkıntıda olan Bush kabinesinde yer alan Dışişleri Bakanı Powell açısından da sorun oluşturduğunu yazdı. 
     ''Powell'ın kitap konusunda Woodward ile işbirliği yaptığını açıkça kabul etmediği'' vurgulanan haberde, ancak Powell'ın öne sürdüğü çekincelerin ''Saldırı Planı'' adlı kitapta son derece ayrıntılı şekilde yer almasının bu konudaki şüpheleri ortadan kaldırdığı vurgulandı. 
     Gazetenin haberinde, ''Powell'ın muhalifleri, ABD Başkanı George Walker Bush'un aleyhine bile olsa, Powell'ın, ne kadar uzak görüşlü bir analist olduğunu kanıtlama çabası içine girdiği kanısındalar'' ifadesine de yer verildi. 
     Bu kitabın yayınlanmasından sonra, Bush yeniden başkan seçildiği takdirde Powell'ın bakan olarak kalmayacağı öne sürülen habere göre, Amerikan yönetiminden bir yetkili, ''Bu kitabın yaptığı şey sadece suları bulandırmak. Bu da çok talihsiz bir olay ve işlerin düzelmesine yardımcı olmuyor'' diye konuştu. 
     Bir başka yetkili ise Dışişleri Bakanı Powell'ı suçlayarak, ''Powell'ın, izlenen politika yanlış çıktığında kendisini bunun dışında tutmak gibi kötü bir alışkanlığı var'' dedi. 
     
     DEMOKRATLARA GÜN DOĞDU 

     New York Times'ın haberinde, Bush aleyhindeki kitabın Demokratlar açısından büyük bir fırsat oluşturduğu öne sürüldü ve ''Kitap, Bush yönetiminin, uluslararası destek sağlamadan ve işgal konusunda yeterli planlamayı yapmadan savaşa gittiği için suçlanmasına fırsat veriyor'' görüşüne yer verildi. 
     Gerçekten de Demokrat Parti'nin başkan adayı John Kerry, Pazar günü NBC televizyonunun ''Meet the Press'' Basınla Buluşma programında ve Miami Üniversitesi'ndeki bir toplantıda, Woodward'ın kitabından 2 kez söz etti ve kitaba atıfta bulunarak, ''Öğreniyoruz ki, Başkan Bush kendi yönetimi içindeki kabine üyelerini bile yanıltmış'' diye konuştu. 
     Dışişleri Bakanı Powell'ın, Bush kabinesinin en güçlü 2 üyesi olan Başkan Yardımcısı Richard Dick Cheney ve Savunma Bakanı Donald Rumsfeld ile arasının pek iyi olmadığı herkesçe biliniyor. 
     
     WATERGATE 

     1970'lerde Watergate skandalını ortaya çıkaran ve dönemin ABD Başkanı Richard Nixon'ın 1913-1994 istifasına neden olarak ünlenen The Washington Post gazetesi yazarı Bob Woodward, kitabında, Irak savaşı hazırlıkları sırasında, savaşın mimarlığını üstlenen Cheney ile kaygıları bulunan Powell'in kavga derecesine varan ölçüde tartıştığını ve artık bu iki yetkilinin, mecbur kalmadıkça birbirlerine hitap etmediğini belirtiyor. Woodward, bir noktada Powell'in, çevresine, Cheney'i kastederek, ''Bu adamın ateşi var'' dediğini yazdı. 
     Başkan'ın Ulusal Güvenlik Danışmanı Condoleezza Rice ise son televizyon röportajinda bu iddiayi yalanlayarak, Cheney ile Powell'in birbirleriyle konuşmakla kalmayıp, ilişkilerinin iyi olduğunu belirtti. 
     Ancak Woodward'in kitabındaki bu iddianin ortaya çıkmasının ardından medyaya konuşan bazı Amerikalı yetkililer, iddianın doğru olduğunu belirttiler. 
     Muhalefetteki Demokrat Parti'nin yetkilileri ise Cheney-Powell anlaşmazlığını, Bush yönetiminin iyi çalışmadığının örneği olarak nitelendirdiler. 
     
</TEXT>
</DOC>
