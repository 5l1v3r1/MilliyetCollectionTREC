<DOC>
<DOCNO> 206629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur14.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın inşasında Türk ve Amerikan şirketlerini buluşturuyor 
</HEADLINE>
<TEXT>

     ABD, Irak'ın yeniden inşasına ilişkin ihalelere katılabilecek ülkeler listesine dahil ettiği Türkiye'den Irak'ta iş yapmak isteyen şirketleri, Amerikan şirketleriyle buluşturmayı planlıyor. 
     ABD'nin Irak'taki sivil yöneticisi Paul Beremer'in ticari işlerden sorumlu yardımcısı Robert Canon, Irak'ta iş yapmak isteyen Türk şirketlerini Ürdün'de ABD şirketleriyle buluşturmayı hedeflediklerini söyledi. 
     Amman'da 9 Ocak'ta düzenlenecek fuara Türk şirketlerinin temsilcilerini davet ettiklerini belirten Canon, bu fuardaki en büyük pavyonun Türklerinki olacağını bildirdi. 
     Canon, Irak'ta iş yapmanın güvenlik sorunu nedeniyle zor olduğuna dikkati çekerek, bununla birlikte Türk işadamları için özel bir tehdidin söz konusu olmadığını kaydetti. Canon, Türk işdamlarına sabırlı olmaları tavsiyesinde bulundu ve bu ülkede iş yapmak isteyen şirketlerin ihale sürecinde Iraklı şirketlerle işbirliği yapmasının önemine dikkati çekti. 
     ABD'nin Irak'ın inşası için açtığı ihalelerin duyurularının bu ay ortasında yapılması, kazananların ise Mart ayı başında açıklanması bekleniyor. 
     26 inşaat ve hizmet ihalesi, ABD Savunma Bakanlığı Pentagon ve koalisyon yönetimi tarafından, rekabet usulüyle dağıtılacak. ABD'nin Irak'a yardım ve yeniden yapılanma fonlarından ayıracağı 18.6 milyar dolar tutarındaki ihaleler, elektrik sektörünün yeniden inşası, düzenlenmesi, kamu hizmetleri, su, kanalizasyon, askeri mahkemeler, sınırlar, ev, okul, hastane inşaatı, havalimanı, yol ve limanların inşasını içeren ulaşım hizmetleri, iletişim, petrol altyapısı, yeni Irak ordusuna ekipman sağlanmasından oluşuyor. 
     18,6 milyar dolarlık fondan finanse edilecek 6 yatırım sektörü ve bu sektörlere tahsis edilen kaynakların dağılımı, ABD makamlarının açıklamaları doğrultusunda şu şekilde olacak 
     -Elektrik 5,5 milyar dolar -Bayındırlık ve su 4,5 milyar dolar -Güvenlik ve adalet 4,7 milyar dolar -İskan ve sağlık 1 milyar dolar -Ulaşım ve iletişim 870 milyon dolar -Petrol 1,76 milyar dolar 
     
</TEXT>
</DOC>
