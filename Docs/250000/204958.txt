<DOC>
<DOCNO> 204958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur05.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrette son raund... Salı Günü karar alınması bekleniyor 
</HEADLINE>
<TEXT>

     Asgari Ücret Tespit Komisyonu, 30 Aralık Salı günü yapacağı 6. toplantısında, 1 Ocak 2004'ten itibaren geçerli olacak yeni ücreti belirleyerek ilan etmesi bekleniyor. 
     Çalışma Genel Müdürü Cengiz Delibaş'ın başkanlığında yapılacak toplantıda, DİE tarafından besiniçi ve besindışı harcamalar doğrultusunda geçen hafta komisyona sunulan net 396 milyon 994 bin 971 liralık rakam değerlendirilerek, yeni asgari ücrete ilişkin bir karara varılacak. 
     DİE'nin sunduğu net 396 milyon 994 bin 971 liralık rakam, komisyona işçi tarafını temsilen katılan Türk-İş tarafından olumlu karşılandı. Türk-İş, geçmiş yıllarda Asgari Ücret Tespit Komisyonu'nun DİE tarafından sunulan rakamları dikkate almadığını, bu nedenle işçilerin yıllardır eksik ücret aldığını ve kayba uğradığını savunuyor. 
     Komisyona işveren tarafını temsilen katılan TİSK ise öncelikle asgari ücret üzerindeki SSK primi ve vergilerin belli oranda indirilmesini istiyor. 
     Komisyonun daha önceki yıllarda olduğu gibi yeni asgari ücreti 1 Ocak 2004 ve 1 Temmuz 2004 tarihinden geçerli olmak üzere 6'şar aylık iki ayrı dilim halinde saptayabileceği de kaydedildi. 
     
     İŞÇİNİN BEKLENTİSİ 

     Asgari Ücret Tespit Komisyonu'nun 30 Aralık Salı günü yapacağı 6. toplantıdan çıkacak karar, bu ücretle çalışan yaklaşık milyonlarca işçi tarafından merakla beklenirken, işçi sendikaları konfederasyonları, Başbakan Recep Tayyip Erdoğan'ın açıklamaları doğrultusunda komisyonda yüksek oranlı bir ücret belirlenmesi beklentisinde. 
     Halen 16 yaşını doldurmuş işçiler için brüt 306 milyon lira olarak uygulanan asgari ücretten yüzde 14 oranında SSK primi, yüzde 15 oranında gelir vergisi, yüzde 1 oranında işsizlik sigortası primi ve binde 6 oranında damga vergisi kesintisi yapılarak, işçiye net 225 milyon 999 bin lira ödeniyor. 
     Asgari Ücret Tespit Komisyonu 5 işçi, 5 işveren ve 5 hükümet temsilcisi olmak üzere toplam 15 üyeden oluşuyor. 
     
</TEXT>
</DOC>
