<DOC>
<DOCNO> 207386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur43.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Telekominikasyonda hak ettiğimiz pazar büyüklüğüne sahip değiliz" 
</HEADLINE>
<TEXT>

     Ulaştırma Bakanı Binali Yıldırım, Türkiye'nin, telekomünikasyon alanında şu anda hak ettiği pazar büyüklüğüne sahip olmadığını belirterek, ''1-2 yıl içerisinde bu pazar inşallah 2 katına çıkacak'' dedi. 
     Yıldırım, telekomünikasyon sektörüne yönelik çıkan Telepati Dergisi'nin 100. sayıya ulaşması nedeniyle Sabancı Center'da düzenlenen toplantıya katıldı. 
     Bakan Yıldırım burada yaptığı konuşmada, Türkiye'nin telekomünikasyon alanında şu anda hak ettiği pazar büyüklüğüne sahip olmadığını söyledi. 
     ''1-2 yıl içerisinde bu pazar inşallah 2 katına çıkacak'' diyen Yıldırım, sözlerini şöyle sürdürdü 
     '' Biz Türk Telekom'u ayakta tutacağız diye vatandaşı mağdur edemeyiz demiştim. Bu, bakanlığıma bağlı bir kuruluş hakkında böyle sözler söylemem, biraz arkadaşları mahsun etti. Ama biz doğru olanları yapmak mecburiyetindeyiz. Doğru olan, kamu ve özel sektör ayrımı yapmaksızın, bu ülke için üretilen bütün kaynakların, bu ülkenin insanları için, bu ülkenin geleceği için olduğunu görmek ve politikamızı, düzenlemelerimizi buna göre yapmaktır.'' 
     
     ''REKABET GELİŞECEK'' 
     ''Serbestleşmeye geçişle birlikte rekabet etkin biçimde gelişecek'' diyen Yıldırım, diğer sektörlerle birlikte ülkede oluşacak bu rekabet ortamının tam yararlı olmasının zaman alacağını ifade etti. 
     Yıldırım, bu zaman içinde piyasaya girecek yeni aktörlerin kendi altyapılarını kurmak ve pazar paylarını artırmak için sadece yerleşik işletmelerle değil, aynı zamanda birbirleriyle de yarışacaklarını belirterek, ''Serbestleşmeyle büyüyecek pazar içinde uygun rekabet ortamı sağlanmasıyla ucuz, kaliteli ve güvenli hizmet sunulacak''dedi. 
     Serbestleşmeyle birlikte tarifelerde yapılacak indirimlerle tüketici lehine bir ortam geliştirileceğine dikkati çeken Yıldırım, yatırım ve pazar hacminin büyüyeceğini, bununla yeni işletmecilerin pazarda pay sahibi olacağını ve sunulacak mal ve hizmetlerle piyasanın zenginleşeceğini söyledi. 
     
     TELEFON HATTINDAKİ HEDEF 
     Yıldırım, ayrıca, mevcut telefon hattının daha etkin kullanılacağını, buna yönelik ses ve görüntü erişimini aynı anda sağlayan modem teknolojisi sayesinde 80 bin abonenin, bu yılın ilk çeyreğinde 200 bin kapasiteye, yıl sonunda 2 milyon kapasiteye ulaşmasının hedeflendiğini kaydetti. 
     Bakan Yıldırım, şöyle devam etti 
     ''Bütün bu geniş bant, data hizmetlerinden bahsettiğimizde sektörden Aman bu sektörleri öldürecek mi diye birtakım sesler geliyor. Böyle bir şey yok. Burada herkes, sektörde faaliyet yapan herkes bunu yapacak. 
     Bizim kamu kuruluşlarını büyütmek, beslemek, daha genişletmek diye bir amacımız yok. Amacımız, sektörün şu anda yeterli görmediğimiz pastasını büyütmek. Biz pastayı büyüttüğümüz zaman zaten kamu kaynakları artacak. Hem istihdam oluşacak hem rekabetin tadını insanlar çıkaracak. 
     Biz bunu havayolunda yaptık. İnsanlar THY ile 150 milyon liraya uçmak mecburiyetindeydi. Birkaç tanesi çıktı, Biz bunu 70-80 milyon liraya yapıyoruz dedi. THY de bilet fiyatlarını 100 milyona indirdi. Şimdi herkes hayatından memnun. Bütün uçaklar dolu gidip geliyor.'' Telekominikasyon Kurumu Başkanı Ömer Arasıl da Türkiye ekonomisinde ve kamu yönetim arayışında yeni bir süreç başladığını belirtti. 
     Arasıl, serbestleşmeyle ilgili 2004 yılı iş planına yönelik olarak sektör temsilcilerinin kendilerine ayak uydurmalarını istedi. 
     Toplantıda daha sonra Bakan Yıldırım, Arasıl ve sektöre katkıda bulunan temsilcilere birer plaket sunuldu. 
     
</TEXT>
</DOC>
