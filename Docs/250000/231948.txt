<DOC>
<DOCNO> 231948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun19.html </URL>
<DATE> 2004/04/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Irak'ta 2 Ürdünlü öldürüldü, Japonlar Dubai yolunda... 
</HEADLINE>
<TEXT>

     Irak'ın Ramadi bölgesinde araçlarına bomba isabet eden 2 Ürdün vatandaşının öldüğü bildirildi. 
     Ürdün resmi ajansı Petra'nın haberinde bombalamayla ilgili ayrıntılı bilgi verilmezken, ''Bağdat'ın batısındaki Ramadi bölgesinde çarşamba günü araçlarına bomba isabet etmesi sonucu 2 Ürdünlü öldü, bir Ürdünlü de ağır yaralandı'' denildi. 
     Haberde, ağır yaralı olarak Ürdün'ün başkenti Amman'da hastaneye kaldırılan kişinin durumunun kritik olduğu belirtildi. 
     Ürdün gazetesi El Arab El Yom'daki haberde ise, aracın Amerikan helikopterinden açılan ateşle vurulduğu ileri sürüldü, ancak başka bilgi verilmedi. 
     
     SERBEST KALAN JAPONLAR DUBAİ'YE GİDİYOR 
     Irak'ta geçen hafta kaçırıldıktan sonra dün serbest bırakılan 3 Japon vatandaşının Dubai'ye gitmek üzere Irak'tan ayrıldığı bildirildi. 
     Japonya Dışişleri Bakanlığı sözcüsü, 2 insani yardım görevlisi ve bağımsız çalışan foto muhabirinin Japon hükümeti tarafından kiralanan özel bir uçakla Dubai'ye gitmek üzere Bağdat'tan ayrıldığını, bu kişilerin tahliller yapılması için Dubai'deki Amerikan hastanesine kaldırılacakları belirtti. 
     Kaçırılan 3 kişiden 2'si serbest kaldıktan sonra yaptıkları açıklamada, Irak'ta kalmak istediklerini belirtmiş, bu açıklama ailelerinin yanı sıra Japon siyasetçiler tarafından da hayretle karşılanmıştı. 
     
</TEXT>
</DOC>
