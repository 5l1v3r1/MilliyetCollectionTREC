<DOC>
<DOCNO> 246794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun51.html </URL>
<DATE> 2004/06/10/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Liderler, Sudan'daki olayların önlenmesi için BM'den yardım istedi 
</HEADLINE>
<TEXT>

     ABD'nin Georgia eyaletinde bir araya gelen G-8 ülkeleri liderleri, etnik şiddet yüzünden bir milyondan fazla kişinin mülteci durumuna düştüğü Sudan'da, insani bir felaketin önlenmesi için Birleşmiş Milletler'den BM yardım istedi. 
     Zirveden yapılan yazılı açıklamada, Sudan hükümetinin, Darfur bölgesinde halen devam eden büyük çaplı insan hakları ihlallerinden sorumlu silahlı grupların silahsızlandırılmasını isteyen liderler, BM'nin büyük bir felaketin önüne geçilmesi için atılacak uluslararası adımlara önderlik etmesini umdukları kaydedildi. 
     Arap militanların Darfur'daki siyahi Afrikalılara yönelik etnik temizleme kampanyasına ilişkin haberlerin, endişeyle karşılandığı belirtilen açıklamada, ''Çatışan bütün tarafları, ateşkese bir an önce ve tamamıyla uymaya, ihtiyacı olanlara insani yardım ulaştırılmasına izin vermeye ve yerlerinden edilenlerin evlerine güvenli biçimde dönebilmesi için gereken tüm koşulları yaratmaya çağırıyoruz'' denildi. 
     Liderler, ayrıca Sudan hükümeti ile Sudan Halk Kurtuluş Ordusu Hareketi SPLA M arasında 26 Mayıs'ta imzalanan anlaşmayı memnuniyetle karşıladıklarını belirttiler. 
     Sudan'ın batısında bulunan Darfur'daki çatışmalar, Şubat 2003'den beri yaklaşık 10 bin kişinin ölümüne, 1 milyondan fazla kişinin yerinden olmasına yol açmış, yaklaşık 150 bin kişi de komşu ülke Çad'a sığınmıştı. 
     
</TEXT>
</DOC>
