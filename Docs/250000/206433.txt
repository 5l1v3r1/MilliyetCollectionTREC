<DOC>
<DOCNO> 206433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur31.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Naim Süleymanoğlu, MHP'den Belediye Başkan Adayı oldu... 
</HEADLINE>
<TEXT>

     Dünya ve Olimpiyat Şampiyonu eski milli halterci Naim Süleymanoğlu, MHP'nin Kıraç Belde Belediye Başkan adayı oldu. 
     MHP İstanbul İl Başkanı İhsan Barutçu, Beylikdüzü'ndeki Koru Et Lokantası'nda düzenlenen basın toplantısında, 28 Mart'ın bir milat olduğunu, bu tarihte yalnızca yerel seçimlerin yapılmayacağını, Türk milletinin Kuvayı Milliye anlayışıyla varolma mücadelesi vereceğini söyledi. 
     Dünya ve Olimpiyat Şampiyonu milli halterci Naim Süleymanoğlu'nu Kıraç'ta belediye başkan adayı göstereceklerini bildiren Barutçu, tüm Kıraçlılar'ı Süleymanoğlu'na destek olmaya çağırdı. 
     Naim Süleymanoğlu da, dünya ve olimpiyat şampiyonluklarına imza atmış bir sporcu olarak Türk Bayrağı'nı defalarca yükseğe taşıdığını, yüzlerce kez İstiklal Marşı'nı bütün dünyaya dinlettiğini belirterek, ''Türk Milleti'ne siyaset alanında da hizmet etmek amacıyla, belediye başkanlığına aday oldum. Geçmişte sporda gösterdiğim başarıyı, bundan sonra politikada emin adımlarla hiçbir taviz vermeden sürdüreceğim'' dedi. 
     Süleymanoğlu, bir gazetecinin, ''Sizin Türkiye'ye gelmenizde ANAP Genel Başkanı ve dönemin Başbakanı merhum Turgut Özal'ın büyük katkısı oldu. Neden bu partiden aday olmadınız '' sorusu üzerine, ''Özal yaşasaydı acaba ANAP'ta olur muydu Zaten kendisi de istifa etmişti. O nedenle ben de ANAP'ta değilim'' yanıtını verdi. 
     Toplantıda, MHP'nin Beylikdüzü Belde Belediye Başkan adayı İsa Falay ile Mimarsinan Belde Belediye Başkan adayı Bülent Yarar da tanıtıldı. 
     
</TEXT>
</DOC>
