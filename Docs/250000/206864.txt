<DOC>
<DOCNO> 206864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur16.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Suriye ile İsrail arasında kolaylaştırıcı rol üstlenebilir 
</HEADLINE>
<TEXT>

     Suriye Devlet Başkanı Beşşar Esad, Cumhurbaşkanı Ahmet Necdet Sezer'in davetlisi olarak resmi ziyaret için Ankara'ya geldi. 
     57 yıl aradan sonra Türkiye'yi ziyaret eden ilk Suriye devlet başkanı olan Esad, Esenboğa Havaalanı'nda Dışişleri Bakanı ve Başbakan Yardımcısı Abdullah Gül ve Devlet Bakanı Kürşat Tüzmen tarafından karşılandı. 
     Diplomatik kaynaklar, Esad'ın ziyareti sırasında, Ortadoğu sorununun da ele alınacağını kaydederken, Türkiye'nin Suriye ile İsrail arasında arabuluculuk değil, ''kolaylaştırıcı'' bir rol üstlenebileceğini belirtiyorlar. Bu çerçevede Ankara'nın bu iki ülke arasında mesaj taşıyabileceği kaydediliyor. 
     Karşılama töreninde ayrıca Bakan Tüzmen'in eşi Perihan Tüzmen, Ankara Garnizon Komutanı Ömer Keçecigil ve Arap ülkelerinin Ankara Büyükelçileri bulundu. 
     Aralarında Esad'ın ailesi ve Suriye Dışişleri Bakanı Faruk El Şara'nın da bulunduğu Suriye heyeti Ankara'ya iki uçakla geldi. 
     Karşılama sırasında Perihan Tüzmen Beşşar Esad'ın eşi Esma Esad'a çiçek takdim etti. 
     Esad, Esenboğa Havaalanı'nda bir açıklama yapmazken, Türk ve yabancı medya Esad çiftinin iki çocuğuna büyük ilgi gösterdi. 
     Yaklaşık 2 yaşındaki Hafız ile 3 aylık Zain, uçaktan anne babalarının ayrılmasından sonra dadıları tarafından indirildiler. 
     
     ESAD'IN TEMASLARI 
     Esad, Ankara temasları çerçevesinde ilk olarak Anıtkabir'i ziyaret edecek. 
     Cumhurbaşkanı Sezer tarafından Çankaya Köşkü'nde resmi törenle karşılanacak olan Esad, baş başa ve heyetlerarası görüşmelerden sonra, TBMM Başkanı Bülent Arınç ve Başbakan Recep Tayyip Erdoğan ile görüşecek. Cumhurbaşkanı Sezer, konuk devlet başkanı onuruna akşam yemek verecek. 
     Beşşar Esad, ziyaretinin ikinci gününe ise Dışişleri Bakanı ve Başbakan Yardımcısı Gül'ü kabul ederek başlayacak. CHP Genel Başkanı Deniz Baykal ile Genelkurmay Başkanı Orgeneral Hilmi Özkök'ü de kabul edecek olan Esad, Ankara'da görev yapan Arap ülkeleri büyükelçileri ile biraraya gelecek. 
     Esad'ın ekonomik ağırlıklı olarak nitelenen ziyareti sırasında Türkiye ile Suriye arasında, çifte vergilendirmenin önlenmesi, yatırımların karşılıklı teşviki ve korunmasıyla mevcut turizm anlaşması çerçevesinde 6. turizm protokolü olmak üzere 3 ayrı belge imzalanacak. 
     Görüşmelerde ekonomik konuların yanı sıra ikili ilişkiler ve bölgesel konuların da gündeme gelmesi bekleniyor. 
     Suriye Devlet Başkanı Esad, ziyaretinin ikinci günü akşam saatlerinde Ankara'dan ayrılarak, İstanbul'a geçecek. Esad'ın İstanbul'da, Türkiye'de yaşayan Suriyeliler ve Türk işadamlarıyla biraraya gelmesi bekleniyor. 
     
</TEXT>
</DOC>
