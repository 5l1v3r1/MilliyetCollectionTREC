<DOC>
<DOCNO> 228421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko06.html </URL>
<DATE> 2004/04/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Özelleştirme mağdurlarına destek... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Özelleştirme Sosyal Destek Projesi'ne 17 trilyon 18 milyar 927 milyon 511 bin 916 lira kaynak tahsis edildiğini bildirdi. 
     Başesgioğlu, CHP Tekirdağ Milletvekili Enis Tütüncü'nün, KİT'lerin özelleştirilmesi nedeniyle işini kaybetmiş ve kaybedeceklere borç vermek amacıyla hayata geçirilen Sosyal Destek Projesi'nin Tekirdağ'daki uygulamalarına ilişkin soru önergesini yanıtladı. 
     Özelleştirme Sosyal Destek Projesi'nin tüm illerde yürütülmesinin öngörüldüğünü belirten Başesgioğlu, özelleştirme nedeniyle işini kaybetmiş ya da kaybedecek olan kişi sayısının, illerin gelişmişlik durumu ve kayıtlı işsiz sayısı dikkate alınarak her ile kaynak tahsis edildiğini anlattı. Başesgioğlu, bu kapsamda Tekirdağ'a 2002 yılında 4 milyar 184 milyon 970 bin , 2003 yılında da 30 milyar 594 milyon 410 bin, 2004'te de 30 milyar 205 milyon 380 bin 100 lira fon ayrıldığını belirtti. 
     Başesgioğlu, Sosyal Destek Projesi'nin 22 ocak 2004 tarihine kadar 61 ilde uygulandığını, toplam 15 bin 762 kişinin yararlandığı 395 projeye 17 trilyon 18 milyar 927 milyon 511 bin 916 lira kaynak tahsis edildiğini bildirdi. 
     
</TEXT>
</DOC>
