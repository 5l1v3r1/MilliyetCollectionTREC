<DOC>
<DOCNO> 244365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/spor/spo15.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Anlamlı turnuva 
GAZETEMİZİN merhum spor yazarı Prof. Dr. Kaya Çilingiroğlu'nun anısını yaşatmak üzere düzenlenen Golf Turnuvası'nın dördüncüsü, Garanti Shop Miles'ın ana sponsorluğunda 4 - 6 Haziran'da Antalya Golf Kulübü'nde gerçekleştirilecek. 4 erkek, 2 kadın olmak üzere 6 kategoride yapılacak turnuvada toplam 20.000 dolarlık para ödülü dağıtılacak. 

Çalımbay, Rize'ye doğru 
TEKNİK Direktör Rıza Çalımbay, Rizespor'un teklifine prensip olarak tamam dediğini belirtti. Bazı nedenlerden dolayı transferin netleşmediğini ifade eden Çalımbay, "Yüzde 90 bu iş bitti. Kesinleşmesi durumunda pazartesi imza atarım" diye konuştu. 

Avrupa olmadı 
SAKARYA, daha önce düşündüğü Avrupa kampını iptal etti, Bolu ve Kızılcahamam'da iki ayrı kamp yapma kararı aldı. 21 Haziran'da sezona başlayacak olan Yeşil-Siyahlılar, önce Bolu Koru Motel'de, ardından da Patalya Thermal Resort'ta hazırlıklarını sürdürecek. 

Saygıner'den imza 
DÜNYA Şampiyonu bilardocumuz Semih Saygıner, Porto ile yeniden anlaşacağını belirtti. Bugüne kadar Türkiye'de bir lig oluşturulabileceğini düşünerek beklediklerini söyleyen Saygıner, "Ancak bu ışığı göremediğim için Portekizliler ile yarın tekrar masaya oturacağım" dedi. 

Ömer Ünver Tuborg'ta 
ERKEKLER Basketbol Ligi takımlarından Tuborg Pilsener, Tofaş'ın forveti Ömer Ünver ile iki yıllık anlaşma sağladı. İzmir ekibinin Basketbol Şube Başkanı Önder Bingöl, Bora Sancar ve Mustafa Kemal Bitim'in durumlarının hafta içinde netlik kazanacağını söyledi. 

Ümitler, Fransa sınavında 
ULUSLARARASI Özel Toulon Turnuvası'na katılan Ümit Milli Takım ilk maçını bugün ev sahibi Fransa'ya karşı oynayacak. Teknik direktör Raşit Çetiner, amaçlarının her maçı kazanmak olduğunu söyleyip,"Buraya hem deneyim kazanmaya hem de takımın son durumunu görmeye geldik" diye konuştu. Mücadele bugün TSİ 21 30'ta başlayacak ve Show TV'den naklen yayınlanacak. 

Sporcu Bakan 
İSTANBUL Tenis Kulübü'nde düzenlenen ve 300 kadın ve erkek sporcunun katıldığı veteran turnuvası sona erdi. Kulüp Başkanı Göksel Arsoy'un daveti üzerine kupa gününe gelen Spordan Sorumlu Devlet Bakanı M.Ali Şahin, sporun güzelliklerinden söz etti. Ayrıca Arsoy ile Şahin kısa bir maç da yaptılar. 

Şaşırtıyor 
MİLLİ Takım Menajeri Can Çobanoğlu, Kore'deki organizasyon bozukluğuyla basın mensuplarını şaşırttı. Önceden hazırlanan kamp programında sürekli değişiklikler yapan Çobanoğlu, bunları gazetecilere bildirmeyerek karmaşaya neden oldu. 


</TEXT>
</DOC>
