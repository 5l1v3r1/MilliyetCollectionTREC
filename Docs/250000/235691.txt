<DOC>
<DOCNO> 235691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur41.html </URL>
<DATE> 2004/04/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Ağrı Dağı'nda "Nuh'un Gemisi"ni arayacak olan dağcılara Vali desteği... 
</HEADLINE>
<TEXT>

     Ağrı Valisi Hüseyin Yavuzdemir, Nuh'un Gemisi'nden bir parça bulabilmek hedefiyle Ağrı Dağı'na gelmeyi düşünen Amerikalılara çalışmalarında destek olacaklarını söyledi. 
     Vali Yavuzdemir, AA muhabirine yaptığı açıklamada, Nuh'un Gemisi'nin Ağrı'da bulunduğu iddiasının sürekli konuşulduğunu belirterek, bu doğrultuda yapılacak her türlü araştırmanın destekçisi olduklarını bildirdi. 
     Yapılacak geniş çaplı araştırmanın ardından bu görüşün kanıtlanacağına inandığını ifade eden Yavuzdemir, şunları kaydetti 
     ''Önümüzdeki aylarda Ağrı'ya gelecek Amerikalı dağcılara, elimizden gelen her türlü desteği sağlayacağız. Nuh'un Gemisi'nin Ağrı Dağı'nda olduğunun kanıtlanması, şehrin turizmine de olumlu katkı sağlayacaktır.'' Liderliğini bir Türk dağcı olan Ahmet Ali Arslan'ın yapacağı 10 kişilik ekip, gerekli izinlerin alınması halinde 15 Temmuz ila 16 Ağustos tarihleri arasında Ağrı Dağı'nda araştırma yapacak. 
     
</TEXT>
</DOC>
