<DOC>
<DOCNO> 200836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun21.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Türkiye'nin seçimlere karışma hakkı var 
</HEADLINE>
<TEXT>

     KKTC Cumhurbaşkanı Rauf Denktaş, Türkiye'nin KKTC'de 14 Aralık'ta yapılacak genel seçimlere karışmadığını, ancak ''yerden göğe kadar karışma hakkı'' bulunduğunu söyledi. 
     Cumhurbaşkanı Denktaş, Devlet Bakanı ve Başbakan Yardımcısı Abdüllatif Şener'i kabulünde yaptığı açıklamada, '''Türkiye seçimlere müdahale etmesin' diyenlerin, seçime asıl müdahaleyi yapanlar karşısında sessiz kalmalarının kendilerini üzdüğünü'' belirtti. 
     ''Türkiye'nin seçimlere karışmadığını, yerden göğe kadar karışma hakkı olduğunu'' ifade eden Denktaş, daha sonra şunları söyledi 
     ''Karışasınız diye söylemiyorum, yerden göğe kadar karışma hakkınız var. Niye, çünkü 1960 anlaşmalarıyla Kıbrıs üzerinde temin ettiğiniz hakları, Türk-Yunan dengesini, Kıbrıs'ın Türkiye'siz Avrupa Birliği'ne giremeyeceğini garantiye almış garantörlük hakları vardır. Bunları da burada kaldırmak için uğraşan insanlar vardır. Türkiye'nin haydi haydi, 'Bunları yapamazsınız, bunları muhafaza ediyoruz, edeceğiz' deme hakları vardır. Demiyorsunuz. Karışmış olmamak için demiyorsunuz. Teşekkür ederiz. 'Türkiye karışıyor' diyenlere karşı benim söylediğim budur, söyleyeceğim de budur.'' ''Yunanistan'ın Kıbrıs'ı ne dolaylı, ne de direkt olarak alamayacağını'' kaydeden Denktaş, ''Niçin alamaz. Türkiye'nin hakları vardır. Bu seçimlerde Türkiye'nin hakları gündemde ve 'Annan planına karşıyız, biz uzlaşma isteriz, ama Annan planıyla bu olmaz' diyenler Türkiye'nin bu hakkını da korumaktadırlar. Bu, 'Biz Türkiye'siz de gireriz' diyen kahramanlar Kıbrıs Türkünü azınlık yapma yoluna gidiyorlar'' dedi. 
     ''Türkiye seçime karışıyor'' diyenlere göğsünü gere gere, önce ''karışmadığını'' söylediğini anlatan Denktaş, ''Ama karışmak hakkı da vardır, hele hele karışan ülkelerin temsilcileri bana bunu söylediğinde hayretler içerisinde dinliyorum, şok oluyorum. Ama söylediklerimle de kendilerini şok ediyorum'' diye konuştu. 
     Denktaş, Kıbrıs Türkünün ''kader köprüsünden geçtiğini'' belirterek, ''Bütün dünyaya devletimize sahip çıktığınızı gösterelim'' dedi. 
     Cumhurbaşkanı Denktaş, Devlet Bakanı ve Başbakan Yardımcısı Abdüllatif Şener'i kabulünde yaptığı açıklamada, bir devleti kurmak ne kadar zor ve fedakarlık isterse o devleti tanıtmanın da o kadar fedakarlık ve sabır istediğini anlatarak, şunları belirtti 
     ''Konjonktürün müsait olması gerekir. Müsait olması için o devletin halkının, devletine yüzde yüz sahip çıktığını dünyanın görmesi gerekir. 'Ölürüm ama devletimden vazgeçmem' diyen insanların devleti tanınır ve o devlet de komşu devletiyle barış yapması için, uzlaşma yapabilmesi için temel olur. Aksi takdirde sizi azınlık olarak silerler, süpürürler.'' KKTC'nin gelişmesinin de tanınmanın bir yolu olduğunu kaydeden Denktaş, tanınmanın, uzlaşma için Rumları da motive edeceğini bildirdi. 
     ''Kader köprüsünden geçiyoruz'' diyen Denktaş, ''Bütün dünya karşısında devletimize sahip çıktığımızı gösterelim. Devletimizi yok edecek 'Annan planı, Avrupa Birliği' diyenlerin bizi nereye götüreceğini bilelim. Simitis'in ve Hristofyas'ın, 'buyurun' dediği yere götürecek, o yerde de gördünüz ne vardır Yunan bayrağının üzerine monte edilmiş Kıbrıs vardır, dolaylı Enosis vardır'' ifadesini kullandı. 
     Cumhurbaşkanı Denktaş, iki ülke hükümetleri arasında uyumlu bir işbirliği olduğunu belirterek, adayları arasına, Anavatan için, ''ne paranı ne memurunu isteriz'' diyenleri alanlarla bu uyumun olamayacağını kaydetti. 
     
     ŞENER 

     Devlet Bakanı ve Başbakan Yardımcısı Şener de, Türkiye ile KKTC arasındaki ekonomik ve mali işbirliğinin derinleştirilmesinin ve yoğunlaştırılmasının çok önemli olduğunu belirterek, bu amaçla Nisan 2003'de bir protokol imzalandığını, protokol gereği sık sık adaya geldiğini ve ziyaretinin de bu kapsamda olduğunu söyledi. 
     KKTC ekonomisinde memnuniyet verici gelişmeler yaşandığını ve ekonomideki büyüme hızının dünya ölçeklerinin üzerinde olduğunu ifade eden Şener, KKTC ekonomisinin bir çıkış içerisinde olduğunu anlattı. 
     Ziyareti kapsamında, bir tesisin temel atma törenine katıldığını ve yapımı devam eden bazı tesisleri de yerinde incelediğini belirten Şener, yapımı süren Ercan Havaalanı'nın, KKTC için çok büyük bir tesis olduğunu ve Güney Kıbrıs'ta bile böyle bir havaalanının olmadığını ifade etti. 
     Şener, Ercan Havaalanı'nın uluslararası standartlarda olduğunu ve tüm Kıbrıs'ın dünyaya açılan penceresi olacağını dile getirdi. 
     Cumhurbaşkanı Denktaş, makamında Devlet Bakanı ve Başbakan Yardımcısı Şener onuruna yemek verdi. 
     Bu arada, Şener, Denktaş'ı ziyaretinden önce, Türkiye'nin yardımlarıyla KKTC'de yapımı devam eden bazı tesisleri yerinde inceledi. 
     Şener, Kuzey Sahil Yolu, Et Kombinası ve 30 Ocak 2003'te hizmete girmesi hedeflenen Ercan Havaalanı'nı yerinde inceleyerek, yetkililerden bilgi aldı. 
     Şener, temaslarını değerlendireceği bir basın toplantısı düzenleyecek. 
     
</TEXT>
</DOC>
