<DOC>
<DOCNO> 200737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/guncel/agun.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, Suriye'deki Türk öğrencilerle konuştu 
</HEADLINE>
<TEXT>
   Öğrenciler arasında evli Türkler bile var 
   Milliyet'in görüştüğü Fethül İslam Enstitüsü'ndeki kız ve erkek öğrenciler, ayrı binalarda eğitim görüyor. Okulun sarıklı, sakallı müdürünün lakabı ise Reis... 
      PINAR AKTAŞ Şam 
   
   Milliyet Şam'daki 'özel' statülü El Fetih, diğer adıyla Fethül İslam Enstitüsü'nde okuyan Türk öğrencilerle görüştü. "Reis" olarak adlandırılan müdürü sarıklı - sakallı olan enstitünün öğrencileri arasında evli, çocuklu Türkler de var. Kız ve erkek öğrencilerin ayrı binalarda eğitim gördüğü enstitüde dünyanın çeşitli ülkelerinden 7 bin öğrenci bulunuyor. Fethül İslam Enstitüsü 1959'da Şeyh Muhammed Salih El Ferfur tarafından kuruldu. El Ferfur ölünce enstitünün genel müdürlüğüne okulun vakfında yapılan seçimle oğlu Prof. Dr. Hüssam El Ferfur getirildi. 
   
   70 ülkeden 7 bin öğrenci 
   Şam Havaalanı yolu üzerindeki Devarl Betara semtindeki caddede bir caminin alt katında geniş bir alana yayılı okulda, enstitünün erkek öğrencileri eğitim görüyor. Kız öğrenciler için de yine aynı semtte başka bir bina tahsis edilmiş. Enstitüde şu anda yaklaşık 70 ülkeden 7 bin öğrenci eğitim görüyor. Bunların arasında çok sayıda da Türk öğrenci var. Türk öğrencilerin okulda genellikle okumayı tercih ettiği bölüm Suriye'de 'şeriat' olarak adlandırılan İslam Hukuku. Ancak, okul başta orta, lise, üniversiteye hazırlık ve yüksek lisans eğitimin yanı sıra, tarih, coğrafya, fizik, matematik ve gazetecilik gibi lisans eğitimi de veriyor. Okulun Türkiye'de denkliği bulunmuyor. Burada okuyan herhangi bir öğrenci Mısır'daki El Ezher Üniversitesi'nde eğitimi devam ettirebiliyor. Okula kabul şartı olarak lise mezunu olmak yeterli. Ancak başvuran öğrenciler bir sınava tabi tutuluyor. Birinci sınıfta okuyan bir öğrenci yıllık 150 dolar ödüyor. İkinci sınıfta bu rakam 100 dolara düşüyor. Ayrıca okul bağış kabul ediyor. 
   Murat Aykaç 21 adlı Türk öğrenci İslam Hukuku ikinci sınıfta okuyor. Çorum İmam Hatip Lisesi mezunu. Suriye'yi daha önce bu okulda okuyan arkadaşlarından duyup tercih ettiğini söylüyor. Okulun Türkiye'de denkliğinin bulunmamasının bir öneminin olmadığını söyleyen Aytaç, "İslamı daha iyi öğrenmek için geldim. Kuran Arapça indiği için onu beldesinde öğrenmek daha iyidir" diyor. 
   
   'İslam'la ilgisi yok' 
   İsmini vermek istemeyen 32 yaşındaki öğrenci, 14 yaşında tek başına Hatay'dan Suriye'ye gelerek, El Fetih'te önce ortaokul ve lise eğitimini tamamlamış. Ardından Türkiye'ye dönüp askerliğini yapan öğrenci, daha sonra Şam'a geri dönerek, bu yıl İslam Hukuku okumaya başlamış. Evli ve üç çocuk babası olan öğrenci Suriye'de tercümanlık yapıyor. Son olayların İslam diniyle bir ilgisi olmadığını savunuyor. 
   22 yaşındaki İmam Hatip mezunu Bekir de İslam Hukuku'nda okuyor. Manisa'dan Şam'a gelen Bekir, şunları söyledi "Terör eylemlerinin ucunun burada okuyan öğrencilere dayanması bizi rahatsız etti. Bu okulda terörle ilgili hiç birşey yok. Bence İslami terör yoktur. Bunu biz de burada aldığımız eğitimde öğrendik." 
   
   
   
   
   
</TEXT>
</DOC>
