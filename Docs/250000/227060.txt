<DOC>
<DOCNO> 227060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy10.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da sıfırcı adaylar 
</HEADLINE>
<TEXT>

   ANKARA ANKA 

   
   Yerel seçimlerle ilgili kesin olmayan ilk sonuçlara göre Türkiye'nin değişik yerlerinde il belediye başkanlığı seçimlerine katılan 9 aday seçmenlerden "sıfır" oy aldı. Resmi olmayan sonuçlara göre Niğde'de yarışan YTP Belediye Başkan adayı Mehmet Uğurlu, hiç oy alamadı. Zonguldak'ta ANAP adayı olarak belediye başkanlığı seçimine katılan Ayhan Özsoy'a da sıfır oy çıktı. SHP'nin Çorum adayı Selami Özkan ile BBP'nin Bingöl adayı Tahir Aydın, Kırşehir adayı Ahmet Tuğrul da hiç oy alamadı. BBP'nin Artvin Belediye Başkan adayı Erdoğan Sağır'a da sadece 2 oy verildi. 
   
   Bağımsızlara da oy çıkmadı 
   Şanlıurfa'da belediye başkanlığına bağımsız olarak katılan Bekir Dilan, İbrahim Dörtgül ve Oğuzhan Demirgöl ile Hatay'da bağımsız olarak seçime katılan Muhsin Çobanoğlu'nun oy hanelerine de sıfır yazıldı. İlçe ve belde belediye başkanlıklarına katılan çok sayıda adaya da sıfır ya da çok az sayıda oy verildiği saptandı. 
   
   DSP'nin Saray adayı kendisine oy atmadı    Saray'da oy almayan DSP'li Belediye Başkan adayı Hikmet Dağgezer'in kendisi için de oy kullanmadığı ortaya çıktı. Başkan adayı olmasına rağmen oyunu yaşadığı Örenburç köyünde kullanmayı tercih eden Dağgezer, 8 sandıkta da oy alamadı. 2037 seçmenin bulunduğu Saray'da 851 oyla AKP adayı Sıracettin Bilmez belediye başkanı seçildi. CHP 759, SHP 8, GP 3, MHP 4, BTP de 1 oy alabildi. 
   
   
   
   
</TEXT>
</DOC>
