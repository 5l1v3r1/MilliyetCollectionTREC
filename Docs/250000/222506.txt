<DOC>
<DOCNO> 222506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy07.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Başbakan'ın hastalığının doktoru millet, ilacı seçim'' 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'a son günlerde bir haller olduğunu ifade ederek, ''Bu bir hastalık. Bunun doktoru da var, ilacı da var. Doktoru millet, ilacı seçim, reçetesi oy. 28 Mart'ta yazıverin reçeteyi, tedavi edin bu havalara girenleri'' dedi. 
     Baykal, partisince Bilecik'te düzenlenen açık hava toplantısında halka hitap etti. 
     1980'den sonra iktidara gelen tüm partilerin çiftçiyi ve tarımı küçümsediğini ve ekonomik gerilemede bu küçümsemenin büyük rolü olduğunu ifade eden Baykal, ''Birileri köylüyü yok ve önemsiz zannediyor. Bu yanlıştır. Tabanı ve zemini sağlam tutmak gerekir, yoksa işte gelinen nokta ortada'' diye konuştu. 
     Başbakan Erdoğan'ın iktidara gelmeden önce tüm konuşmalarında asgari ücret ve çay-simit hesabı yaptığını, ancak iktidara geldikten sonra bu konulara hiç değinmediğini ifade eden Baykal, şöyle konuştu 
     ''Sayın Başbakan, artık meydanlarda bu hesapları yapmıyor. Ne yapıyor Kendi maaşının yetmediği hesabını yapıyor. Biz maaşları yetmeyenleri biliyorduk ama Başbakan'ın maaşının yetmediğini yeni öğrendik ve bir yaşımıza daha girdik. Bir derdimiz daha oldu. Karalar bağlayın Bilecikliler, karalar bağlayın... Başbakan, sanki iktidara maaş için gelmiş. Başbakan'a bir haller oldu. Burnu büyüdü, bir havalara girdi. Pancarı soranları, kadro soranları azarlıyor. İşçiler pankart açıyor, onları da azarlıyor. Bunlar yetmiyor. CHP'ye laf atmaya kalkıyor. Birisi Başbakan'a desin ki, 'Otur oturduğun yerde. CHP'nin kökü ile uğraşma, yoksa senin kökünle uğraşırlar.' Bizim kökümüz Gazi Mustafa Kemal Atatürk ve Kuvayı Milliye... 
     Başbakan'a bir haller oldu, bu bir hastalık. Hani bir insana birden, çok büyük para çıkar, ne oldum delisi olur, ruh sağlığı bozulur ya. Çok parayı taşımak da büyük iktidarı taşımak da güçtür. Gazeteler emrinde Aman beyefendiyi nasıl hoş tutarız diye. Ne yapacaklarını bilmiyorlar, aleyhinde yazanlar bir işaretle susturuluyor. Küçük büyük dağları ben yarattım diyor. Sonra da CHP'ye sataşıyor. Dur, işte orada dur. Bu bir hastalık ama bunun doktoru da, ilacı da var. Doktoru millet, ilacı seçim, reçetesi de oy. 28 Mart'ta yazıverin reçeteyi, tedavi ediverin bu havalara girenleri.'' 
     
     ''BAŞI DİK DOLAŞSIN, EĞİLMESİN...'' 

     İktidarın kendi çıkarlarını korumak için kanunlar çıkardığını savunan Baykal, bu yanlış uygulamanın ülkeyi huzursuzluğa ve bölünmeye götürebileceğini söyledi. 
     Başbakan'ın maaşının azlığı konusunda yaptığı açıklamaları da eleştiren Baykal, ''Sayın Başbakan'ın, maaşının azlığı nedeniyle işadamlarının peşine düşmesini içime sindiremiyorum. Türkiye Cumhuriyeti Devleti'nin Başbakanı namerde muhtaç olmadan yaşamalıdır. Eğer gerçekten maaşı azsa, tamamlayalım. Ne istiyorsa getirsin meclise, gereğini yapalım. Yeter ki başı dik dolaşsın, kimsenin önünde diz çökmesin'' diye konuştu. 
     Baykal, geçtiğimiz yıl TBMM'de görüşülen 1 Mart tezkeresi sırasında CHP'ye karşı medya ve işadamları tarafından büyük saldırılar gerçekleştirildiğini, ancak CHP'nin buna direnerek Türkiye'yi tarihi bir yanlıştan kurtardığını söyledi. Baykal, ''Bunun şanı şerefi, seçip yolladığınız milletvekillerinindir. Bunun asıl şerefi, onları oraya yollayan milletindir'' dedi. 
     Suriye'de bir etnik savaş başladığını ve bunun Irak'taki parçalanmanın komşu ülkelere yansıması olarak değerlendirilmesi gerektiğini ifade eden Baykal, ''Etnik siyaset yapanların peşine düşenlere sakın izin vermeyin. Etnik yüzde 3.5 oyun peşine düşenlere müsaade etmeyin. Bunlar bizim de kapımızı çaldılar ama biz hayır dedik ve Türkiye'nin bölünmesine alet olmayız dedik'' diye konuştu. 
     Baykal, Bilecik'teki konuşmasını Kıbrıs'taki gelişmelerle ilgili değerlendirmelerle tamamlarken, bu konuda gelinen noktanın ''çok tatsız'' olduğunu ifade etti. Baykal, ''İktidar sözcülerinin sesleri solukları çıkmıyor. Bu konuda gerçekleri yazanlara sansür uygulanıyor. Bu çok tehlikeli bir gidiştir. İleride, Deniz Baykal buraya gelip bunları söylemişti dersiniz. Onun için oylarınızı bölmeyin, olmayacak duaya amin demeyin. Bilecik'e ve Atatürk'e sahip çıkın'' diye konuştu. 
     
     NOTLAR 

     Bilecik'e helikopterle gelen Baykal'ı karşılamak üzere şehir stadyumuna giden parti otobüsü çamura saplandı, otobüs belediyenin kepçeleri ile çamurdan çıkarıldı. 
     Miting meydanına gelen vatandaşlara, parti otobüsünden, ''Aman dikkatli olun, aramızda uygun olmayan insanlar var. Cebinize dikkat edin. Emniyet uyardı'' diye anons yapıldı. 
     Baykal, daha sonra Bilecik'ten helikopterle, ikinci açık hava toplantısını yapacağı Bartın'a hareket etti. 
     
</TEXT>
</DOC>
