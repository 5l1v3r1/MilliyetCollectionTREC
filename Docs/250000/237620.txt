<DOC>
<DOCNO> 237620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur29.html </URL>
<DATE> 2004/05/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Batman'daki patlama... Esnaflar Kokudan tinercilerin bile haberi vardı'' 
</HEADLINE>
<TEXT>

     Batman Toptancılar Sitesi esnafları, buradaki gaz sızıntısından ''tinercilerin bile haberinin olduğunu'' iddia ettiler. 
     Toptancılar Sitesi'nde gaz sızıntısının yol açtığı bildirilen patlamalarla ilgili çalışmalar sürdürülüyor. Patlamalarda işyerleri hasar gören esnaflardan Şakir Aydın ve Turgut Obut, işyerlerinin bodrum katındaki gaz sızıntısından hemen hemen herkesin haberi olduğunu söylediler. 
     Yaklaşık bir yıl önce bir mahalli gazetede petrol sızıntısı olduğuna dair haber yayınlanması üzerine Toptancılar Sitesi Derneği'nce Valiliğe müracaatta bulunulduğunu kaydeden Aydın ve Obut, başvuru üzerine Sanayi Ticaret İl Müdürlüğü yetkililerinin Toptancılar Sitesi'ne gelerek inceleme yaptıklarını ve bodrumlarda nedeni belirlenemeyen ''ağır kokulu sızıntı'' olduğuna ilişkin rapor hazırladıklarını kaydettiler. 
     Daha sonra herhangi bir çalışmanın yapılmadığını anlatan Aydın ve Obut, gaz sızıntısının yol açtığı kokudan tinercilerin de haberi olduğunu belirterek şöyle konuştular 
     ''Kokudan tinercilerin bile haberi vardı. Tinerciler kokudan yararlanmak için esnafların eşyalarını taşımalarına yardım ederlerdi. Tinercilerin esnafların eşyalarını taşımalarındaki tek amaçları bodrum katına inerek kokuyu alıp kafa bulmaktı. Tinerci bile gaz kokusundan haberdardı, ama bir şey yapılmadı.'' Aydın, babasının vefatı nedeniyle olay gecesi işyerini açmadığını ve bu sayede kendisiyle birlikte 5 işçinin kurtulduğunu kaydetti. 
     
</TEXT>
</DOC>
