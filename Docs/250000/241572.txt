<DOC>
<DOCNO> 241572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/spor/bbas.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjeviç'ten tam isabet 
</HEADLINE>
<TEXT>


12 Dev Adam'ın başına geçen "kurt" lakaplı ünlü Yugoslav antrenör, hayatının son coachluk dönemi için en iyi tercihi yaptığını söyledi. Bogdan Tanjeviç, "Böyle bir takımı yönetmeyi kim istemez ki" dedi 

GÖKHAN TÜRE 


'Gurur duymalıyım' 
A MİLLİ Basketbol Takımı'nın yeni coachu Bogdan Tanjeviç, göreve gelir gelmez ilk röportajını Milliyet'e verdi. Işık saçan 57 yaşındaki "Kurt" lakablı çalıştırıcı, "Hayatımın son coachluk dönemini, başında olmaktan onur ve gurur duyabileceğim bir takımda yaşamak istedim. Türkiye'yi bu yüzden seçtim. 57 yaşındayım ve daha da yaşlandığımda, geride gururla hatırlayabileceğim şeyler bırakmış olmayı tercih ettim. doğru tercih yaptığımdan hiç şüphem yok" diye konuştu. 

Sabır istiyor 
AKDENİZ ülkelerinin tamamında göze çarpan "erken konuşma" ve "sabırsızlığın" Türkiye'de de hakim olduğunu ifade eden Tanjeviç, şöyle devam etti "Hedefleri adım adım koyarak, geleceğe yönelik planlar yapmalıyız. Örneğin herkes 2005 Avrupa Şampiyonası'nda Türk Milli Takımı'nın şampiyon olup, olamayacağından bahsediyor. Önce elemelerdeki rakiplerimize saygı duymamız gerekir. Ancak bu engeli aştıktan sonra şampiyonada neler yapabileceğimizden bahsedebiliriz." 

'Hep savaştım' 
AY - Yıldızlı ekibin genç ve son derece yetenekli oyunculardan kurulu olduğunu tekrarlayan Tanjeviç, "Her coach, böyle bir takımın başında olmayı hayal eder. Zaten böyle olmasa burada ne işim var " yorumunu yaptı. Oyunculara da mesaj gönderen Yugoslav hoca, "Ben, coachluk hayatım boyunca hep zirve için savaş verdim, vereceğim. Çekişmeler, küfürleşmeler, kavgalar olur. Ama önemli olan takım olmaktır. Sadece birlikte idman yapıp, maç oynamak yeterli olmaz" dedi. 

Tanjeviç'e tepki 

TÜRK basketbol antrenörleri, Milli Takım'ın başına Bogdan Tanjeviç'in getirilmesine tepki gösterdiler. Antrenörler, bir Türk ismin daha başarılı olacağını ileri sürdüler, yine de Tanjeviç'e destek olacaklarını açıkladılar. 

Başkan'a kınama 

İSTANBULSPOR Basketbol Kulübü Başkanı Hüsnü Terek, Federasyon Başkanı Turgay Demirel'i, özerklikle ilgili bilgilendirme toplantısına katılan temsilcilerine hakaret ettiği gerekçesiyle kınadı. Terek, temsilci Mahmut Kulein'in, Demirel tarafından salondan çıkarıldığını hatırlattı ve haklarını arayacaklarını söyledi. 

Beşiktaş-Ülker 

BASKETBOL Ligi yarı final serisinin ikinci maçında Beşiktaş ile Ülkerspor, bugün karşı karşıya gelecek. BJK Süleyman Seba Spor Salonu'ndaki maç 19.00'da başlayacak. 2 - 0 önde bulunan Ülker galip gelirse finale çıkacak. 



</TEXT>
</DOC>
