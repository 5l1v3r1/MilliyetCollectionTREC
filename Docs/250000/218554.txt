<DOC>
<DOCNO> 218554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo18.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, Gençlerbirliği maçına eksiksiz çıkacak... 
</HEADLINE>
<TEXT>

     Futbolcu eksiği olmayan Konyaspor, zorlu rakip Gençlerbirliği ile yarın yapacağı maçta galibiyeti hedefliyor. 
     Konyaspor Kulübü Futbol Şube Sorumlusu ve Basın Sözcüsü İbrahim Kaplan, geçen hafta İstanbul'da yüksek bir futbol kalitesine ulaştıklarını, ancak şansızlıklar nedeniyle Galatasaray'a yenildiklerini söyledi. 
     Konyaspor'un Süper Lig'de mücadele eden ekipler arasında en iyi futbol oynayan takımlardan biri olduğunu savunan Kaplan, ''UEFA Kupası 3. tur ilk maçında Parma'yı deplasmanda yenen Gençlerbirliği'nde de moraller en üst düzeyde. Ancak biz de kalitemizi oynadığımız futbolla gösterdik. Sakat ya da cezalı oyuncumuz yok. Gençlerbirliği karşısına galibiyet için çıkacağız'' dedi. 
     Konyaspor'un sezon başında kendisine hedef olarak ligi ilk 10 takım arasında bitirmeyi koyduğunu anımsatan Kaplan, ''Tüm hazırlıklarımızı tamamlayarak maç saatini beklemeye başladık. Yeşil-beyazlı taraftarlardan da maça gelerek takıma destek vermelerini istiyoruz'' diye konuştu. 
     
</TEXT>
</DOC>
