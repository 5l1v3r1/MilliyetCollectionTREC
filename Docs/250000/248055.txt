<DOC>
<DOCNO> 248055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/soneko06.html </URL>
<DATE> 2004/06/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Asgari ücreti belirlemek için ikinci toplantı bugün 
</HEADLINE>
<TEXT>

     Asgari Ücret Tespit Komisyonu, 1 temmuz 2004'ten itibaren geçerli olacak asgari ücreti belirlemek üzere bugün ikinci kez toplanacak. Çalışma ve Sosyal Güvenlik Bakanlığı'ndaki toplantı, saat 14.00'te başlayacak. 
     Toplantıda, yeni asgari ücretin belirlenmesinde baz oluşturacak Hazine Müsteşarlığı, Devlet İstatistik Enstitüsü DİE ve Devlet Planlama Teşkilatı'ndan gelecek raporlar değerlendirilecek. 
     Komisyon, 5'i işçi, 5'i işveren, 5'i de hükümet temsilcisi olmak üzere, toplam 15 üyeden oluşuyor. Komisyonda, işçi kesimini Türk-İş, işveren kesimini ise TİSK temsil ediyor. 
     
     İşçi sendikasının talepleri 

     Türk-İş, asgari ücretin belirlenmesinde çalışan işçi ile birlikte dört kişilik ailenin esas alınmasını, belirlenen tutarın işçinin elinenet şekilde ödenmesini, asgari ücretin kademeli olarak vergi dışı bırakılmasını, asgari ücretin belirlenmesinde DİE'nin rakamlarının dikkate alınmasını ve belirlenecek ücretin en düşük memur maaşı düzeyinde olmasını talep ediyor. 
     TİSK ise asgari ücret belirlenirken sadece işçinin kendisinin dikkate alınmasını, asgari ücretteki yaş ayrımının 20 yaş ve üstü olmasını, toplu iş sözleşmesi uygulanan ve uygulanmayan işyerleri için farklı asgari ücret belirlenmesini, sigorta primine esas kazancın alt sınırının asgari ücrete eşitlenmesini istiyor. 
     Asgari ücret, 16 yaşından büyük işçiler için halen brüt 423 milyon, net 303 milyon 79 bin 500 lira olarak uygulanıyor. 

     
</TEXT>
</DOC>
