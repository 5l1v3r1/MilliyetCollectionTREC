<DOC>
<DOCNO> 227904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun61.html </URL>
<DATE> 2004/04/02/ </DATE>
<TIME> 23.26 </TIME>
<AUTHOR>  </AUTHOR>
<HEADLINE>
Denktaş "Annan planı,olduğu şekliyle kabul edilemez" 
</HEADLINE>
<TEXT>

     
     "1.Annan Planı'nda ne istendiyse, 5. Annan Planı'nda da aynı şeyler isteniyor" 
     KKTC Cumhurbaşkanı Rauf Denktaş, ''Annan Planı ne kadar iyileştirilmiş olursa olsun, olduğu şekliyle kalırsa kabul edilemeyeceğini'' söyledi. 
     Cumhurbaşkanı Denktaş, KKTC'den yayın yapan Avrasya Radyo Televizyonu'nda ART yayınlanan ''Kamuoyu'' programında, 1. Annan Planı'nda ne istendiyse 5. Annan Planı'nda da aynı şeylerin istendiğini belirterek, ''Benim görüşlerim aynıdır. Bu plan, olduğu şekliyle kabul edilemez'' dedi. 
     İsviçre görüşmelerinin, ''Türkiye'nin 'Ben varım, hala devam edebilirim' demesi, Yunanistan'ın geri çekilmesi ve Rumların 'hayır olmaz' demesi açısından diplomatik başarı olduğunu'' kaydeden Denktaş, şöyle devam etti 
     ''Ama sen bu başarıyı niçin kullanacaksın. Planı kabul ettirmek için, referandumda 'evet' dedirtmek için kullanacaksan, o zaman bu plana, diğer açıdan bakan, egemenlik açısından, derogasyonların kalıcı olup olmadığı açısından, Türk askerinin Ada'da devam edip etmeyeceği açısından bakan bizler için başarı sayılmaz.'' Denktaş, Annan Planı'nda istedikleri eşit egemenliğin olmadığını, iki kesimliliğin sulandırıldığını, koruyucu tedbirlerin ve yer değiştirecekler için rehabilitasyon programının olmadığını söyledi. 
     Avrupa Birliği'nin Kıbrıs konusunda kandırıldığını ve yanlış bir kararla Güney Kıbrıs'ı üyeliğe aldığını ifade eden Denktaş, AB'nin bu yanlışını anlayarak, şimdi bütün Kıbrıs'ı istediğini, bu nedenle her şeyin 1 Mayıs takvimine yetiştirilmeye çalışıldığını ve kendilerine akıl almaz baskılar yapıldığını kaydetti. 
     Rauf Denktaş, dünyanın hiçbir yerinde böyle bir şey görülmediğini, referandumlarda tek sorunun sorulduğunu, ancak 24 Nisan'da yapılacak referandumda ''Anlaşmayı kabul ediyor musunuz, eklerini kabul ediyor musunuz, yasalarını kabul ediyor musunuz, iki tarafın anayasasını ve müşterek devletin anayasasını kabul ediyor musunuz ve bütün bunların neticesinde AB'ye de girmeyi istiyor musunuz '' diye iç içe geçmiş sorular sorulacağını anlattı. 
     Yasal açıdan bunun yapılamayacağını ve Avrupa'da bir Avrupalı'ya bunun yapılamayacağını ifade eden Denktaş, ''Mümkün değil, isyan çıkar. Burada bize yapıyorlar'' dedi. 
     
     Annan'ın istediği taahhütler 
     Cumhurbaşkanı Denktaş, bir soru üzerine, BM Genel Sekreteri Kofi Annan'ın 9 Nisan'a kadar garantör ülkelerden istediği taahhütlerin verilmemesi halinde referanduma gidilmeyeceğini söyledi. 
     Türkiye'nin bu imzayı verebilmesi için Meclis'ten yetki alması gerekebileceğini kaydeden Denktaş, şunları söyledi. 
     ''1960 anlaşmalarını değiştirecek olan, Türkiye'nin 'tanırım' dediği ve bunca yıl tanıdığı ve kurtuluşu için de şehitler verdiği bir devleti ortadan kaldıracak olan bir anlaşmayı Meclis'ten yetkisiz imzalayabilirler mi, imzalayamazlar mı, ben Türk kanunlarını bilmediğim için bir şey söyleyemem.'' Denktaş, başka bir soruya karşılık, Kıbrıs konusunun görüşüleceği Türkiye Büyük Millet Meclisi Genel Kurulu'nda konuşma yapması için resmi bir davet alması halinde gitmenin kendisi için görev olduğunu da belirtti. 
     
</TEXT>
</DOC>
