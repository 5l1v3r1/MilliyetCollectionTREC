<DOC>
<DOCNO> 238749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun08.html </URL>
<DATE> 2004/05/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD radyo ve televizyonlarında otosansür... 
</HEADLINE>
<TEXT>

     ABD'de yayın yapan televizyon ve radyoların artık yaygın şekilde otosansür uyguladıkları bildirildi. 
     New York Times gazetesinin haberine göre, televizyonlar gerektiğinde canlı yayınları bile sansürleyecek teknolojiler ve uzmanlara sahip, pek çok radyo, Elton John'dan Rolling Stones'a müzisyen ve müzik grubunun şarkılarını bile sansürlemek durumunda kalıyor. 
     Kongreden geçen, kasıt olmasa dahi müstehcen ya da ahlaka aykırı yayın yapmanın cezalandırılmasını, hatta yayın organının yayın hakkının iptalini öngören yasadan sonra, radyo ve televizyon yayıncılarının otosansür yapmaktan başka seçeneğinin kalmadığı belirtildi. 
     Chicago, Los Angeles ve New York'ta yayın yapan 16 televizyon ve 27 radyo istasyonu bulunan Emmis Communications şirketinin başkanı Jeff Smulyan, '' Artık yayıncılar aşırı dikkatli mi diye soruyorsanız, cevabım evet'' dedi. 
     Bu konudaki standartların henüz belli olmadığını da söyleyen Smulyan, radyo ve televizyon kanallarının en az iki uzman istihdam ederek, bu kişileri, canlı yayınlar dahil olmak üzere hukuken sorun yaratabilecek kısımların seyirciler tarafından izlenmeden ya da duyulmadan iptal edilmesinden sorumlu tuttuklarını kaydetti. 
     Teknolojik olarak canlı yayının seyirci ya da dinleyiciye ulaşımının birkaç saniye geciktirilebildiği ve bu sürede uygun olmayan kısımların sansürlenebildiği ifade edildi. 
     İşlerin bu noktaya gelmesine şarkıcı Janet Jackson'ın Super Bowl'un devre arasında yaptığı şov sırasında sağ göğsünü milyonlarca seyircinin önünde göstermesinin sebep olduğu, bunun Cumhuriyetçi yönetime uzun zamandır aradığı bir fırsatı verdiği yorumu yapıldı. 
     
</TEXT>
</DOC>
