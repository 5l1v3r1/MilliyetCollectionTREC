<DOC>
<DOCNO> 226473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/spor/aspo.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
THOMAS AF DİLEDİ 
</HEADLINE>
<TEXT>

   Hırvat oyuncu, hırsının kurbanı olduğunu söyledi, "Bana verilecek her türlü cezaya razıyım. Tüm camiadan özür diliyorum. Bu formayı ölünceye kadar saklayacağım" dedi 
      YUSUF DURSUN 

   
   'Kendime çok kızdım' 
   ADANASPOR maçında oyundan alındıktan sonra yere attığı forma ile gündeme oturan Fenerbahçe'nin Hırvat yıldızı Tomas içini MİLLİYET'E döktü. Futbol hayatında ilk kez böyle bir tepki verdiğini söyleyen tecrübeli oyuncu, "Hırsımın kurbanı oldum. Golü yedikten sonra kendime ve arkadaşlarıma çok kızdım. Daha sonra hocam beni kenara çekince sanki tek suçlu benmişim gibi hissettim" diye konuştu. 
   
   'Evet hatalıyım' 
   KARŞILAŞMANIN tansiyonu yüzünden istem dışı bir hareket yaptığını belirten Hırvat oyuncu, "Daha sonra düşününce hatalı davrandığımı anladım. Bu camianın başı Başkan Aziz Yıldırım ve de taraftar. Onların verecekleri her türlü cezaya razıyım. Ancak şunu herkesin bilmesi gerekir ne yaptıysam Fenerbahçe seyircisi ve Sarı - Lacivertli forma için yaptım. Çünkü o taraftar herşeyi hakediyor" ifadesini kullandı. 
   
   'Takımı ateşledi' 
   HERKESTEN özür dileyen Tomas, "Ayrıca benim bu davranışım takımı ateşledi ve belki şampiyonluğu getirecek. Fenerbahçe'yi çok seviyorum. Yaptıklarım için üzgünüm. İnanın bu formayı ölünceye kadar saklayacağım" dedi. İdari menajer Volkan Ballı da Hırvat oyuncuya sahip çıktı, "Hem teknik heyet, hem de arkadaşları her zaman Tomas'ın yanında olacaktır. Hareketi yanlıştı ancak affedildi" diye konuştu. 
   
   Ama ipi çekildi    Sezon sonu gidiyor 
   YÖNETİM, Tomas'ı sezon sonunda kesinlikle göndermeye karar verdi. Takımın zarar görmemesi için ligin bitmesini beklemeyi kararlaştıran Sarı-Lacivertliler, camianın ve taraftarın büyük öfkesini çeken Hırvat futbolcuyu kesinlikle affetmeyecek. Daum'dan da bu konuda rapor istenecek. 
   
   Ceza verilmeyecek 
   ALMAN hocanın şu aşamada Tomas'a ceza verilmesine sıcak bakmadığı ve bu oyuncuya kalan yedi maçta ihtiyacı olduğunu yönetime ilettiği öğrenildi. Daum'un, Hırvatistan ile Türkiye arasında oynanacak özel maç öncesi futbolcusuyla bir araya gelerek özel bir görüşme yapacağı belirtildi. 
   
   
</TEXT>
</DOC>
