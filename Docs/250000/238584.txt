<DOC>
<DOCNO> 238584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko09.html </URL>
<DATE> 2004/05/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
ATO Başkanı Aygün Türkiye tıbbi cihaz mezarlığına dönecek... 
</HEADLINE>
<TEXT>

     Ankara Ticaret Odası ATO Başkanı Sinan Aygün, SSK tarafından 12 Mayıs'ta yapılacağı açıklanan radyoloji ve görüntüleme tetkikleri hizmet ihalesinin gereksiz ve israfa yolaçacak mahiyette olduğu gerekçesiyle iptalini istedi. 
     İptal istemi ve gerekçeleri konusunda Başbakan Recep Tayyip Erdoğan ve Çalışma Sosyal Güvenlik Bakanı Murat Başeskioğlu'na birer mektup yazan Aygün, bu ihalenin yapılması halinde Türkiye'nin tıbbi görüntüleme cihazları mezarlığına dönüşeceğini söyledi. 
     Aygün, konuyla ilgili yaptığı yazılı açıklamada da, SSK hastanelerinin bugüne kadar tıbbi görüntüleme tetkikleri hizmetini kendi belirlediği fiyatlardan özel kuruluşlardan aldığını, bu kuruluşların ise ilgili cihazlara çok ciddi yatırımlar yaptığını vurguladı. 
     Söz konusu ihale ile yeni olmak kaydıyla SSK hastanelerinde radyoloji ve görüntüleme tetkikleri kurulacağını hatırlatan Aygün, bu durumda ikinci el cihazların çöpe gideceğini ifade etti. 
     Sadece İstanbul'da İngiltere ve Kanada'dan daha fazla cihaz olduğunu ve SSK ihalesi sonrası bir çok özel kuruluşun kapanacağını kaydeden ATO Başkanı, açıklamasında daha sonra şu görüşlere yer verdi 
     ''SSK, ne yapmak istiyor anlamış değilim. Bütün bildiğim, yabancı firmalar ellerini ovuşturuyor. SSK yıllardan beri bu hizmeti istediği fiyatlardan dışarıdan temin ediyor. Şimdi deniyor ki, Gelin bu cihazları yeni olmak kaydıyla hastanelerimize kurun. Hizmeti buradan verin. 
     Kurun demek kolay. Yatırımcı bu ihaleyi aldığı zaman gidip yurtdışından yeni makina alacak. Oysa Türkiye'de ihtiyaç fazlası cihaz var. SSK yatırımcıyı neden ihtiyaç fazlası olan bir maldan yeni bir alım yaptırmak zorunda bırakıyor Özel sektör zaten milyonlarca dolar yatırım yapmış. Şimdi bu israf değil de nedir Bu ülkenin parasına da, girişimcisine de, çalışanına da yazık. Serbest ticaret ayaklar altına alınıyor. Girişimciliğin önü kesiliyor. Yanlıştan biran önce dönülmeli ve bu ihale iptal edilmelidir.'' Aygün, ihalenin mutlaka yapılmak istenmesi halinde, kapasite ve yaş kotası konması önerisinde de bulundu ve ''Türkiye'nin ihtiyaç fazlası malları alma lüksü olamaz. İthalat zaten patlamış, bunu tetiklemenin kimseye faydası yok. Bu ülke böyle battı'' dedi. 
     
</TEXT>
</DOC>
