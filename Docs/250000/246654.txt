<DOC>
<DOCNO> 246654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas09.html </URL>
<DATE> 2004/06/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türk kadına "madonna usulü" zayıflama... 
</HEADLINE>
<TEXT>

     Madonna, Hugh Grant, Liz Hurley, Julia Roberts gibi ünlülerin formlarını borçlu olduğu pilates Başkent'e taşındı. Özellikle Türk kadınlarının ''sorunlu bölgelerini'' inceltmeye yardımcı spor, sırt kaslarını da güçlendiriyor. 
     Tüm dünyada Hollywood ünlüleri, sporcular, işadamları ve hatta kraliyet ailesi mensuplarının bile benimsediği pilates, tüm vücudu çalıştıran bir ''sihirli değnek''. 
     Başkent'te Sanat Akademi'de uygulanan pilates derslerini Devlet Opera ve Balesi eski Başkoreografı, Balet Fahrettin Güven veriyor. Bale figürlerini de pilates ile bütünleştiren Güven, böylece kendi özel tekniğini yarattı. Büyük ilgi gören derslere katılanların sayısı giderek artarken, özellikle gününü masa başında çalışarak geçiren iş kadınları seansları kaçırmıyor. 
     
     ''TÜRK KADINLARI İÇİN BİREBİR'' 
     Güven, AA muhabirinin sorularını yanıtlarken, pilatesin bütün kas gruplarını, özellikle de sırt, bel ve kalça bölgelerini çalıştırdığını söyledi. 
     ''Beden kontrolü ve alıştırma'' olarak adlandırılabilecek pilatesin özellikle Türk kadınları için birebir olduğunu dile getiren Güven, ''Türk kadınlarının basen bölgesi genelde geniş olduğu için sorunludur. Bu spor, kalça bölgesini çalıştırdığı ve buradaki yağları yaktığından Türk kadınları için birebir'' dedi. 
     Pilates derslerini vermeden önce yurtdışından getirilen CD'ler aracılığıyla bu sporun tekniğini gördüğünü, daha sonra bu tekniği bale figürleriyle harmanladığını anlatan Güven, ''Özellikle sabahtan akşama kadar büroda çalışan iş kadınları, çok memnun kaldıklarını söyledi. Bel ve sırt ağrıları büyük ölçüde azalmış. Bu da sevindirici'' diye konuştu. 
     
     TEKNİĞİN BABASI PILATES 
     Pilates tekniğine ismini veren Joseph Pilates, 1880'de Düsseldorf'ta dünyaya geldi. 
     Astım ve romatizmayla boğuşan ve çelimsiz bir çocuk olan Pilates, genç yaşta kayak ve jimnastikle ilgilenerek vücudunu geliştirdi. 1912'de İngiltere'de sirk cambazı, boksör ve dedektiflere kendini koruma dersleri veren Pilates, Birinci Dünya Savaşı döneminde düşman ilan edilerek Lancaster bölgesinde kampa alındı. 
     Kampta hastabakıcılık yapan ve burada kendi tekniğini geliştiren Pilates, burada askerlere tekniğini öğretti. İngiltere'de 1918'de pekçok kişinin ölümüne neden olan grip salgınından Pilates'in kampındakiler etkilenmeyince uyguladığı teknik ön plana çıktı. Savaştan sonra Almanya'da metodunu geliştirmeye devam eden ve şehir polislerine öğreten Pilates, 1926'da ABD'ye göç etti ve stüdyosunu açtı. Graham, Balanchine gibi ünlü dansçıların da öğrencileri arasında yer aldığı Pilates'in yöntemi giderek yaygınlaştı. 
     21. yüzyılda hala gözde olan pilates, Madonna, Hugh Grant, Britney Spears, Julia Roberts gibi ünlüler tarafından benimsendi. Güçlü bir vücut yaratmayı hedefleyen pilates, 30-40 temel hareketle tüm vücut için kondisyon sağlıyor. 
     
</TEXT>
</DOC>
