<DOC>
<DOCNO> 237432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun27.html </URL>
<DATE> 2004/05/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Le Monde AB, Rumları üye yaparak kendi ilkelerini çiğnedi 
</HEADLINE>
<TEXT>

     Fransa'da yayınlanan Le Monde gazetesi, ''Kıbrıs sorunu çözülmeden Rum kesiminin tam üyeliğe kabul edilmesiyle AB'nin kendi ilkelerine de aykırı hareket ettiğini'' yazdı. 
     Le Monde gazetesinin Brüksel Büro Şefi Arnaud Leparmentier tarafından kaleme alınan makalede, AB liderlerinin, Kıbrıs sorunu çözülmeden Rum kesiminin üyeliğini kabul ederek ayrıcalık yaptıkları belirtildi ve AB'nin bu kararla kendi prensiplerinden de geri adım attığı kaydedildi. 
     
     TÜRKİYE HAYAL EDİLEMEYECEK GELİŞMELER SAĞLADI 

     Türkiye'nin üyeliğiyle ilgili gelişmelere atıfta bulunulan makalede, ''AB liderlerinin, 1999 yılında Türkiye'nin adaylığını resmen kabul etmelerinden sonra Türkiye'nin hayal edilemeyecek gelişmeler sağladığı'' kaydedildi. 
     ''Avrupa kıtasının İslam ve batı arasında bir medeniyetler çatışmasına karşı çıkmak istediği'' belirtilen makalede, ''Bu stratejinin de ortaya bir fatura çıkardığı'' ifade edildi. 
     Makalede, birlik anayasasını hazırlamakla yükümlü Avrupa Konvansiyonu Başkanı eski Fransa cumhurbaşkanı Valery Giscard d'Estaing'in ''Türkiye'nin üyeliği, AB'nin sonu olur'' açıklaması hatırlatılarak, ''Genişlemeyle birlikte, Türkiye olsa da, olmasa da AB'nin şimdiden ruhu değişti'' denildi. 
     Le Monde, bir Fransız diplomatın, ''Son genişlemeyle Avrupa federal devleti, Avrupa birleşik devletleri hedefleri de öldü. Avrupa'nın gerçek tarihi tablosu bu muydu '' yorumuna yer verdi. 
     
</TEXT>
</DOC>
