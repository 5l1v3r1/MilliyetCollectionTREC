<DOC>
<DOCNO> 213797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/guncel/gun03.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı çocuklara Türkiye'de tedavi 
</HEADLINE>
<TEXT>

   Tedavileri Irak'ta mümkün olmayan 12 çocuğun Türkiye'ye getirilmesi kararlaştırıldı 
      ŞEYHMUS ÇAKAN Diyarbakır 
   
   Irak'tan refakatçileriyle birlikte Türkiye'ye gelen 12 hasta çocuk Diyarbakır'da misafir edildi. DSİ Misafirhanesi'nde dinlenen çocukların yanlarında bulunan Saddam Hüseyin adlı genç, "İran - Irak Savaşı'nda savaştım. Şu an özgürlüğün tadını çıkarıyorum" dedi. En kısa sürede adını değiştirmek istediğini anlatan Saddam Hüseyin, diktatörlük rejiminden kurtulmanın tadını çıkardıklarını söyledi. AKP Balıkesir Milletvekili Turan Çömez, Irak'a daha önce yaptıkları gezi sırasında Irak Kızılayı ve Sağlık Bakanlığı ile yaptıkları görüşmeler sonucu, tedavileri Irak'ta mümkün olmayan 12 çocuğun Türkiye'ye getirilmesinin kararlaştırıldığını söyledi. Türkiye'ye gelmekten memnun olduklarını belirten hasta çocuklar da, "Yıllardır yaşadığımız bu kronik rahatsızlıklardan belki artık kurtuluruz" diye konuştu. 
   
   
   
</TEXT>
</DOC>
