<DOC>
<DOCNO> 247882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur33.html </URL>
<DATE> 2004/06/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
"Fırat Delibaş çetesi" davası... Seren Serengil gözyaşlarını tutamadı... 
</HEADLINE>
<TEXT>

     Çeşitli suçlardan sabıkalı kişileri çevresinde toplayarak ''çıkar amaçlı suç örgütü kurduğu'' iddia edilen Fırat Delibaş ile bu örgüte üye oldukları öne sürülen 38 kişinin yargılanmasına devam edildi. 
     İstanbul 5 No'lu DGM'deki duruşmaya, Fırat Delibaş ile ''Cengiz İmren'' olarak tanınan sanatçı Salih İmren'in de aralarında bulunduğu tutuklu 39 sanık katıldı. 
     Duruşma başladığı sırada bazı sanıklar, salonda izleyici olarak bulunan Organize Suçlar Şube Müdürlüğü'nde görevli polis memurlarının dışarıya çıkartılmasını istediler. Bunun üzerine 2 polis memuru salondan ayrıldı. 
     Duruşmada söz alan Fırat Delibaş ve Salih İmren, suçsuz olduklarını savunarak, tahliye talebinde bulundular. 
     Çıkar amaçlı suç örgütünde ''Hanımağa'' olarak tanındığı iddia edilen Sevgi Özöcal da, dul bir kadın olduğunu, hemşehrisi Delibaş'ın kendisini korumak, maddi ve manevi destek vermek amacıyla evine geldiğini söyledi. 
     Fırat Delibaş'ın korumalığını yaptığı iddia edilen Efraim Yücel de, ''10 yıllık polis memuruyum. Korumalık yaptığım iddia edilen tarihlerde Erzurum'da görevliydim. Suçlamaları kabul etmiyorum'' dedi. 
     Tutuklu diğer sanıklar Aynur Safsin, Fatma Sesçakal ve Funda Öngör de, tahliye talebinde bulundular. 
     Tutuklu sanıklardan Funda Öngör'ün tahliyesine, diğer tutuklu sanıkların bu hallerinin devamına karar veren mahkeme heyeti, duruşmayı erteledi. 
     
     SERENGİL'DEN MAHKEMEYE TEPKİ... 
     Duruşma salonunda izleyici olarak bulunan sanatçı Seren Serengil, eşi Salih İmren'in tahliye edilmemesine tepki göstererek, mahkeme heyetine yönelik ''Bu adam sanatçı... Nasıl böyle bir şey yapıyorsunuz '' dedi. 
     Serengil, duruşmanın 14 Eylül 2004 tarihine ertelenmesine de çok geç olduğunu söyleyerek, tepki gösterdi. 
     Duruşma boyunca morali bozuk görünen ve eşinin tahliye edilmemesi üzerine gözyaşlarını tutamayan Serengil'i görüntülemek isteyen basın mensuplarına, İstanbul DGM bahçesindeki sanık yakınları tepki gösterdi. Basın mensuplarına saldırmak isteyen kişilerden birinin elinde, keser olduğu görüldü. 
     Bazı sanıklar da cezaevi aracına götürülürken İstanbul DGM bahçesinde bulunan Organize Suçlar Şube Müdürlüğü'nde görevli polislere küfrettiler. 
     Sanıklar, kendilerini görüntüleyen basın mensuplarına da tepki gösterdiler. 
     
     İDDİANAMEDEN 
     İstanbul DGM Cumhuriyet Başsavcılığı'nca hazırlanan iddianamede, Fırat Delibaş'ın, değişik suçlardan sabıkalı Diyarbakırlı kişileri çevresinde toplayarak kendi liderliğinde ''çıkar amaçlı suç örgütü kurduğu'' iddia ediliyor. 
     Özellikle Beyoğlu civarında faaliyet gösteren örgüt üyelerinin, ticaret yapan kişileri, fuhuş yapan kadınları ve yaşı küçük çocukları tehdit, baskı, cebir veya şiddet uygulayarak sindirdikleri öne sürülen iddianamede, sanıkların eylem ve faaliyetlerinde özellikle ''Fırat Delibaş'ın adamları olduklarını'' vurguladıkları anlatılıyor. 
     Delibaş'ın, örgütün içinde ''Hanımağa'' olarak tanınan Sevgi Özöcal'ın evinde toplanarak görüşmeler yaptığı belirtilen iddianamede, sanatçı Salih İmren'in de kaset çalışmaları sırasında müştekilerden Burak Söğütoğlu ile para konusunda ihtilafa düşünce Delibaş'tan yardım istediği öne sürülüyor. 
     Delibaş'ın çeşitli suçlardan 41 ile 89 yıl arasında ağır hapis cezasına çarptırılması istenen iddianamede, diğer 38 sanığın da 1.5 ile 46 yıl arasında değişen çeşitli ağır hapis cezalarına çarptırılmaları talep ediliyor. 
     
</TEXT>
</DOC>
