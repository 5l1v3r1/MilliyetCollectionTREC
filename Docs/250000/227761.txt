<DOC>
<DOCNO> 227761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/ekonomi/eko08.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fabrikayı sattım, babam küstü' 
</HEADLINE>
<TEXT>

   Üniversite öğrencilerine deneyimlerini anlatan Koç Holding Şeref Başkanı Rahmi Koç, "Bir fabrikayı sattım diye babam bana küstü" dedi 
      
   Koç Holding Şeref Başkanı Rahmi Koç, "Bankacılıkta geç kaldık. Tabii böyle olunca atı alan Üsküdar'ı geçiyor" dedi. Rahmi Koç, bir fabrikayı sattığı için babası Vehbi Koç'un kendisine küstüğünü anlattı. 
   Koç Üniversitesi Nişantaşı Yerleşkesi'nde 'Başarılı Olmanın Sırları' konulu bir konferans veren Rahmi Koç, öğrencilere deneyimlerini aktardı. Rahmi Koç, bir soru üzerine, Ankara'da bir oksijen fabrikasını sattığını, ancak babası Vehbi Koç'un şirkete büyük emek verdiği için kendisine küstüğünü ve satıştan sonra 15 yıl o şirketi izlettirdiğini anlattı. 
   
   'Ölemiyorsunuz' 
   Bir öğrencinin, 'Girdiğiniz ya da girmediğiniz işler için pişman olduğunuz oldu mu ' şeklindeki sorusu yanıtlarken de "Böyle işler var. Mesela bankacılık... Yapı Kredi, Akbank, Garanti kurulurken girmedik, çok sonra girdik. Tabii atı alan Üsküdar'ı geçiyor" dedi. 
   Koç, bir öğrencinin, 'Zenginlerin her istediğine ulaşabilmesinin nasıl bir duygu olduğunu' sorması üzerine de şöyle konuştu "İnsanlar bir takım elbise giyer, üç öğün yemek yer. Zaman gelir yemekleri kesmek zorunda kalırsınız. Zenginliğiniz bankada durur, milletin çenesini yorar. Zengin olunca ölemiyorsunuz da. O kadar iyi bakıyorlar ki, adamı süründürüyorlar." 
   
   
</TEXT>
</DOC>
