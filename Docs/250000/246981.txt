<DOC>
<DOCNO> 246981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas21.html </URL>
<DATE> 2004/06/10/ </DATE>
<TIME> 18.59 </TIME>
<AUTHOR>  </AUTHOR>
<HEADLINE>
Kaçırma olayı 1,5 ay önce planlanmış... 
</HEADLINE>
<TEXT>

     Isparta'da 8 yaşındaki çocuğun fidye için kaçırılması ve daha sonra boğularak öldürülmesi olayıyla ilgili yakalanan liseli dört zanlı, emniyetteki sorgularının ardından adliyeye sevk edildi. 
     Isparta Emniyet Müdürlüğü Çocuk Şube Müdürlüğü'nde saat 17.00'da ifadelerinin alınması tamamlanan T.K, T.G, M.A.G ve M.A.S, sağlık kontrollerinin ardından adliyeye çıkarıldı. Cumhuriyet Savcısı tarafından ifadeleri alınmaya başlanan dört gençten T.K, adliye binasına girişte sürekli yüzünü gizledi. 
     Bu arada, Önleyici Hizmet Şube Müdürlüğü'ne bağlı ekiplerce, zanlı gençlerin adliyeye sevki sırasında geniş güvenlik önlemleri alındı. 
     
     OLAYI PLANLAMIŞ 
     Emniyet yetkililerinden alınan bilgiye göre, amcasının oğlu Ömer Faruk K.'yı fidye için kaçırmakla ve olayı organize etmekle suçlanan 16 yaşındaki genç kız T.K'nın ifadesinde, kaçırma olayını 1.5 ay önce planladığını söylediği öğrenildi. 
     Yetkililer, T.K'nın bazı akrabaları ile ilgili şiddet iddialarında da bulunduğunu belirterek, olayı, aileye karşı duyduğu kin nedeniyle yaptığını anlattığını bildirdiler. 
     
     OKUL MÜDÜRÜNÜN AÇIKLAMASI 
     Gençlerin adliyeye sevki öncesinde gazetecilere açıklamada bulunan Milli Piyango Anadolu Lisesi Müdürü Fahri Yorgancılar da zanlı T.K'nın kendi okullarında öğrenci olmadığını bildirdi. 
     Müdür Yorgancılar, zanlılardan T.G'nın kendi okullarında öğrenim gördüğünü bildirerek, bu öğrenciyle ilgili şunları söyledi 
     ''T.G. bazı sıkıntıları olan bir öğrenciydi. Asabiydi. Davranışları kısmen aykırıydı. Daha çok kendisine zarar veren içine kapanık bir yapısı vardı. Ailesini bu konularda uyardık. Babası da zaten emekli öğretmen.'' Yorgancılar, zanlı gençlerden M.A.S'nin babasının Isparta Emniyet Müdürlüğü'nde görevli polis memuru olduğunu, M.A.G'nin de amca çocukları olduğunu kaydetti. 
     
</TEXT>
</DOC>
