<DOC>
<DOCNO> 200629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo08.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İspanya'ya gitti... 
</HEADLINE>
<TEXT>

     Avrupa Şampiyonlar Ligi'ndeki son maçını Real Sociedad ile çarşamba günü yapacak Galatasaray, İspanya'ya gitti. 
     Atatürk Havalimanı'nda gazetecilerin sorularını yanıtlayan Galatasaray Kulübü Başkanı Özhan Canaydın, İstanbulspor yenilgisinin ardından önemli bir maça gidildiğinin hatırlatılması üzerine, ''Kazanmaya giderken, kaybedilenlerden bahsetmememiz lazım'' dedi. 
     Canaydın, Almanya'daki Juventus karşılaşması gibi güzel bir oyun sergileyeceklerine ve Galatasaray'ın hedefine varacağına inancını da yineleyerek, ''İspanya'da seyirci desteği olmayabilir, ama Galatasaray takımı tecrübesiyle onu da atlatacaktır. İyi netice alacağımıza inanıyorum'' diye konuştu. 
     Free Bird Havayolları'na ait özel uçakla Fransa'nın Biarritz kentine hareket eden Galatasaray kafilesinin oradan San Sebastian'a geçeceği bildirildi. 
     
     PRATES, VOLKAN VE BATİSTA KAFİLEDE 
     Galatasaray'da, sakatlıkları bulunan Baliç ve Lukunku, cezalı olan Ayhan, statü gereği oynayamayan Bratu, Şampiyonlar Ligi kadrosunda yer almayan Murat Erdoğan ve Ömer, İspanya'ya götürülmüyor. Teknik Direktör Fatih Terim, sakatlıktan yeni kurtulan Volkan Arslan, medyada bir gece kulübünde sabahladığı şeklinde haberleri yer alan Batista ve Juventus maçının ilk yarısında oyundan çıkarması sonrası İstanbulspor karşılaşmasında kadroya almadığı Prates'i kafileye dahil etti. 
     Galatasaray'ın 21 kişilik İspanya kafilesinde şu futbolcular yer alıyor 
     Aykut Erçetin, Aly Faryd Mondragon, Bülent Korkmaz, Orhan Ak, Frank De Boer, Arif Erdem, Berkant Göktan, Joao Batista, Ümit Karan, Hakan Şükür, Hasan Şaş, Cihan Haspolatlı, Volkan Arslan, Ovidiu Petre, Abdullah Ercan, Cesar Prates, Gabriel Tamas, Sabri Sarıoğlu, Hakan Ünsal, Ergün Penbe, Suat Usta. 
     Galatasaray, yarın yerel saatle 18.00'de son çalışmasını karşılaşmanın da oynanacağı Anoeta Stadı'nda gerçekleştirecek. 
     
</TEXT>
</DOC>
