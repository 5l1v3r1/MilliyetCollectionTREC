<DOC>
<DOCNO> 224258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo11.html </URL>
<DATE> 2004/03/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Çaykur Rizespor Hedefimiz lig sonunda ilk 10 takım arasına girmek 
</HEADLINE>
<TEXT>

     Çaykur Rizespor Genel Sekreteri Yılmaz Zehiroğlu, hedeflerinin, lig sonunda ilk 10 takım arasına girmek olduğunu söyledi. 
     Zehiroğlu, AA muhabirine yaptığı açıklamada, dün oynadıkları Galatasaray maçında çok iyi mücadele ederek, 3 puanın sahibi olduklarını belirterek, ''Çaykur Rizespor'un kümede kalma mücadelesi verecek takım olmadığını her zaman söylüyoruz. Maça Kürşat, Victoria ve Serkan gibi, cezalı 3 oyuncumuzdan yoksun çıktık. Bunların yerine oynayan diğer futbolcularımız onları aratmadı'' dedi. 
     Futbolcuların, bütün güçlerini ortaya koyarak, deplasmanda oynamalarına rağmen Galatasaray karşısında çok iyi performans gösterdiklerini ifade eden Zehiroğlu, ''Hepsini kutluyorum. 7 haftadır oynadığımız güzel futbolumuzun karşılığını, 5 maçta aldık. Kaybettiğimiz Trabzonspor ve Gaziantep maçlarında ise iyi oynamamıza rağmen kazanamadık'' diye konuştu. 
     Zehiroğlu, böyle oynamaya devam ettikleri takdirde, kolay kolay maç kaybetmeyeceklerini vurgulayarak, şunları söyledi 
     ''Topladığımız 30 puanla biraz olsun rahatladık. Geriye, 8 maçımız kaldı. Hepsini de yine final havasında oynayacağız. Hedefimiz, lig sonunda ilk 10 takım arasına girmek. Bunu da başaracak güce sahibiz. Bu maçı geride bırakarak, cumartesi günü kendi sahamızda oynayacağımız Gençlerbirliği maçının hazırlıklarına yarından itibaren başlayacağız.'' 
     
</TEXT>
</DOC>
