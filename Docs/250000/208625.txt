<DOC>
<DOCNO> 208625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo06.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rijkaard Rüştü'yü bırakmam 
</HEADLINE>
<TEXT>

     FC Barcelona takımının Teknik Direktörü Frank Rijkaard, kaleci Rüştü Reçber'in sezon sonuna kadar takımda kalacağını söyledi. 
     İspanyol basınına açıklama yapan Rijkaard, ''Rüştü ile konuştum ve durumu açıkladım, beni anladı. Kesinlikle sezon sonuna kadar bizimle kalacak'' dedi. 
     Marca gazetesi ise Hollandalı teknik adamın basın toplantısındaki sözlerini aktarırken Rijkaard'ın Rüştü ile konuşmasında tercüman Atilla Rişvanoğlu'nun bulunmadığını belirtip, ''Rijkaard, İspanyolca'dan tamamiyle anlamayan Rüştü'ye nasıl durumu net olarak açıklayabilir '' diye sordu. 
     Bu arada Barcelona'da normalde lig maçlarında Victor Valdes, kupa maçlarında Rüştü'nün kaleyi koruması gerekirken, Türk kalecinin ligdeki Celta Vigo ve Racing maçlarında yediği hatalı gollerden dolayı Rijkaard'ın bu akşam Levante ile oynanacak Kraliyet Kupası rövanş maçında Valdes'i oynatmayı tercih ettiği bildirildi. İstatistiklerde, bugün 22. yaşgününü kutlayan Valdes'in bu sezon 21. maçına çıkacağı ve şimdiye kadar toplam 21 gol yediği görüldü. 
     Öte yandan La Lega'daki diğer Türk temsilcilerinden Real Sociedad'ta oynayan Nihat Kahveci, Real Madrid karşısında alınan galibiyet sonrasında takımın daha çok forma girdiğini ifade etti. Nihat, ''Her gün daha iyiye gidiyoruz. Son 2 maçta 2 önemli galibiyet aldık. Her hafta bir final maçı oynayacağız'' dedi. 
     La Lega'da ara verilmeden başlanacak sezonun 2. yarısının ilk maçında Real Sociedad 18 Ocak pazar günü kendi sahasında Tayfun Korkut'un takımı Espanyol ile karşılaşacak. 
     
</TEXT>
</DOC>
