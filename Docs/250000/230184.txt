<DOC>
<DOCNO> 230184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko02.html </URL>
<DATE> 2004/04/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Eski TÜGSAŞ yöneticilerine dava .. 
</HEADLINE>
<TEXT>

     Ankara Cumhuriyet Başsavcılığı, eski Türkiye Gübre Sanayi A.Ş TÜGSAŞ Yönetim Kurulu Başkanı Mustafa Çağlayan'ın da aralarında bulunduğu 5 yönetici hakkında, ''görevlerini kötüye kullandıkları'' iddiasıyla dava açtı. 
     Ankara Cumhuriyet Başsavcısı Hüseyin Boyrazoğlu tarafından ağır ceza mahkemesine açılan davanın iddianamesinde, TÜGSAŞ'daki ''yolsuzluk'' iddialarına ilişkin Başbakanlık Teftiş Kurulu Başkanlığı'nca yapılan inceleme sonunda hazırlanan rapora yer verildi. 
     İddianamede, ön inceleme raporunda, ''Türkiye Gübre Sanayi A.Ş tarafından ithal edilen gübrenin normalde Samsun Limanı'na boşaltılarak ihtiyacı olan illere dağıtılması gerektiği halde, Bunker arızası gerekçe gösterilerek 1999-2000 yıllarında İskenderun ve Taşucu limanlarına boşaltım yapıldığı, bu nedenle Şimşekli firmasının kayrıldığına'' yer verildiği kaydedildi. 
     Sanıkların, bu işlemin kurumun zararına değil menfaatine olduğuna ilişkin savunmalarının gerçeği yansıtmadığı öne sürülen iddianamede, eski TÜGSAŞ Yönetim Kurulu Başkanı Mustafa Çağlayan, eski Genel Müdür ve Yönetim Kurulu Üyesi Hasan Şahin Cengiz, eski Yönetim Kurulu Üyeleri Mete Eskigün, Ali Aslan Hatipoğlu ve Mehmet Sevmen hakkında, Türk Ceza Kanunu'nun ''görevi kötüye kullanma'' hükmünü içeren 240. maddesi uyarınca 1'er yıldan 3'er yıla kadar hapis istendi. 
     
</TEXT>
</DOC>
