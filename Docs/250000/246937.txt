<DOC>
<DOCNO> 246937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur22.html </URL>
<DATE> 2004/06/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yeşilay, Kayseri'de mezuniyet balolarına savaş açtı .. 
</HEADLINE>
<TEXT>

     Yeşilay Kayseri Şube Başkanı Ertuğrul Uyanık, lise öğrencilerinin, başta alkol olmak üzere birçok zararlı alışkanlıkla tanışmaya vesile olan mezuniyet balolarına itibar etmemelerini istedi. 
     Uyanık, düzenlediği basın toplantısında, gençlere değer veren ve onları iyi yetiştiren milletlerin geleceklerini garantiye alacaklarını söyledi. 
     Sigara, alkol, uyuşturucu ve kumarın her yaşın olduğu gibi gençliğin de en büyük düşmanı olduğuna işaret eden Uyanık, şöyle devam etti 
     ''Özellikle alkol, uyuşturucu ve kumar, gençliğimizin ahlaki ve insani değerlerini hızla aşındırmakta, ortaya milletinin değerlerine yabancı, tüketici, bencil, hayatı sadece eğlence ve zevkten ibaret gören bir gençlik çıkmaktadır. Gençliğimizi bu büyük belalardan korumak için anayasamız devlete koruma görevi vermiştir. Bu göreve rağmen geçmiş yıllarda mezuniyet gecelerinde başta alkol tüketimi olmak üzere birçok rezaletler yaşanıyordu. Hükümetin ve Milli Eğitim Bakanlığı'nın bu tür yanlışlıklara izin vermemesi üzerine artık okul adına mezuniyet geceleri düzenlenmemektedir.'' Buna rağmen düğün salonları ve eğlence yerleri kiralanarak mezuniyet geceleri düzenlendiğine dikkati çeken Uyanık, şöyle devam etti 
     ''Öğrencilerimizin, yanlış eğilimli gençlerin düzenlediği, başta alkol olmak üzere, birçok zararlı alışkanlıkla tanışmaya vesile olan mezuniyet balolarına itibar etmemelerini istiyoruz. Anne babalara da mezuniyet gecelerinde mutlaka çocuklarının yanında bulunmalarını tavsiye ediyoruz. Düğün salonu ve eğlence yerlerinin sahiplerinin kanun ve yönetmelikler gereği 18 yaşından küçüklere alkol servisi yapmalarının yasak olduğunu hatırlatıyoruz. Emniyet teşkilatımızın bu konuda gösterdiği hassasiyete teşekkür ediyoruz ancak, özellikle bu hafta eğlence yerlerini daha sıkı bir şekilde denetlemelerini istiyoruz.'' 
     
</TEXT>
</DOC>
