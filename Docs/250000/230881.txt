<DOC>
<DOCNO> 230881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun27.html </URL>
<DATE> 2004/04/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Frankfurter gazetesi tanıttı İşte Antalyalı Almanlar... 
</HEADLINE>
<TEXT>

     Almanya'da yayımlanan Frankfurter Allgemeine gazetesi, Antalya bölgesinde yerleşik Almanları tanıttı. 
     Gazetenin ''Emeklilik için mavi denize'' başlığıyla verdiği haberde, Antalya ve çevresinde yaşayan çoğu emekli Almanların Türkiye'de yaşamaktan çok mutlu oldukları, hatta birçoğunun bu yörede gömülmek istediği belirtildi. 
     Almanların bir kilisenin yanı sıra çocuklarının eğitimi için bir okul açılmasını istedikleri kaydedilen haberde, Nesrin adlı bir kadınla evli olan, Türkçe konuşan ve Müslüman olan Peter Kaiser'in yaşantısına yer verildi. 
     Haberde, Kaiser'in köşe yazarlığı yaptığı, İstanbul'daki bir şirketle ortaklığı olduğu ve ''antalya.de'' adlı internet sayfasında Türkiye hakkında faydalı bilgiler verdiği ifade edildi. 
     Kaiser, yörede çok fazla otel yapılmasını ve bazı satıcıların turistleri kandırmalarını eleştirerek, ''Ben buradaki insanlara her zaman şunu söylüyorum Misafirperverliğinizle dünya çapında tanınıyorsunuz, ancak turistleri kandırmaya çalışarak bunu bozuyorsunuz. Buraya neden milyonlarca insan geliyor diye sormayın, neden yüzde 40'ı yeniden gelmiyor diye sorun'' şeklinde konuştuğu bildirildi. 
     Peter Brandt adlı diğer bir emekli de, Antalya ve çevresinde yaşayan Almanların çoğunun vasat insanlar olmadıklarını, yörede bir insanın sahip olmak istediği her şeyin bulunduğunu söyledi. Brandt, ''Buradaki insanların zihniyeti hoşuma gidiyor. Almanlar gibi asık suratlı değiller. Uydu aracılığıyla Almanya'daki haberleri dinlediğimde, burada olduğuma seviniyorum'' diye konuştu. 
     
</TEXT>
</DOC>
