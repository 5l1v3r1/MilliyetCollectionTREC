<DOC>
<DOCNO> 248084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy01.html </URL>
<DATE> 2004/06/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bahçeli by-pass ameliyatı oldu... 
</HEADLINE>
<TEXT>

     MHP Genel Başkanı Devlet Bahçeli'nin, by-pass ameliyatı olduğu bildirildi. 
     Alınan bilgiye göre, dört damarında tıkanıklık bulunan Bahçeli, Atatürk Eğitim ve Araştırma Hastanesi'nde ameliyata alındı. 
     Bahçeli'nin ameliyatının başarıyla tamamlandığı ve yoğun bakıma alındığı öğrenildi. 
     Bahçeli, geçen ay Güven Hastanesi'ndeki kontroller sonrası anjiyo olmuştu. 
     Bu arada, Ülkü Ocakları Başkanı Ali Şan Satılmış, Atatürk Eğitim ve Araştırma Hastanesi'ne gelişinde, gazetecilerin sorusu üzerine, Bahçeli'nin ameliyat olduğunu, bir sorunun bulunmadığını söyledi. 
     
     DURUMU ÇOK İYİ 

     Eski Sağlık Bakanı Osman Durmuş, ameliyat olan MHP Genel Başkanı Devlet Bahçeli'nin sağlık durumunun iyi olduğunu belirterek, ''Endişe edilecek bir durum yok'' dedi. 
     Durmuş, Atatürk Eğitim ve Araştırma Hastanesi'nde ameliyat olan Bahçeli'yi ziyaret etti. Devlet Bahçeli'nin sağlık durumu hakkında gazetecilere bilgi veren Durmuş, Bahçeli'nin periyodik muayeneleri sırasında ortaya çıkan bulguların, konsültan hekimleri tarafından değerlendirildiğini söyledi. 
     Muhtemel riskleri azaltmak amacıyla Bahçeli'ye koroner by-pass önerildiğini söyleyen Durmuş, Bahçeli'nin de onayıyla, saat 17.30 itibarıyla başarılı bir ameliyat gerçekleştirildiğini söyledi. 
     Durmuş, ''Halen bulguları stabil olan Genel Başkanımızın sağlık durumu iyidir. Endişe edilecek bir durum yoktur'' dedi. 
     Bu arada, Bahçeli'nin hastanede yattığını öğrenen çok sayıda partili hastaneye geldi. 
     Eşi Aysel İzgi ile hastaneye gelen eski TBMM Başkanı Ömer İzgi de çıkışta gazetecilere yaptığı açıklamada, Bahçeli'nin sağlık durumunun iyi olduğunu ifade etti. İzgi, Bahçeli'nin rahatsız olduğunu bildiğini, ancak ameliyatı televizyonlardan öğrendiğini kaydetti. 
     MHP Genel Muhasibi Ümit Şafak da MHP Genel Başkanı Devlet Bahçeli'nin başarılı bir operasyon geçirdiğini ve sağlık durumunun ''çok iyi'' olduğunu söyledi. 
     Şafak, MHP Genel Başkanı Bahçeli'nin ameliyat olduğu Atatürk Eğitim ve Araştırma Hastanesi'ni ziyaret etti. 
     Ziyaretin ardından gazetecilere açıklamada bulunan Ümit Şafak, Bahçeli'nin gündüz saatlerinde bir operasyon geçirdiğini belirtti. 
     Şafak, Bahçeli'nin genel sağlık durumunun ''çok iyi'' olduğunu kaydetti. 
     Bahçeli'nin yoğun bakımda bulunduğunu yarın odasına çıkarılacağını bildiren Şafak, ameliyatın önceden planlandığını ve hastaneye randevulu olarak gelindiğini anlattı. 
     
</TEXT>
</DOC>
