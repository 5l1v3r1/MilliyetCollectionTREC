<DOC>
<DOCNO> 236391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/yaksoy.html </URL>
<DATE> 2004/05/01/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Ses 
</HEADLINE>
<TEXT>



Kalemi elime alınca öyle bir yazı yazmalıyım ki, ses getirsin diye içimden geçirdim. Zaten bütün yazarların gönlünden geçen bir arzudur bu. Ama gel gör ki, diğer yazarlar daha evvel davranıp böyle bir şansı bırakmamışlar. Mesela Beşiktaş başkanı istifa etmekle çok iyi yapmış. Böylece artık tribün terörüne "dur" denilecekmiş. Ve tabii küfürlerin sonu da gelecekmiş. "Ne olur geri dön" diyenler de var. Bir diğeri, VİP'tekileri tutuklamak gerektiğini yazıyor. İşte şok bir yazı. Esasında küfreden 500 taraftar Beşiktaş'ı temsil etmiyormuş. Onun için olayı büyütmemek gerekiyormuş. Lucescu'yu da kızdırmışlar. Ama "bu adamdan bıktık, gitsin artık" diyenler çoğunlukta. Yolcu imiş. Ama nerede o eski Lucescu'yu yere göğe sığdıramayanlar 
Daum ise her nasıl olmuşsa, elindeki sihirbaz değneğiyle mucizeler yaratmış. Bu yazılar evvelce Lucescu için yapılan değerlendirmelere benziyor. Trabzonspor'un gelecek haftalardaki rakiplerine baskılar yapılıyormuş. Şampiyonluk yolunda ayak oyunları senaryolarının sayısı çok fazla. Sizin anlayacağınız garp cephesinde öyle ses getirebilecek entellektüel, aktüel bir konu bırakmamışlar. Düşünüyorum da geriye bakınca evvelki yıllarda bu yukarıdakilere benzeyen yazıları bir aşağıya bir yukarıya hep yazmadık mı Demek ki bu toplumda geçmişte ne oluyorsa gelecekte de o oluyor. Öyle değişen bir şey yok. Tevekkeli büyüklerimiz canları sıkılınca boşuna "böyle gelmiş, böyle gider" dememişler. Onun için ses getirmekten vazgeçmek lazım. 


</TEXT>
</DOC>
