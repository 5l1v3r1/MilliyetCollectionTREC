<DOC>
<DOCNO> 239252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/spor/spo06.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Jeton yeni düştü 
</HEADLINE>
<TEXT>


Trabzonspor'un sahasını kapattıktan sonra telefon talimatıyla cezayı paraya çeviren PFDK, Galatasaray'a seyircisiz, Bursa'ya kapama cezası vererek geç de olsa talimatları uyguladı 

HABER YORUM CEMAL ERSEN 


Profesyonel Futbol Disiplin Kurulu'ndan, sahasını kapattığı Trabzonspor'a verdiği cezanın "telefon talimatıyla" değiştirilmesine "sert tepki" geldi Kurul bu kez "kendi talimatına" sadık kaldı ve Galatasaray'a seyircisiz, Bursaspor'a ise saha kapatma cezası vererek kamuoyunda yeni tartışmaların yaşanmasına neden oldu. 

En ağır ceza 
Futbol Federasyonu Başkanı Haluk Ulusoy'un geçen hafta Disiplin ve Tahkim kurullarından memnun olmadığını açıklamasının ardından, Profesyonel Futbol Disiplin Kurulu yaptığı ilk toplantıda İstanbulspor maçında hakem Mustafa Çulcu'nun kötü ve küfürlü tezahürat nedeniyle yaptırdığı 1 ve 2 numaralı anonsa karşın, eylem devam ettiği gerekçesiyle Galatasaray'a seyircisiz oynama ve 2.5 milyar lira para cezası verdi. Raporlar çerçevesinde asgari saha kapatma cezası alması gereken Sarı - Kırmızılı kulübe, daha ağır bir yaptırım olan seyircisiz oynama cezası veren kurul, görev süresinin bitmesine 10 gün kala kamuoyunun, Trabzonspor maçıyla ilgili verdiği ilk kapatma cezasının neden arkasında durmadığı sorusunu da gündeme getirdi 

Bursa yanılttı 
Disiplin Kurulu'nun dün aldığı ikinci karar ise Bursaspor'a verdiği saha kapatma cezası oldu. Hakem Cüneyt Çakır'ın raporunda sadece 3 numaralı anonsun yaptırıldığı yazmasına karşın, gözlemciler Zihni Aksoy ve Seydi Karakuş'un saha içi ve soyunma odası koridorlarında yaşanan olayları yazması, Disiplin Kurulu'nun bir kez daha "talimat hükümlerini" yerine getirerek, Yeşil - Beyazlı kulübe saha kapatma cezası vermesine yol açtı. Kurul ayrıca 1 milyar lira da para cezası öngörürken, federasyonun kolladığı iddia edilen Bursaspor'un sahasının kapatılmasının zor olduğu görüşünü savunanları da yanıltmış oldu 

Gözler Tahkim'de 
Her türlü baskıdan ve yönlendirmeden uzak kalması gereken Profesyonel Futbol Disiplin Kurulu'nun dün örnek gösterilecek nitelikteki kararlarına, iki kulübün de Tahkim Kurulu yoluyla itiraz etme hakkı doğdu. Bursa ekibi de dün bu yolu kullanarak cezaya itiraz etti. Bu kez gözler Federasyon Başkanı Ulusoy ve Devlet Bakanı Mehmet Ali Şahin tarafından eleştirilere maruz kalan Tahkim'e çevrilecek. Eski Milli Takımlar Teknik Direktörü Şenol Güneş'in tazminat itirazını reddedip, 75 bin dolarlık depozitosunu irat kaydettiği için, Bakan Şahin'in tepki gösterdiği Tahkim Kurulu'nun, itirazlar hakkında bugün toplanıp karar vermesi bekleniyor. 
Telefon talimatıyla Trabzonspor'un cezasını para cezasına çevirmek yerine "istifa etmeyi" düşünmeyen PFDK'nın dünkü toplantısında aldığı "cesur" kararların, Tahkim Kurulu'na örnek olup olmayacağı da kısa bir süre içinde netleşecek. 


</TEXT>
</DOC>
