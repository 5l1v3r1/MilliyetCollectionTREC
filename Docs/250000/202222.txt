<DOC>
<DOCNO> 202222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun58.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC seçimleri... Milletvekillerinin yarısı değişti... 
</HEADLINE>
<TEXT>

     KKTC Cumhuriyet Meclisi'nin dünkü seçimle yenilenen üyeleri, birçok yeni özelliği de beraberinde getirdi. Ancak seçmenlerin sağ ve sol partiler arasında eşit ortaya çıkan tercihi gibi, milletvekillerinin yarısı da aynı kaldı. 
     Türk Ajansı-Kıbrıs'ın TAK değerlendirmesine göre, Cumhuriyet Meclisi'nde görev yapan 48 milletvekilinin yarısı değişti. 2'si boş bulunan 50 sandalyeli mecliste son dönemde görev yapan milletvekillerinin 9'u yeniden aday olmadı, 15'i seçilemedi. 
     1998'in Aralık ayında yapılan genel seçimlerde milletvekili olan Ahmet Elbasan'ın ölümünden, Sümer Aygın'ın da Girne belediye başkanı seçilmesinden dolayı son dönemde 48 olan milletvekili sayısı, dünkü seçimle yeniden 50'ye çıktı. 
     Geçen dönem de görev yapan ve yeniden milletvekili seçilen isimler şöyle 
     ''Derviş Eroğlu, İrsen Küçük, Tahsin Ertuğruloğlu, Hasan Taçoy, Mehmet Bayram, Salih Miroğlu, Türkay Tokel, Hüseyin Avkıran Alanlı, Hüseyin Özgürgün, Serdar Denktaş, Mustafa Arabacıoğlu, Ahmet Kaşif, Hatice Faydalı, Ünal Üstel, Hüseyin Öztoprak, Mustafa Akıncı, Hüseyin Angolemli, Tahsin Mertekçi, Mehmet Ali Talat, Kadri Fellahoğlu, Ferdi Sabit Soyer, Sonay Adem, Fatma Ekenoğlu, Gülboy Beydağlı.'' Son dönemde Ulusal Birlik Partisi UBP milletvekili olan 19 kişiden 9'u, Demokrat Parti DP milletvekili olan 13 kişiden 6'sı, 5 Cumhuriyetçi Türk Partisi CTP milletvekilinin tümü, Barış ve Demokrasi Hareketi BDH üyesi 5 milletvekilinden 3'ü yeniden seçildi. 
     Seçim yarışına yeniden girip de kazanamayan isimler ise şunlar 
     ''UBP'den Vehbi Zeki Serter Meclis Başkanı , İlkay Kamil Milli Eğitim ve Kültür Bakanı , Savaş Atakan, Derviş Çobanoğlu, Ersoy İnce, İlker Nevzat, Süha Türköz DP'den Salih Coşar Ekonomi Bakanı , Tansel Doratlı, Osman İmre, Kemal Havalı Milliyetçi Barış Partisi'nden MBP Ertuğrul Hasipoğlu ve Hasan Hasipoğlu Barış ve Demokrasi Hareketi'nden BDH Gülsen Bozkurt ve Mehmet Emin Karagil.'' 
     
     EN GENÇ VEKİL YILMAZ, EN YAŞLI EROĞLU 
     Cumhuriyet Meclisi'nin en genç milletvekili, UBP İskele Milletvekili Kemal Yılmaz oldu. 1972 doğumlu Yılmaz'ı geçen dönemin en genç vekili, aynı parti ve ilçeden 1970 doğumlu Hüseyin Avkıran Alanlı izliyor. 
     UBP Genel Başkanı Derviş Eroğlu ise milletvekillerinin en yaşlısı unvanına sahip oldu. Eroğlu, 1938 doğumlu. Eroğlu'nu yine 1940 doğumlu UBP'li milletvekili İrsen Küçük izliyor. 
     
     EN GENÇ BAŞKAN SERDAR DENKTAŞ 
     Mecliste temsil edilmeye hak kazanan 4 partinin başkanları arasında en genci, 44 yaşındaki DP Genel Başkanı Serdar Denktaş. 
     Denktaş'ı, 51 yaşındaki CTP-BG lideri Mehmet Ali Talat, 56 yaşındaki BDH lideri Mustafa Akıncı ve 65 yaşıyla meclisin de en yaşlı üyesi olan UBP Genel Başkanı Derviş Eroğlu izliyor. 
     Meclis tablosunda, tıp alanından olanlar yine ağırlıklı yer tutuyor. UBP ve DP birer diş hekimi vekile sahip olurken, 14 tıp doktorundan 6'sı CTP-BG, 4'ü UBP, 3'ü DP ve 1'i de BDH saflarında görev yapacak. 
     
     KADIN ADAYLAR UMDUĞUNU BULAMADI 
     Cumhuriyet Meclisi'nin 50 sandalyesine talip olan 7 partinin 350 adayından 50'sini kadınlar oluşturduğu halde, hedefe ulaşan sadece 3 kadın oldu. 
     UBP Lefkoşa Milletvekili Şerife Ünverdi, DP Gazimağusa Milletvekili Hatice Faydalı ve CTP-BG Güzelyurt Milletvekili Fatma Ekenoğlu ipi göğüslerken, aldığı karar uyarınca tüm ilçelerde birinci sırayı kadın adaylarına veren BDH, hiçbir kadın adayı meclise göndermeyi başaramadı. 
     Bu sonuca göre, mecliste kadınların yine yüzde 6 gibi düşük oranda temsil edileceği ortaya çıktı. Lefkoşa, Gazimağusa ve Güzelyurtlu seçmenler, meclise birer kadın vekil gönderirken, Girne ve İskele'den bu yönde tercih çıkmadı. 
     
</TEXT>
</DOC>
