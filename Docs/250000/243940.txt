<DOC>
<DOCNO> 243940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun10.html </URL>
<DATE> 2004/05/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Vanunu, Sunday Times'e Mossad tarafından yakalanışını anlattı... 
</HEADLINE>
<TEXT>

     İsrail'in nükleer silahlara sahip olduğunu dünyaya duyuran ve 18 yıl cezaevinde kaldıktan sonra geçen ay serbest bırakılan Mordehay Vanunu, İngiliz Sunday Times gazetesine, cezaevinde geçirdiği günleri ve İsrail gizli servisi Mossad tarafından nasıl yakalandığını anlattı. 
     İsrail'in güneyindeki Dimona nükleer santralının eski çalışanlarından Vanunu 50 , Sunday Times'a yaptığı açıklamada, cezaevinde geçirdiği süre için, ''Geçmişinizi unutuyorsunuz. Kafanızdan geçmişe dair tüm anılar siliniyor. Her gün sadece hücrenin duvarlarına bakmak beyninize zarar veriyor'' dedi. 
     Mossad ajanı ''Cindy''ye aşık olup 1986'da Roma'da nasıl ''pusuya düşürüldüğünü'' anlatan Vanunu, Cindy'nin çok güzel sarışın bir Amerikalı olduğunu belirterek, onu Londra'da bir caddeden geçerken gördüğünü ve kim olduğunu, ne iş yaptığını sorarak konuşmaya başladıklarını söyledi. 
     Haberde, Cindy'nin Vanunu'yu Roma'da birkaç gün tatil yapmaya ikna ettiği ve Mossad ajanlarının Vanunu'yu Roma'da uyuşturarak İsrail'e kaçırdığı belirtildi. 
     ''Londra sokaklarında özgürce yürüdükten sonra kendini bir hücrede bulmanın, bir binadan yere çakılmaya benzediğini'' söyleyen Vanunu, ''Çok sinirliyim. Hain değilim. Hiçbir düşmana bilgi vermedim. Casus gibi çalışmadım. Beni cezalandırmak istediklerini hissettim'' diye konuştu. 
     Cezasının 3'te 2'sini tek başına bir hücrede geçiren Vanunu, ''kimseyle konuşamadığını ve yüksek sesle İncil okuma ve dua etme alışkanlığı edindiğini'' belirtti. 
     İngiliz gazeteci Peter Hounam, vatana ihanet suçundan çarptırıldığı 18 yıl hapis cezasını tamamlayarak 21 Nisan'da serbest bırakılan Vanunu ile 1986'da röportaj yapmıştı. Vanunu, İngiliz Sunday Times gazetesinde yayımlanan röportajında, İsrail'in nükleer sırlarını açıklamıştı. 
     Vanunu, cezaevinden çıktıktan sonra ilk röportajında, ''İsrail'in askeri programının gizli detaylarını, ülkesini yeni bir Yahudi soykırımından kurtarmak için açıkladığını'' söylemişti. 
     
</TEXT>
</DOC>
