<DOC>
<DOCNO> 214318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo26.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Fatih ile masaya oturdu 
</HEADLINE>
<TEXT>

     Trabzonspor Yönetim Kurulu, dün Gökdeniz ile görüşmesinin ardından bugün de takım kaptanı Fatih ile sözleşmesinin uzaması konusunda bir görüşme yaptı. 
     Bordo-mavili kulüple gelecek yıl sözleşmesi sona erecek olan Fatih ile görüşme yapan kulüp asbaşkanı Nevzat Şakar, görüşmenin çok olumlu geçtiğini belirtti. 
     Fatih'in Trabzonspor ile sözleşmesinin uzamasından yana olduğunu kaydeden Şakar, ''Fatih, Avrupa'dan çok önemli bir teklif gelmemesi halinde hiçbir yere gitmeyeceğini bize iletti'' dedi. 
     Görüşmelerin yeni başladığını ve şimdilik çok aceleci olmadıklarını belirten Şakar, ''Fatih, istediğimiz zaman sözleşme yapabileceğini söyledi. Sözleşmesi de gelecek sezon sonu bitiyor. Zamanı geldiğinde kağıt üzerinde bir anlaşma yaparız'' diye konuştu. 
     Şakar, Gökdeniz ile Akçaabat Sebatspor maçından sonra tekrar bir görüşme yapacaklarını anımsatarak, ''2 futbolcumuzla yaptığımız görüşmeler olumlu geçti. Kendilerine teşekkür ediyoruz'' diye konuştu. 
     
     KONYASPOR MAÇI 

     Öte yandan Trabzonspor, bu akşam basına kapalı olarak yapacağı çalışma ile Konyaspor maçının hazırlıklarını tamamlayacak. 
     Karadeniz ekibinin, yarınki karşılaşmaya, Petkoviç, D'Haene, Tolga, Erdinç, Volkan, Hüseyin, İbrahim, Romaschenko, Gökdeniz, Fatih ve Mehmet Yılmaz Emre Aygün 11'i ile çıkması bekleniyor. 
     
</TEXT>
</DOC>
