<DOC>
<DOCNO> 201095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun20.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Weston önerilerle geliyor" 
</HEADLINE>
<TEXT>

     Kıbrıs Rum basını, Amerikalıların, Kıbrıs sorununa 1 Mayıs 2004'ten önce çözüm bulunmasına yönelik müzakerelerin yeniden başlaması için çaba harcadıklarını ve bölgeye yeni bir ziyaret planlayan ABD Dışişleri Bakanlığı Kıbrıs Özel Koordinatörü Thomas Weston'un, Kıbrıs'a önerilerle geleceğini yazdı. 
     Amerikalıların, Kıbrıs'taki iki tarafı yeniden müzakere masasına oturtacak önerilerde bulunacağı iddia edilen haberlere göre, Weston, müzakerelerin süratle yeniden başlamasını hedefleyen önerilerle Ada'ya gelecek. 
     Weston'un, KKTC'de seçimlerin yapılacağı 14 Aralık Pazar günü Ankara'da olacağı ve Türk Dışişleri Bakanlığı yetkilileriyle, ağırlıklı olarak KKTC seçim sonuçlarını ele alacağı kaydedildi. Weston Ankara'dan Atina'ya gidecek ve 17 Aralık Çarşamba günü de Kıbrıs Rum kesimine gelerek, Rum yönetimi lideri Tasos Papadopulos ile görüşecek. 
     Simerini gazetesine göre, ''diplomatik kaynaklar'', Weston'un Kıbrıs sorununa ilişkin yeni bir inisiyatif getirmediğini, çünkü ABD'nin, halen BM Genel Sekreteri Kofi Annan'ın planının mevcut olduğu ve çözüm bulunabilmesi için bu planla devam edilmesi gerektiği kanaatinde olduğunu söylediler. Aynı kaynaklar, Weston'un, müzakerelerin ocak ayı içinde yeniden başlamasına yönelik öneriler getireceğinin altını çizdiler. 
     Amerikalıların hedefinin, Kıbrıs'taki iki tarafı müzakere masasına yeniden oturtmak olduğunu yazan gazete, bu hedefleri şöyle açıkladı 
     ''Bu bağlamda ABD 1- taraflardan, Annan planına dair prosedüre devam edecekleri ve müzakerelerin nasıl sonuçlanacağından bağımsız olarak planı Nisan ayına kadar referanduma sunacaklarını taahhüt etmelerini isteyecek. 
     2- Kıbrıs'taki iki tarafın ve Ankara'nın takınacağı tutuma göre, BM Genel Sekreteri'ni, Kıbrıs sorununa yeniden müdahil olmak için koyduğu önşartlar konusunda esnek olmaya ikna etmeye çalışacak.'' 
     Gazeteye göre, Rum lider Tasos Papadopulos da, KKTC'deki seçimlerin hemen ardından BM Genel Sekreteri Kofi Annan'a görüşmeleri başlatması yönünde talepte bulunacak. Gazete, Papadopulos'un, Annan planını Nisan'da referanduma sunma taraftarı olmadığını da yazdı. 
     Bu arada, Papadopulos, Rum siyasi parti başkanlarıyla dün ayrı ayrı görüştü. Görüşmelerin odak noktasını, KKTC'deki seçimler ve seçimlerin ertesi günü Kıbrıs sorununda muhtemel gelişmeler, 12-13 Aralık'ta Brüksel'de yapılacak AB zirvesine Papadopulos'un katılımı, Avrupa Parlamentosu seçimleri ve Avrupa Parlamentosu'nda temsiliyet gibi konular oluşturdu. 
     
</TEXT>
</DOC>
