<DOC>
<DOCNO> 226163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sontur03.html </URL>
<DATE> 2004/03/27/ </DATE>
<TIME> 05.50 </TIME>
<AUTHOR>  </AUTHOR>
<HEADLINE>
Güngören'de ''bayrak asmak'' için silahlı kavga 1 ölü, 4 yaralı 
</HEADLINE>
<TEXT>

     Güngören'de AK Parti Seçim İrtibat Bürosu önünde çıkan kavgada, ilk belirlemelere göre 1 kişi öldü, 4 kişi de yaralandı. Güngören Soğanlı Mareşal Çakmak Mahallesi Can sokakta bulunan AK Parti Seçim İrtibat Bürosu önünde AK Partili bir grup ile başka bir grup arasında kavga çıktı. ''Bayrak asma'' yüzünden çıktığı iddia edilen kavgada, silahla vurulan 1 kişi öldü, 4 kişi yaralandı. 
     AKP ve MHP'li yetkililer birbirlerini suçlarken Emniyet Müdürü'nün yaptığı açıklamada iki grubun da silahlı olduğu ve çatışmaya girdikleri belirtildi. 
     
     YARALILARIN KİMLİKLERİ 

     Olaya ilişkin soruşturmayı sürdüren polis yetkilileri, silahlı kavgada vücutlarının çeşitli yerlerinden yaralananların AK Parti Mareşal Çakmak Mahallesi Seçim İrtibat Bürosu çalışanı Recep Sönmez, MHP'li Özgür Özal, Adnan Şahbaz ve Fazlı Gündüz ile Vedat Unsuz olduğunu saptadı. 
     Özgür Özal, Özel Güngören Hastanesi'nde, Adnan Şahbaz ve Fazlı Gündüz İstanbul Üniversitesi İstanbul Tıp Fakültesi Hastanesi'nde tedavi altına alınırken, olayda hafif yaralanan Vedat Unsuz ise ayakta tedavi gördükten sonra taburcu edildi. 
     Silahlı kavgada ölen AK Parti Mareşal Çakmak Mahallesi Başkanı Adem Eraslan'ın cesedi, Özel Ömür Hastanesi morgunda bulunuyor. 
     
     AKP MHP'LİLER BÜROMUZU TARADI 

     AK Parti Güngören İlçe Başkanı Abdullah Başcı, Mareşal Çakmak Mahallesi Seçim İrtibat Bürosu'na yapılan saldırıda 1 partilinin öldüğünü, 1 partilinin de yaralandığı bildirdi. 
     Başcı, olaya ilişkin A.A muhabirine yaptığı açıklamada, Güngören Soğanlı'daki Mareşal Çakmak Mahallesi Can Sokak'ta bulunan seçim irtibat bürosunun silahla taranmasına ilişkin şunları söyledi 
     ''Bu sabaha karşı saat 03.30 sıralarında 2 araçla seçim irtibat bürosuna gelen MHP'liler, içeri girerek silahla taramaya başlıyorlar. Olayda, partimizin Mareşal Çakmak Mahallesi Başkanı Adem Eraslan hayatını kaybetti. Seçim irtibat bürosunda çalışan Recep Köse ise yaralandı. 
     Onlardan da yaralıların olduğu söyleniyor. Kendi kendilerini de vurmuşlar. Nasıl vurdular bilmiyoruz. Şu an olaya polis ve cumhuriyet savcılığı el koydu. 
     İrtibat büromuza yapılan saldırıyı şiddetle kınıyoruz.'' Abdullah Başcı, silahlı saldırının yapıldığı saatte seçim irtibat bürolarında 10'a yakın partili olduğunu kaydetti. 
     Olay yerinde 32 adet boş kovan ve 1 adet Baretta marka tabanca bulunduğu kaydedildi. 
     
     MHP'NİN GÜNGÖREN BELEDİYE BAŞKAN ADAYI'NIN YORUMU... 

     Bu arada, MHP'nin Güngören Belediye Başkan Adayı Mehmet Fatih Uygun, hastaye gelerek Adnan Şahbaz'ın sağlık durumu hakkında bilgi aldı. 
     Uygun, basın mensuplarının soruları üzerine, ''Bizim arkadaşlarımız evlerine giderken grubun saldırısına uğrarlar'' dedi. 
     ''MHP'li grubun AK Parti Seçim İrtibat Bürosu'na saldırıda bulunduğu'' yolundaki iddiaların hatırlatılması üzerine de Uygun, ''Buna göre, saldırıya giden ekipten 4 kişi yaralı. Oradan 1 kişi yaralı...'' diye konuştu. 
     Aynı zamanda avukat olduğunu vurgulayan Uygun, ''MHP sempatizanı olan ve tedavilerinin ardından gözaltına alınan kişilerle henüz görüşemediğini, olayla ilgili henüz sağlıklı bir bilgisi olmadığını'' kaydetti. 
     
     EMNİYET MÜDÜRÜ CERRAH 

     İstanbul Emniyet Müdürü Celalettin Cerrah da, gazetecilerin soruları üzerine, ''2 ayrı partili grup arasında bayrak ve afiş asma meselesi nedeniyle önce sözlü tartışma çıktığını, daha sonra olayın silahlı ve bıçaklı kavgaya dönüştüğünü, 1 kişinin hayatını kaybettiğini, 5 kişinin de yaralandığını'' söyledi. 
     ''Her iki tarafta da silah bulunduğunu'' belirten Cerrah, olayda 3 tabanca kullanıldığını bildirdi. 
     Cerrah, konuya ilişkin Asayiş Şube Müdürlüğü'nün çalışma yürüttüğünü kaydetti. 
     Emniyet Müdürü Cerrah, ayrıca yerel seçimlerden dolayı İstanbul'da polislerin izinlerinin iptal edildiğini ve yaklaşık 30 bin polisin görev başında olacağını sözlerine ekledi. 
     

     
</TEXT>
</DOC>
