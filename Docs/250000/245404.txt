<DOC>
<DOCNO> 245404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur32.html </URL>
<DATE> 2004/06/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Okul var, öğretmen var, öğrenci yok... 
</HEADLINE>
<TEXT>

     Muş'un Kutlugün Köyü'nde öğrencilerin tarlaya ve çobanlık yapmaya gönderilmesi sonucu okulda öğrenci kalmadı. Muş Valisi Yardımcısı Mehmet Aktaş, tarlalarda çalışan ve çobanlık yaptıran öğrencileri makam aracıyla okula getirip, öğretmene teslim etti. 
     AA muhabirinin edindiği bilgiye göre, Kutlugün Köyü Muhtarı Fuat Aydın, Muş Valiliği'ne, ''Köyümüzde okul var, öğretmen var, öğrenci yok. Yaz geldiği için veliler okula giden çocuklarını tarlada çalıştırıp, çobanlık yaptırıyor'' ifadelerinin yer aldığı bir dilekçe verdi. 
     Bunun üzerine Kutlugün Köyü'ne giden Vali Yardımcısı Aktaş, 24 mevcutlu Kutlugün Köyü İlköğretim Okulu'nda hiçbir öğrencinin olmadığını tespit etti. Daha sonra araziye çıkarak, tarlalarda çalışan ve çobanlık yapan öğrencileri makam otosuna alıp köye götüren Aktaş, köy meydanında velilerle sohbet toplantısı yaptı. 
     Velilere, çocuklarını okula göndermeleri yönünde tavsiyelerde bulunan Aktaş, ''Çocuklarınızı okula getirdim. Şimdi sizler tarlanıza gidip çalışın. Hayvanı olan da gitsin çobanlık yapsın. İşlerinizi çocuklarınıza yaptırma yerine kendiniz yapın'' diyerek velilerden çalışmalarını istedi. 
     Vali Yardımcısı Aktaş'ın yanına gelen bazı kız çocuklarının ''Biz de okumak istiyoruz'' demeleri üzerine okul kayıtları olmayan 8 kız çocuğunun da kayıtları yaptırıldı. 
     Bundan böyle her gün sınıf yoklaması hakkında bilgi alacağını belirten Aktaş, ''Zaruri mazereti olmayıp da çocuğunu okula göndermeyen veliler hakkında gerekli yasal işlemleri başlatacağım'' dedi. 
     Mehmet Aktaş, çocuklarını sürekli okula gönderen ailelere ise Sosyal Riski Azaltma Projesi kapsamında ayda 17 milyon 500 bin lira yardımda bulunacaklarını kaydetti. 
     Muş Valisi Yıldırım Kartal ise, Kutlugün Köyü İlköğretim Okulu'nda eğitim verilmeyen günler için telafi dersleri verileceğini belirterek, öğrencilere kırtasiye, gıda ve giyecek yardımı yapacaklarını bildirdi. 
     
</TEXT>
</DOC>
