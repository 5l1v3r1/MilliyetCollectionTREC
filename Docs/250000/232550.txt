<DOC>
<DOCNO> 232550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko14.html </URL>
<DATE> 2004/04/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kapıkule'de tırlar 6 km uzunluğunda konvoy oluşturdu... 
</HEADLINE>
<TEXT>

     Kapıkule Sınır Kapısı'nda, yurtdışına çıkış yapacak 250 civarında TIR, 6 kilometre uzunluğunda konvoy oluşturdu. 
     Kapıkule gümrük yetkililerinden edinilen bilgiye göre, TIR'ların ihracat yüklerini, gidecekleri ülkedeki firmalara Pazartesi günü teslim etmeye çalışması nedeniyle, Türk tarafında hafta sonları TIR kuyruğu oluşuyor. 
     Kapıkule Sınır Kapısı'nda işlemi bitmiş 50'nin üzerinde TIR, Bulgar gümrükçülerinin işlem yapması için beklediğini ve Türk tarafındaki gümrük dışında ise 6 kilometre uzunluğunda TIR kuyruğu oluştuğunu belirten yetkililer, ''Kapıkule'dek TIR'ların işlemlerini kısa sürede tamamlıyoruz. Bulgar gümrüğünde nöbet değişimi ve sahanın küçük olmasından kaynaklanan nedenlerden dolayı, işlemi bitmiş TIR'lar bizim gümrüğümüzde beklemek zorunda kalıyor. Aynı şekilde gümrük dışında çıkış için de TIR'lar beklemek zorunda kalıyor'' dediler. 
     Kapıkule'den, son 24 saatte 600 civarında TIR çıkış yaparken, 400 TIR'da giriş yaptı. 
     Bu arada, Kapıkule'de çıkış yapmak için sıranın kendilerine gelmesini bekleyen 250 civarında TIR bulunuyor. 
     
</TEXT>
</DOC>
