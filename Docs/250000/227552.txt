<DOC>
<DOCNO> 227552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun56.html </URL>
<DATE> 2004/04/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Eroğlu Türkler Ada'dan çıkartılacak 
</HEADLINE>
<TEXT>

     KKTC'de anamuhalefet Ulusal Birlik Partisi'nin UBP Genel Başkanı Derviş Eroğlu, ''4. Annan planının güvenlik ve gelecek açısından en küçük bir iyileştirme içermediğini'' ifade ederek, ''Bizim daha önce de pek çok kez açıkladığımız gibi, bu plan önce Türkiye'yi sonra da Kıbrıs Türkünü adadan çıkarmak için hazırlanmıştır'' dedi. 
     Eroğlu, Türkiye hükümetinden, 24 Nisan'da yapılacak referandum için halkın iradesini etkileyecek tutumlardan kaçınmasını beklediklerini söyledi. 
     Derviş Eroğlu, düzenlediği basın topantısında, 4. Annan planının uygulanmasıyla 100 binin üzerinde Kıbrıs Türkünün yerinden olacağını belirterek, şöyle konuştu 
     ''Ulusal Birlik Partisi'nin baştan bu yana üzerinde önemle durduğu harita konusundaki rahatsızlığımız giderilmemiş, bu konu üzerinde hiç durulmamıştır. KKTC heyetinin bu konuya eğilmemesi tarihi bir hata ve kabul edilemez bir tutumdur. Aralarında en verimli topraklarımızın ve önemli yerleşim birimlerimizin bulunduğu bölgelerimiz korunamamış ve haritada yer almasına seyirci kalınmıştır.'' ''Yarısı göç etmek durumunda kalacak bir halkın nasıl bir sosyal travma ile karşı karşıya kalacağını yine halkın takdirine bıraktığını'' ifade eden Eroğlu, şöyle devam etti 
     ''Mal-mülk konusunda da UBP'nin başından beri üzerinde durduğu noktalarda gerçekçi bir iyileştirme sağlanamamıştır. Geri iade, takas, tazminat ve kira sistemiyle Rumların 1974 öncesindeki mallarını tümüyle geri alması yolunu açanlar bazı değişiklikler yapsalar da sonuç değişmeyecek, halkımız mağdur duruma düşecektir. 
     Rumlar KKTC'deki en değerli yerleri 3'te 1 hakkıyla geri alma olanağına kavuşurken, geri kalanları da borsa oyunları ve para gücüyle almalarının yolu açılmıştır.'' 4. planın yürürlüğe girmesiyle birlikte kuzeydeki tüm etkilenmiş mallar yani Rumdan kalan mallar üzerindeki inşaatların ve diğer işlemlerin durdurulacak olması ise ekonomimizi tamamen felç edecek, ciddi bir çöküntü yaratacaktır. 
     Planda ayrıca, Anavatan Türkiye'nin de, bizim de üzerinde önemle durduğumuz ve adadaki gerçekler dediğimiz 'iki egemenlik, iki devlet' olgularına ise yaklaşılmamıştır bile.'' Annan planının önce Türkiye'yi, sonra da Kıbrıs Türkünü adadan çıkarmak için hazırlandığını söyleyen Eroğlu, ''Türkiye'nin etkin ve fiili garantisi tamamen ortadan kalkarken, Türkiye'nin Kıbrıs'ta atacağı her adım Birleşmiş Milletler'in onayına bırakılmaktadır. Adada kalacağı belirtilen 650 Türk askerinin durumu ise her üç yılda bir gözden geçirilecek. Bir anlamda Türk askerinin adadaki varlığı Rumun insafına kalacaktır'' diye konuştu. 
     
     2 MAYIS'TAN ENDİŞE ETMEMELİYİZ 
     Derogasyonlar konusunda ''hoş ama boş vaatler alındığını'' öne süren Eroğlu, şunları söyledi 
     ''Elimizden devletimizin gideceği bir ortamda bazılarının bayram yapar havalarına girmesi üzüntü vericidir. 2 Mayıs'tan endişe etmemeliyiz. 2 Mayıs'ta devletimiz yaşar olmalı, haklarımızı koruyan bir antlaşma için dimdik ayakta durmalıyız. 
     Bizim Anavatan Türkiye hükümetinden beklentimiz 24 Nisan'da yapılacak referandum için halkımızın iradesini etkileyecek tutumlardan kaçınmasıdır.'' 
     
</TEXT>
</DOC>
