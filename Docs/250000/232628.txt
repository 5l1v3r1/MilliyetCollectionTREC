<DOC>
<DOCNO> 232628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas13.html </URL>
<DATE> 2004/04/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Karamanlılar yağmur duasına çıktı, 20 kurban kesti... 
</HEADLINE>
<TEXT>

     Karaman'da 3 köyün halkı, yaklaşık 3 saat boyunca namaz kılıp, yağmur yağması için dua etti. 
     Türkiye'nin birçok yerinde olduğu gibi Karaman'da da henüz ilkbahar yağışlarının başlamaması nedeniyle kuraklığın büyük boyutlara ulaşmasından endişe eden Karaman'ın merkeze bağlı Hamidiye, Yuvatepe ve Göztepe Köyü sakinleri, yağmur duası için Hamidiye Köyü'nde bir araya geldi. Köylüler, 3 saat boyunca namaz kılıp, hep birlikte ellerini yere doğru açarak, yağmur yağması için dua etti. Kesilen 20 kurbanın eti de kazanlarda pişirilerek, pirinç pilavıyla birlikte duaya katılan vatandaşlara dağıtıldı. 
     Karaman Müftüsü Mehmet Özlen, duaların ardından yaptığı konuşmada, yağmur duasının Kuranıkerim'de ve hadislerde yer aldığını belirterek, ''Peygamberimiz Hz. Muhammed de yağmur duası yapmıştır. O günden bugüne kadar İslam alimleri, bu geleneği sürdürmüşlerdir'' dedi. 
     Bu tür törenlerin sosyal yönünün de olduğuna dikkati çeken Özlen, şunları söyledi 
     ''Burada kurbanlar kesiliyor, ikramlar yapılıyor. Zengin-fakir ayırımı yapılmadan herkes aynı sofrada yemek yiyor. Dualar yapılıp ibadet ediliyor. Bu, aynı zamanda bir yardımlaşma örneğidir. Bu duygu ve düşüncelerle duaya katılan herkes Allah'tan rahmet istedi. İnşallah dualarımız kabul olur.'' 
     
</TEXT>
</DOC>
