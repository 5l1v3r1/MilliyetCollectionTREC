<DOC>
<DOCNO> 248767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo15.html </URL>
<DATE> 2004/06/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Atletizmin devleri İstanbul'da yarışacak... Elvan da koşacak... 
</HEADLINE>
<TEXT>

     Atletizmin devleri, 19-20 Haziran'da İstanbul'da sporseverlerin karşısına çıkacak. 
     Atatürk Olimpiyat Stadı'nda gerçekleştirilecek Avrupa Milletler Kupası 1. Lig Atletizm Yarışları'nda, sporseverler çok sayıda Avrupa, dünya ve olimpiyat şampiyonunu izleyecek. 
     Geçen hafta 5000 metrede dünya rekoru kıran Elvan Abeylegesse'nin de koşacağı yarışlara, Türkiye'nin olimpiyatlarda madalya umudu Süreyya Ayhan Kop ise henüz hazır olmaması ve sakatlık riski nedeniyle katılmayacak. Yarışlarla ilgili bugün düzenlenen basın toplantısına Atletizm Federasyonu Başkanı Mehmet Yurdadön, Avrupa Atletizm Birliği Teknik Delegesi Anny Schmitz, Gençlik ve Spor İl Müdürü Tamer Taşpınar ve Federasyon Asbaşkanı Hüseyin Yıldırım katıldı. 
     
     YURDADÖN ''HEDEFİMİZ OLİMPİYATLAR'' 
     Atletizm Federasyonu Başkanı Yurdadön, Atina Olimpiyatları öncesinde en büyük organizasyona hafta sonunda ev sahipliği yapacaklarını ve Türkiye olarak burada başarılı olacaklarına inancını dile getirerek, ''Ancak bizim asıl hedefimiz olimpiyatlarda madalyalar kazanmaktır'' dedi. 
     Geçen sezon bayanlarda 1. Lig'e çıktıklarını anımsatan Yurdadön, ''Bu yıl da alacağımız sonuçlarla ligde kalacağımıza inanıyorum. Burada kötü sonuçlar alırsak üzülürüz, ancak asıl hedefimiz olan olimpiyatlardaki muhtemel bir başarısızlık kadar kahretmez. O nedenle de olimpiyatlara daha fazla önem veriyoruz'' diye konuştu. 
     Mehmet Yurdadön, yarışlarda Elvan'ın koşacağını, Süreyya Ayhan Kop'un ise yer almayacağını anlatarak, şunları söyledi 
     ''Elvan olimpiyata iki başlı periyot ile Süreyya ise tek başlı periyot ile hazırlanıyor. Biz iki teknik çalışma sistemini de onaylıyoruz. Süreyya, hafta sonunda İstanbul'da koşacak durumda, ancak 1500 metre sprint gerektiren bir yarışma. Burada yaşanacak bir sakatlık, olimpiyattaki koşusunu etkileyebilir. Bu nedenle riske girmiyoruz.'' Atletizmin Türkiye'de yaygınlaştığını da kaydeden Yurdadön, bu yıl olimpiyatlara ilk kez 11 atletle katıldıklarını ve bu sayıyı artırmayı hedeflediklerini söyledi. 
     
     SCHMİTZ ''DÜNYA DEVLERİ YARIŞACAK'' 
     Avrupa Atletizm Birliği Teknik Delegesi Anny Schmitz de hafta sonunda dünyanın en ünlü atletlerinin İstanbul'da yarışacaklarını söyledi. 
     1. Lig yarışmalarının atletizmin üstünde bir anlama sahip olduğunu dile getiren Schmitz, ''Burada atletler sadece yarışmakla kalmayacak, Süper Lig'e çıkma mücadelesi de verecek. Ayrıca ligde kalmak için de çaba harcayacaklar. Türk sporseverlerini, atletizm takımlarına destek vermeye çağırıyorum'' dedi. 
     Schmitz, dünya rekoru sahibi atlet Elvan Abeylegesse'ye övgüler yağdırarak, ''Kırdığı dünya rekorunu inanılmaz olarak nitelendiremeyeceğim, çünkü kırdı. Çinlilere ait bir rekoru 4 saniye farkla kırması çok önemli. Elvan, Türk atletizmine yeni bir sayfa açtı'' şeklinde konuştu. 
     
     11 ÜLKEDEN 500 SPORCU KATILACAK 
     Avrupa Milletler Kupası 1. Lig Atletizm Yarışları'na 11 ülkeden bayanlarda ve erkeklerde toplam 500 sporcunun katılacağı açıklandı. 
     16 takımın mücadele edeceği yarışlarda, Slovenya'dan Merlene Ottey, Jolanda Ceplak, Alenka Bikar, İspanya'dan Jose Manuela Martinez, Reyes Estevez, Antonio Reina, David Canal, Portekiz'den Francis Obikwelu, Rui Silva, Naida Gomes, İtalya'dan Fiona May ve Manuela Levorato gibi dünyaca ünlü atletler yer alacak. 
     Yarışlara erkeklerde Avusturya, Finlandiya, Macaristan, Norveç, Portekiz, Slovenya, İspanya, İsviçre, bayanlarda ise Finlandiya, Macaristan, İtalya, Hollanda, Portekiz, Slovenya, İsviçre ve Türkiye katılacak. 
     2 gün sürecek yarışlar için İstanbul'un çeşitli merkezlerinden belediye otobüs seferleri düzenleneceği de açıklandı. 
     
</TEXT>
</DOC>
