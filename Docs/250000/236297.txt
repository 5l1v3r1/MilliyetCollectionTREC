<DOC>
<DOCNO> 236297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur41.html </URL>
<DATE> 2004/04/30/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Fener Rum Patrikanesi, Başpiskopos Hristodulos'la ilişkisini kesiyor 
</HEADLINE>
<TEXT>

     Fener Rum Patrikhanesi Ruhani Meclisi olağanüstü toplandı. Toplantı sonunda Patrikhane'nin, Yunan Kilisesi Atina Başepiskoposu Hristodulos ile her türlü ilişkiyi kesme kararı aldığı bildirildi. 
     Patrikhane Ruhani Meclisi, Fener Rum Patriği Bartholomeos başkanlığında bugün yaklaşık 8 saat süren olağanüstü bir toplantı yaptı. 
     Toplantının ardından Patrikhane'ye bağlı Amerika, Avrupa, Kore, Girit ve 12 Adalar'dan 42 metropolit, Patrikhane'nin bahçesindeki Aya Yorgi Kilisesi'ne giderek dua etti. Duanın ardından Patrikhane Sekreterliği'nden Arhimandrit Bartholomeos, meclis kararını Rumca okudu. 
     Patrikhane'den yapılan Türkçe yazılı açıklamada da şöyle denildi 
     ''Malum olduğu gibi Patrikhanemiz ile Atina Başepiskoposu Hristodulos arasında geçen seneden beri bir anlaşmazlık süregelmektedir. Bunun asıl sebebi, Başepiskopos Hristodulos'un, Patrikhane'nin Kuzey Yunanistan'daki metropolitlikleri üzerindeki manevi egemenliğe saygı göstermemesi, Patrikhanemiz ile Yunan Kilisesi arasında var olan 1928 tarihli anlaşmaya sadık kalmaması ve kilise kurallarını ihlal eden, sorunu tırmandıran ve dolayısıyla Ortodoks Kilisesi'ne zarar veren tutumudur. 
     Bu sebeplerden dolayı Patrikhanemiz, kendisine doğrudan bağlı olan Amerika, Avrupa, Kore, Girit ve 12 Adalar metropolitlerini bugün olağanüstü toplantıya çağırarak, Başepiskopos Hristodulos ile her türlü ilişkiyi kesme, aynı zamanda 26 Nisan 2004'te Atina'da seçilen Selanik, Kozani ve Elefterupolis metropolitlerini tanımama kararlarını almıştır.'' Bu arada, Patrikhane'de bugün gerçekleştirilen toplantı ve ardından yapılan açıklama, bazı Yunan televizyon kanalları tarafından canlı olarak yayınlandı. 
     
</TEXT>
</DOC>
