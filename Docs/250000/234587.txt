<DOC>
<DOCNO> 234587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yazar/cemal.html </URL>
<DATE> 2004/04/25/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yeni bir umut yolculuğu 
</HEADLINE>
<TEXT>

   Keşke evet - evet çıksaydı. Olmadı. Ama hiçbir şey dünyanın sonu değil. Yeni bir umut yolculuğuna çıkacağız. Çünkü umut etmeden yaşanmıyor 
   Referanduma doğru Kıbrıs - 9 LEFKOŞA 
   
      keşke evet-evet çıksaydı Ama hiçbir şey dünyanın sonu değil. Hayat devam ediyor. Referandum sonrası da farklı olmayacak. İnsanoğlunun iyi yanına olan güvenimizi, barışa dönük tutkumuzu ve yaşama sevincimizi yitirmediğimiz sürece, hiç kuşkunuz olmasın, tarih defterine daha çok güzel sayfalar yazılacak. 
   Kıbrıs için de bu böyle olacak. 
   Bu sabahtan itibaren yeni bir umut yolcuğuna çıkacağız. N'apalım, umut etmeden yaşanmıyor. Kıbrıs'ın önünde yeni bir dönem açılıyor. 
   Dokuz gündür Kıbrıs'tayım. 
   Bu satırları dün akşam vakti 24 Nisan referandumunun sonuçlarını aldıktan sonra yazıyorum. İlk değerlenrirmelerim satır başlarıyla şöyle 
   1 Kuzey'de yüzde 65, Güney'de ise yüzde 25 evet... Türkler içtenlikle çözüm yanlısı olduklarını hiçbir kuşkuya yer bırakmayacak biçimde sergilediler. Rumlar ise yüzde 75 hayırla Türkleri eşit ortak olarak görmediklerini, iki kesimliliği kabul etmediklerini, Elenizm'den kurtulamadıklarını, Türkler'i h l azınlık olarak görmek istediklerini kanıtladılar. 
   
   Türkler ödüllendirilmeli    2 Kuzey'deki yüzde 65 evet oyu, bir yandan KKTC'ye dönük ambargoların kaldırılmasını hızlandıracak, öbür yandan Türkiye'nin hem bu konuda hem kendi AB takvimi ile ilgili olarak elini güçlendirecek olumlu bir gelişmedir. 
   3 Güney'de ezici hayır, Kuzey'de ezici evet çıkması, bir çelişkiyi olanca çıplaklığıyla gözler önüne sermiş oldu. Rumlar AB'nin kabul ettiği bir plana hayır derken ödüllendiriliyor, yani 1 Mayıs'ta AB'ye giriyorlar. Buna karşılık Türkler AB'nin sonuna kadar sahip çıktığı bir plana evet dedikleri için cezalandırılacaklar Çünkü AB'nin dışında kalıyorlar. 
   4 Bu haksızlığın giderilmesi şart. Bu haksızlık, bu mağduriyet yok edilmeden, bir başka deyişle Kıbrıs Türkleri ödüllendirilmeye başlamadan, Kıbrıs'ta günün birinde yine çözüme giden yolun açılması mümkün değildir. Ankara bu açıdan kararlı davranacağı dün akşam, Dışişleri Bakanı Gül'ün açıklamalarında da dikkati çekiyordu. Ankara hem AB'nin hem de BM ve ABD'nin verdikleri sözlerin yerine getirilmesi konusunda takipçi olacak. 
   5 Ankara'da hükümet bir yandan KKTC'ye dönük ambargoların kaldırılması ve Kıbrıs Türklerinin artık cezalandırılması değil ödüllendirilmesi yolunda yürümeye başlarken, aynı zamanda dikkatini kendi AB takvimi üzerinde tutmaya devam edecek. Güney'deki hayır yüzünden işbirliği ve diyalog kanallarını torpilleyecek, negatif bir rota değişikliği beklenmiyor Erdoğan - Gül ikilisinden... 
   6 Bunun anlamı, Türk hükümetinin yine AB ile işbirliği içinde yola devam etmesi, bugüne kadar Kıbrıs'la ilgili olarak elde edilen pozitif puanları korumaya ve bir adım önde politikası ile negatif değil yine çözüm üretici diplomasi uygulamasıdır. 
   7 Güney'den hayırla birlikte Türkiye'nin farklı, negatif bir diplomasi atağı başlatmasını isteyenler de var. KKTC Cumhurbaşkanı Denktaş ve yakın çevresindeki danışmanları, Türkiye'nin artık KKTC ile ilgili olarak kendi başının çaresine bakması gerektiğini düşünüyorlar. Türkiye'yle 'özel ilişkiler'in resmiyete dökülmesi, Gümrük Birliği'nin başlatılması, savunma anlaşmalarının yapılması gibi... Böylece Kuzey'deki fiili durumun meşrulaştırılması yolunda adımların atılmasını bekliyorlar Türk hükümetinden... 
   8 Bu yol farklı bir yol. 'AB ile işbirliği'ne sırtını dönebilecek bir yol. Pozitif değil negatif bir diplomasi yolu. Buna KKTC Başbakanı Mehmet Ali Talat'ın da, Erdoğan - Gül ikilisinin de sıcak bakmadıkları malum... 
   
   Denktaş istifa etmeli    9 Rauf Denktaş'ın durumuna gelince... Kendi halkı tarafından yüzde 65 oyla reddedildi. Ama yine koltuğuna yapışmakta kararlı. Kendisini oraya seçen halk artık kendisine güvenmiyor. Halkın seçtiği hükümetin Başbakanı Talat da kendisine güvenmiyor. Türkiye'de, hükümetle, Erdoğan - Gül ikilisi de kendisine güvenmiyor. Uluslararası toplum, BM'si, AB'si, ABD'si de kendisine güvenmiyor. Bütün bu nedenlerle -Denktaş, yeni diplomatik dönemde, negatif bir unsur... Ama sayın Denktaş yine de demokrasilerde istifa diye bir kurumun varlığını h l aklına getiremiyor. 
   Yazık Geçelim. 
   Yazımın başında belirttiğim gibi 
   Keşke evet-evet çıksaydı. 
   Ama hayat devam ediyor. 
   Ve umut etmeden de yaşanmıyor. 
   Kuzey'de Türkler, yüzde 65'le, hem kendilerini dünyaya bağlayacak çok kritik bir dönemeci başarıyla geçtiler hem de Tür-kiye'nin elini Kıbrıs ve AB takvimi konusunda güçlendirdiler. 
   İyi pazarlar. 
   
      
   
   
</TEXT>
</DOC>
