<DOC>
<DOCNO> 215946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun12.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da devrimden bu yana en kritik seçimler yapılacak .. 
</HEADLINE>
<TEXT>

     Devrimden sonraki her seçimde olduğu gibi bu cuma günü yapılacak meclis seçimlerine de sert tartışmalar eşliğinde giren İran, 1979 devriminden bu yana Ortadoğu ve dünyanın gündemindeki yerini koruyor. 
     Halen meclisteki en büyük siyasi parti reformcu İslami İran Katılım Cephesi ile Cumhurbaşkanı Muhammed Hatemi'yi iktidara taşıyan 18 partili 23 Mayıs 2 Hordad Cephesi'nin büyük bölümünün boykot kararı alması nedeniyle, siyasi tarihinin en kritik seçimine giren İran'da son 25 yıllık gelişmelerin hatırlanması, bugünkü seçimin yerine oturtulması açısından önem taşıyor. 
     Muhammed Rıza Şah yönetimine karşı 1960'lı yılların ortasından itibaren yükselmeye başlayan dini ve dini olmayan muhalefet hareketleri, Ocak 1978'den Şubat 1979'a kadar süren 1 yıllık hızlı ve kanlı bir süreç sonucunda Şah'ı devirdi. 
     Şah'ın 16 Ocak 1979'da İran'dan kaçması, 1 Şubat'ta Ayetullah Humeyni'nin sürgünde yaşadığı Fransa'dan İran'a dönmesinin ardından 11 Şubat'ta ordunun teslim olmasıyla devrim süreci tamamlandı ve İran'da 2 bin 500 yıldan eski olan şahlık dönemi sona erdi. 
     Devrimden sonra 1981 yılının ilk aylarına kadar süren görece özgürlük dönemi, ''devrime büyük-küçük katkıda bulunmuş her görüşten onlarca siyasi parti ve hareketin rahatça faaliyet gösterdiği, İran siyasi yaşamında ne daha önce, ne de daha sonra bir daha görülebilen bir özgürlük ve serbest siyasi faaliyet dönemi'' olarak tarihe geçti. 
     Ancak Halkın Mücahitleri örgütü başta olmak üzere, birçok solcu ve liberal hareketle başını Ayetullah Humeyni'nin çektiği İslamcı hareket arasında daha devrimden önce başlayan iktidar mücadelesi, 1981'in ilk aylarından başlayarak silahlı çatışmalara dönüştü. 
     Devrimden sonra yapılan ilk cumhurbaşkanlığı seçimini kazanarak İran İslam Cumhuriyeti'nin ilk cumhurbaşkanı olan Ebulhasan Beni Sadr'ın da Halkın Mücahitleri ile işbirliği yaptığı bu mücadele, 1980 eylülünde başlayan Irak savaşına rağmen tüm hızıyla sürdü. 
     Devrimden sonra, 22 Haziran 1981'de dini liderliği üstlenen Ayetullah Humeyni, İslamcıların egemenliğindeki 1. meclisin önerisi üzerine Beni Sadr'ı cumhurbaşkanlığı görevinden aldı ve devrimin ilk dönemi bitti. 
     Beni Sadr ve Halkın Mücahitlerinin lideri Mesud Recevi, İran Hava Kuvvetleri'ne ait bir uçakla Paris'e kaçtı. 
     Elinde bulundurduğu devrim konseyi ve bakanlıklar aracılığıyla ve dini lider Ayetullah Humeyni'nin desteğiyle diğer bütün hareketleri yasadışı ilan eden iktidardaki İslamcı hareket, bundan sonra başlayan suikastlar ve iç savaş döneminden bütün muhalefeti tasfiye ederek çıktı. 
     
     ABD ELÇİLİĞİNİN İŞGALİ 

     Bu arada, başlarını İslamcı üniversite öğrencilerinin çektiği, devrimde aktif rol almış bir grup üniversite öğrencisi, 4 Kasım 1979'da ABD'nin Tahran Büyükelçiliği'ni basarak, içerideki asker-sivil 50 görevliyi rehin aldı. 
     Kendilerine ''İmamın Yolundaki Öğrenciler'' adını veren eylemcilerin daha sonraki anlatımlarına göre sınırlı bir süre devam etmesi düşünülen bu hareket, İslamcı iktidarın ve Humeyni'nin yönlendirmesiyle 444 gün sürdü. 
     Kimi yorumcuların ''ikinci devrim'' olarak nitelediği elçilik işgali, ABD ile ilişkilerin kesilmesi ve iki ülke arasında ondan sonraki dönemde uluslararası planda bir çatışma süreciyle sonuçlandı. 
     Irak'la savaş sırasında İran'da iktidardaki Rafsancani hükümetinin ABD'de zamanın Başkanı Ronald Reagan yönetimiyle gizlice görüşmeler sürdürüp gizlice silah alması gibi, her iki ülkenin de halkından saklanan bazı geçici gizli yakınlaşmalara rağmen, ABD ile İran arasında elçilik işgalinin güçlendirdiği karşılıklı güvensizlik ve düşmanlığı giderme yönündeki bütün çabalar, şimdiye kadar başarısızlıkla sonuçlandı. 
     
     IRAK SAVAŞI 

     Irak'ın 22 Eylül 1979'da İran'a saldırmasıyla başlayan savaş ise 8 yıl sürdü. 
     Devrimden yeni çıkan İran'ın ekonomi ve insan kaynaklarının büyük bölümünü tüketmesinin yanı sıra iç politikada İslamcı yönetime bütün muhalefeti bastırmak için bir bahane de sunan ve 1997 seçimlerinden sonra reformcu basının, belki de İran hükümeti tarafından bu yüzden bilerek bu kadar uzatıldığını ileri sürdüğü savaş, 18 Temmuz 1988'de İran'ın BM Güvenlik Konseyi'nin 598 sayılı ateşkes kararını kabul etmesinin ardından 20 Ağustos'ta başlayan ateşkesle sona erdi. 
     İran ile Irak arasında bu ateşkes hala devam ediyor, ancak daha sonra müsteşarlık düzeyinde diplomatik ilişki kuran iki ülke arasında hala barış anlaşması imzalanmış değil. 
     
     MONTAZERİ'NİN ÇIKIŞI VE BÖLÜNME 

     Humeyni'nin halefi ve devrimde İslamcı kanadın liderlerinden olan büyük ayetullah Hüseyin Ali Montazeri, devrimin 9. yıldönümüne denk gelen 11 Şubat 1989'da yaptığı bir konuşmada, hapishanedeki muhaliflerin kitleler halinde idam edilmesi de dahil muhalefete yönelik baskıları, basına uygulanan ağır sansürü, devrime bağlı kişilerin görevden uzaklaştırılmasını ve başka uygulamaları sert dille eleştirdi ve devrimin bazı alanlarda yenildiğini ve geri çekildiğini ileri sürdü. 
     Ülkede şok etkisi yapan bu açıklamadan sonra Humeyni, Montazeri'yi halefliğinden azletti ve yerine yeni bir halef atamadı. İktidardan uzaklaştırılan, resmi dairelerdeki fotoğrafları indirilen, siyaset yapması ve dini dersler vermesi yasaklanan Montazeri, bundan sonraki yaşamının büyük bölümünü evinde göz hapsinde geçirdi ve ancak geçen yıl serbest bırakıldı. 
     Bu arada, din adamları içinde devrimin başından beri var olan anlaşmazlıkların bölünmeyle sonuçlanması üzerine, devrim öncesinden beri faaliyette bulunan Tahran Militan Din Adamları Topluluğu'ndan Came-ye Ruhaniyet-i Mübariz-CRM Humeyni'nin de izniyle ayrılan radikal din adamları, 20 Mart 1988'de şimdiki Meclis Başkanı Mehdi Kerrubi'nin başkanlığında Tahran Militan Dinadamları Birliği'ni Mecme-yi Ruhaniyun-u Mübariz-MRM kurdu. Cumhurbaşkanı Muhammed Hatemi, bu grubun kurucuları arasında yer aldı ve yürütme kurulu üyeliğini üstlendi. 
     
     HUMEYNİ'NİN ÖLÜMÜ VE RADİKAL KANADIN TASFİYESİ 

     4 Haziran 1989'da Humeyni'nin ölümünü üzerine dini liderliğe zamanın cumhurbaşkanı Ali Hamaney getirilirken, uzun dönemdir meclis başkanlığı yapan Ali Ekber Haşimi Rafsancani de cumhurbaşkanlığına seçildi. 
     Humeyni'nin ölümü ve Rafsancani'nin iktidarı ele geçirmesiyle, artık sadece İslamcıların hayat bulabildiği İran siyasetinin radikal İslamcı akımı iktidardan uzaklaştırıldı. 
     Tahran Militan Din Adamları Topluluğu Came-ye Ruhaniyet-i Mübariz-CRM ve etrafındaki örgütlerin oluşturduğu muhafazakar kanadın yeni Cumhurbaşkanı Rafsancani ile işbirliği içinde radikal kanadı tasfiye hareketi, başından beri muhafazakarların güç odağı olan Anayasayı Koruyucular Konseyi eliyle yürütüldü. 
     Konsey 1992 meclis seçimlerinde, tıpkı bugünkü gibi, aralarında Meclis Başkanı Mehdi Kerrubi'nin de buluduğu birçok milletvekili de dahil reformcu milletvekili adaylarının neredeyse tamamının adaylığını reddetti. Radikaller, bu şartlarda girdiği seçimleri kaybetti ve siyaset sahnesinden tümüyle uzaklaştırıldı. 
     İç savaş ve Irak'la savaş döneminin ''perde akasındaki güçlü adamı'' olarak öne çıkan Rafsancani'nin cumhurbaşkanlığı dönemi, savaşın yıktığı ekonominin düzeltilmesi çabaları nedeniyle ''onarım'' sazendegi dönemi olarak anılır oldu. Rafsancani'nin özellikle 1993'de başlayan 2. cumhurbaşkanlığı döneminde İran dış dünyaya açılmaya başlarken, toplumsal hayatta devrimin başından beri yürürlükte olan kısıtlama ve yasaklarda ise göreli bir azalmayla serbestleşme dönemi başladı. 
     
     RADİKALLERİN REFORMCULAR OLARAK GERİ DÖNÜŞÜ 

     İktidardan uzak olduğu dönmede görüşlerinde büyük değişiklikler geçiren ve şimdi artık ''reformcular'' olarak anılan aynı grup, 1997 cumhurbaşkanlığı seçimlerini önde gelen üyelerinden Muhammed Hatemi'nin kazanmasıyla siyaset sahnesine muzaffer bir dönüş yaptı. 
     2000 meclis seçimlerinde de büyük bir zafer kazanarak 8 yıl önce kitlesel olarak tasfiye edildiği mecliste yüzde 70'e varan bir çoğunluk kazanan reformcuların başarısı, 2001'de Hatemi'nin ikinci kez cumhurbaşkanlığı seçimlerini kazanmasıyla sürdü. 
     Ancak tıpkı 1992'de olduğu gibi, muhafazakar Anayasayı Koruyucular Konseyi'nin milletvekili adaylarını kitlesel olarak veto ederek seçimlere girmesini engellemesi nedeniyle, eski radikal, yeni reformcu kanat, yine aynı akıbetle, yani siyaset sahnesinden tümüyle tasfiye olma tehlikesiyle karşı karşıya. 
     
     REFORM DÖNEMİ BAŞLADI 

     İran'da 1997 cumhurbaşkanlığı seçimini reformcu partilerin oluşturduğu ''23 Mayıs'' 2 Hordad koalisyonunun adayı eski Kültür Bakanı Muhammed Hatemi'nin kazanmasıyla ''reform dönemi'' başladı. 
     Amaçlarını ''devrim sonrası iç savaş ve Irak'la 8 yıl süren savaşın geciktirdiği devrimin vaatlerinin yerine getirilmesi'' olarak açıklayan reformcu hareket, programını yönetimde halk oyunun belirleyiciliği, halkın anayasada var olan özgürlüklerini anayasa çerçevesinde sınırsız kullanması, düşünce ve ifade özgürlüğü, hukukun üstünlüğü, sivil toplum ve atanmış kurullara karşı seçilmiş kurumların üstünlüğü gibi ilkelerle tanımladı. 
     
     SEÇİMLERDE BÜYÜK, UYGULAMADA KÜÇÜK BAŞARI 

     Reformcular, 1997'deki cumhurbaşkanlığı seçimlerinin ardından, 26 Şubat 1999'da devrimden sonra ilk kez yapılan yerel seçimleri, 2000'de yapılan 6. meclis seçimlerini ve 2001'de yapılan 8. cumhurbaşkanlığı seçimlerini de tekrar kazanarak, İran İslam Cumhuriyeti'nin hiçbir döneminde görülmeyen büyük halk desteği ve seçim başarılarının sahibi oldu. 
     Ancak reformcuların ilkelerinden, ''atanmış kurullara karşı seçilmiş kurumların üstünlüğü'' ilkesinde gizlenen gerilimin ifadesi olarak, reformcu hareketin programını yerine getirmek için mecliste yasalar çıkarma yönündeki bütün faaliyeti, atanmış kurumların başında gelen muhafazakar Anayasayı Koruyucular Konseyi'nin AKK vetolarıyla başarısızlığa uğradı. 
     İfade özgürlüğünün en büyük ifadesi olarak ortaya çıkan yeni reformcu basın, cesur yayın politikasıyla söylenemeyenleri yazdı, sorulamayan soruları sordu ve ülke içindeki demokratikleşmeye büyük katkıda bulundu. 
     Ülke içinde ve dışında muhaliflerin devlet kurumları eliyle öldürülmesi, tamamı dini lider Ayetullah Ali Hamaney'in atadığı kişilerce yönetilen ve ekonominin yüzde 70'ini elinde tutan vakıflarla devlet şirketlerindeki yolsuzluklar, Irak savaşının niye o kadar uzun sürdüğü, o zamana kadar sorulması düşünülemeyecek, ama reformcu basının cesurca sorguladığı ve yanıtlarını verdiği sorulardan sadece birkaçıydı. 
     200'den fazla gazete ve dergileri kapatılan reformcular kapanan her gazetenin yerine yenisini açsalar da, onlarca gazetecinin hapsedilmesi, bir o kadar gazeteciye de basında çalışma yasağı getirilmesi nedeniyle, reformcu basın artık çok cılız, kısıtlı ve basılı yayın yerine internet gazeteciliğine yönelmiş durumda. 
     
     DIŞ POLİTİKA 

     Reformcu İran yönetimi, en büyük başarısını Muhammed Hatemi'nin uygarlıklar arası diyalog ve gerginlikleri azaltma politikası ile dış ilişkiler alanında kazandı. ABD ile ilişkilerde yeni bir dönem açma girişimleri büyük oranda sonuçsuz kalsa da Türkiye dahil, komşu ülkeler ve Arap ülkeleri ile AB üyeleri ve diğer Avrupa ülkeleriyle ilişkilerde büyük bir yumuşama ve ilişkilerde iyileşme oldu. 
     
     BÜYÜK ÖĞRENCİ GÖSTERİLERİ VE SOKAK ÇATIŞMALARI 

     Reform ve ifade özgürlüğü girişimlerine karşı ilk günden engellemeye girişen muhafazakarlar, Hatemi'nin deyimiyle ''her 8 günde bir siyasi kriz çıkararak'' kesintisiz bir karşı saldırı yürüttüler. 
     Reform hareketinin önemli bir parçası olan öğrenci hareketinin bu saldırıları göğüsleme ve protesto çabaları, 1999'da İran İslam Cumhuriyeti'nin gördüğü en büyük sokak çatışmaları ve fiili siyasi krizle sonuçlandı. 
     Reformcuların en önemli yayın organlarından ''Selam'' gazetesinin kapatılmasını protesto eden Tahran Üniversitesi öğrencilerine muhafazakarların kontrolündeki militanların ve polisin 8 Temmuz 1999'da öğrenci yurdunu basarak karşılık vermesiyle başlayan çatışmalar, ertesi gün Tahran Üniversitesi kampusu ile sokaklara taştı ve 13 Temmuz'a kadar sürdü. 
     Hepsi muhafazakarların kontrolündeki Devrim Muhafızları, onlara bağlı milis gücü Besiç gönüllüler ve polislerin yanı sıra aşırı muhafazakar militan gruplar, gösterileri sert bir şekilde bastırdı, resmi rakamlara göre 1, öğrencilerin iddialarına göre onlarca kişi öldü, binlerce öğrenci gözaltına alındı. 
     Öğrenci gösterilerinin çıkardığı kriz, reform hareketinin daha mecliste bile çoğunluk sağlamadan yaşadığı en büyük krizdi ve reformcuların kriz sırasındaki korkak ve öğrencileri yalnız bırakan tutumu, sonraki yıllarda öğrenci hareketinin ve halkın giderek reformculardan soğuması ve uzaklaşmasıyla sonuçlandı. 
     
     KURUMSAL DÜZEYDE BAŞARISIZLIK 

     Cumhurbaşkanlığından sonra meclisi ve belediyeleri de ele geçiren reform hareketi, bütün samimiyetine ve çabalarına rağmen, rejimin kurumsal yapısında hiçbir değişiklik yapamadı. 
     Muhafazakarların ve dini liderin titizlikle koruduğu AKK'nin yapısında değişiklik yapma konusundaki tek girişim, konseyin Yargı Erki Başkanı'nın önerisiyle meclis tarafından seçilen sivil üyelerini değiştirmek yönünde oldu. 
     Reformcuların kontrolündeki meclis, 2001 yazında, görev süresi dolan sivil üyelerin yerine Yargı Erki Başkanı'nın önerdiği aşırı muhafazakar bazı kişileri konsey üyeliğine seçmedi, yeni ve ''daha az muhafazakar'' adaylar gösterilmesini istedi. 
     Çıkan tartışmalara müdahale eden AKK, o sırada ikinci kez cumhurbaşkanlığına seçilmiş olan Muhammed Hatemi'nin mecliste yapılacak yemin törenine katılmayarak, göreve başlamasını engelleme tehdidinde bulununca, reformcular geri adım attı ve rejimin kurumsal yapısında değişiklik yapma yönündeki ilk girişimleri başarısızlığa uğradı. 
     Meclisin reformcu basını susturma kampanyasını engellemek için basın kanununda değişiklik yapma girişimini ise bizzat dini lider Ayetullah Hamaney, 6 Ağustos 2000'de meclise gönderdiği mektupla, bu girişimden vazgeçilmesini emrederek bitirdi. 
     
     ''İKİ REFORM YASASI'' GİRİŞİMİ 

     Reformcu meclisin ''iki reform yasası'' diye bilinen girişiminde ise, önce AKK'nin seçimlere katılan adayları denetleme ve reddetme yetkisini almak için seçim kanununda yaptığı değişiklik Nisan 1993'te, ardından da anayasada değişiklik yaparak cumhurbaşkanının yetkilerini artırma girişimi 9 Mayıs 2003'te yine AKK tarafından reddedildi. 
     -SON SEÇİM KRİZİ VE BOYKOT- AKK, yasaların anayasa ve şeriata uygunluğunu denetlemenin yanı sıra ülkede yapılan her seçime katılan kişileri denetleyip reddetme yetkisine de sahip. Bu yetkisi nedeniyle İran siyasetinde kilit bir rol oynayan konsey, tıpkı 1992'de yaptığı gibi, veto yetkisini rakip kanada karşı acımasız şekilde kullandı. AKK, adaylardan, 80'den fazla milletvekilinin de aralarında bulunduğu binlercesini reddetti. 
     Bunun üzerine reformcu milletvekilleri, mecliste oturma eylemi ve açlık grevi yaptılar, reformcuların 1997'den sonraki her krizde kullanacakları tehdidinde bulundukları istifa ve boykot silahını ilk kez kullandılar. 125 reformcu milletvekili, milletvekilliğinden topluca istifa etti. 
     
     KATILIM ORANI NE OLACAK 

     Cumhurbaşkanı Hatemi'nin kardeşi, Meclis Başkan Yardımcısı Muhammed Rıza Hatemi'nin liderliğindeki en büyük reformcu parti İslami İran Katılım Cephesi İİKC , bunun üzerine seçimleri boykot kararı aldı. 
     Mecliste en büyük gruba sahip olan İİKC'nin lideri Muhammed Rıza Hatemi'nin de milletvekili adaylığının reddedilmesi, Meclis Başkanı Mehdi Kerrubi'nin, yine meclis başkanı olduğu 1992'de AKK tarafından veto edilerek seçimlere girmesinin engellenmesini akla getirdi. 
     İİKC'nin boykot kararına büyük reformcu partiler ve reformcu öğrenci hareketinin ana örgütü olan Birliği Güçlendirme Bürosu da katıldı. Ancak başından beri, din adamı olmayan sivillerin reform hareketinin liderliğini ele geçirmesinden rahatsız olan reformcu kanattaki din adamlarının örgütü, Meclis Başkanı Mehdi Kerrubi'nin liderliğindeki Tahran Militan Din Adamları Birliği MRM , seçimlere katılacağını açıkladı. 
     Buna ek olarak, 2000 milletvekili seçimlerinde reformcularla ters düşerek Tahran'dan şaibeli şekilde milletvekili seçildikten sonra itirazlar üzerine istifa etmek zorunda kalan eski Cumhurbaşkanı Ali Ekber Haşimi Rafsancani'ye yakın liberal sağcı çizgideki partiler de seçimlere girme kararı aldı. 
     Bu partiler, MRM ve bazı ılımlı muhafazakarların içinde yer aldığı bir koalisyon listesiyle seçimlere girecek. 
     Cumhurbaşkanı Hatemi de seçimlerden 4 gün önce yaptığı bir açıklamayla, halkın seçimlere katılmasını istedi. 
     Hatemi, bu seçimler adil olmayacak olsa da seçimlere halkın katılmasını ve kendilerine en yakın adayı, yani ''kötünün iyisini'' seçmesini istedi. 
     Bazı gözlemciler, bu açıklamayı, Hatemi'nin cumhurbaşkanı olması nedeniyle ''mecburen'' yaptığını belirtirken, Nobel Edebiyat Ödülü'nü alan İranlı insan hakları savunucusu Şirin Ebadi, ''seçimlerde oy kullanmayacağını'' belirterek, seçimlere katılımın önemli ölçüde azalmasına neden olabilecek bir açıklamada bulundu. 
     Hükümetin bir süre önce gizlice yaptığı ileri sürülen, ama İran basınına yansıyan bir kamuoyu yoklamasına göre, seçimlere katılımın yüzde 30 olacağı belirtilirken, siyasi gözlemciler, Tahran'da katılım oranının ancak yüzde 13'ü bulabileceğini belirtiyor. 
     İran seçim yasasında seçimin geçerli olması için gerekli asgari katılım oranı belirtilmemiş olsa da, meclis seçimlerine katılımın yüzde 50 veya daha az olması, rejimin meşruiyetine ağır bir darbe olarak yorumlanabilecek. 
     
</TEXT>
</DOC>
