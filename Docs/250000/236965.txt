<DOC>
<DOCNO> 236965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo33.html </URL>
<DATE> 2004/05/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İtalya... Lecce yenilgisi İnter'deki atmosferi değiştirdi... 
</HEADLINE>
<TEXT>

     İtalya Birinci Futbol Ligi'nde Seria A , FC İnter'in deplasmanda Lecce'ye 2-1 yenilmesi mavi-siyahlı takımdaki dengeleri altüst etti. 
     FC İnter, Lecce karşısında aldığı beklenmedik yenilgi sonrasında dördüncülüğü Parma'ya kaptırırken, teknik direktör Alberto Zaccheroni'nin koltuğunu da risk altına soktu. 
     İtalyan basını, maçta 90 dakika forma giyen Emre Belözoğlu'nun performansını beğenmedi. La Gazzetta dello Sport ve Corriere dello Sport gazeteleri, bu haftaki değerlendirmelerinde Emre'ye 5 verdiler. La Gazzetta, ''Emre de bir başka düş kırıklığıydı. Orta alanda boş yere dolaştı durdu. Tanınmaz vaziyetteydi'' diye yazdı. 
     Corriere dello Sport da Türk futbolcu için ''Pırıl pırıl güneşli bir havaya rağmen, Emre'nin üzerine adeta bir sis çökmüştü. Hiçbir yaratıcılık sinyali gözlenmedi'' yorumunu yaptı. 
     Tuttosport gazetesi ise Emre'ye 5.5 vererek şunları kaydetti 
     ''Kararlı bir şekilde başlasa da sonuca gidemedi. İkinci gol sırasında topu uzaklaştırması gerekirken, gereksiz bir şekilde Bovo'ya kaptırması da değerlendirme notunda 1 puan kırılmasına yol açtı.'' 
     
     ZACCHERONİ İLE VİERİ ARASINDAKİ GERGİNLİK SÜRÜYOR 
     Teknik direktör Alberto Zaccheroni'nin, Lecce maçında Christian Vieri'ye maçın son 8 dakikasında şans vermesi polemik konusu oldu. 
     Tuttosport gazetesi, FC İnter'in yenilgisini ''Zaccheroni iki kez kaybetti. İnter şimdi sallantıda'' başlığıyla duyurdu. İç sayfada ise ''Vieri olmadığı zaman Zaccheroni tam bir facia'' başlığı kullanıldı. 
     İtalyan gazeteleri, dün yaşanan gelişmeleri Zaccheroni ile Vieri arasındaki küllenmiş kavganın halen sürdüğünün bir göstergesi olarak yorumladı. ''Son 8 dakikada oynamak hiç yoktan iyidir'' diyen Vieri'nin, maç sonunda kendisiyle söyleşi yapmaya çalışan bir televizyon muhabirinin elindeki mikrofonu alıp yere fırlattığı belirtildi. 
     Zaccheroni'nin de kendisine Vieri hakkında soru yöneltilmesine sinirlenerek, ''Kimin oynayacağına ben karar veririm. Bana hep Vieri'yi soruyorsunuz, ama benim 30 tane oyuncum var'' dedi. 
     İtalyan basınındaki yorumlara göre bu hafta oynanacak FC İnter-AC Parma arasındaki maç, teknik direktör Zaccheroni'nin geleceği açısından da belirleyici olacak. Zaccheroni'nin önümüzdeki sezon görevde kalabilmesi için mavi-siyahlıların sezonu dördüncü sırada tamamlamasının şart olduğu belirtiliyor. 
     
</TEXT>
</DOC>
