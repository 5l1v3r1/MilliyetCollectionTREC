<DOC>
<DOCNO> 246274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo19.html </URL>
<DATE> 2004/06/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Aksu 100. yılda tek şampiyon biz olmak istiyoruz 
</HEADLINE>
<TEXT>

     Beşiktaş Kulübü İkinci Başkanı Murat Aksu, ezeli rakipleri Fenerbahçe ve Galatasaray'ın 100. kuruluş yıllarında da şampiyonluğu elde ederek, 100. yılında şampiyon olan tek ekip olarak kalmak istediklerini bildirdi. 
     Aksu, kulübün resmi internet sitesindeki söyleşisinde, bunu gerçekleştirebilmek için önlerindeki 3 yılda 3 şampiyonluk kazanmayı hedeflediklerini ifade ederek, ''Beşiktaş her zaman iddialı konuşur. Hiçbir zaman ikinci yada üçüncü olacağız diye bir hedef belirlemeyiz'' dedi. 
     Yeni teknik direktör Vicente Del Bosque'nin, dünyanın en ünlü 3-5 teknik adamından biri olduğunu kaydeden Aksu, ilk kez yurtdışında çalışacak olmasının da bir devazantaj yaratmayacağını, bunun, Beşiktaş'ın dünya ve Avrupa futbolundaki yerinin ve yönetimin yurtdışındaki kredisinin yüksekliğini gösterdiğini dile getirdi. 
     Bugüne kadar Türkiye'ye gelmiş en kariyerli antrenör olduğuna inandıkları Del Bosque'nin, Real Madrid'de olduğu gibi, Beşiktaş'ta da büyük başarılara imza atacağı görüşünü savunan Aksu, İspanyol teknik adamaın, takımı şampiyon yapmakla kalmayıp, UEFA Kupası veya Şampiyonlar Ligi'nde de Türkiye'ye bir kupa getirecek düzeye çıkaracağına inancını vurguladı. 
     Aksu, yaklaşan Futbol Federasyonu Genel Kurulu ile ilgili görüşlerini de açıklarken, Türkiye'nin ilk kulübü olarak Beşiktaş'ın, bu tür seçimlerde her zaman belirleyici olduğunu, bundan sonra da olacağını kaydetti. 
     Federasyon başkanlığı için halen iki aday bulunduğunu belirten Aksu, ''Seçim zamanına göre biz de rengimizi ortaya koyup, gerekeni yapacağız'' dedi. 
     Naklen yayın ihalesi ve gelir paylaşımı konusunda Beşiktaş'ın haklarını sonuna kadar savunacaklarını da ifade eden Murat Aksu, ''Taraftarımız şunu bilsin ki bizim naklen yayınlardan elde edeceğimiz pay, kesinlikle iki ezeli rakibimizden aşağı olmayacaktır. Bu konuda hiçbir Beşiktaşlı'nın kuşkusu olmamalı. Biz burada olduğumuz sürece, Beşiktaşımızın hakları sonuna kadar savunulacaktır'' şeklinde görüş belirtti. 
     
</TEXT>
</DOC>
