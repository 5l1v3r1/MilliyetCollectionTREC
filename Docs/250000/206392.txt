<DOC>
<DOCNO> 206392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo07.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, FBTV ile rekabeti medyaya taşıyor 
</HEADLINE>
<TEXT>

     İnternet sitesi, gazete ve dergisiyle bir süre önce yayıncılık yaşamına adım atan Fenerbahçe, yakın bir zamanda faaliyetine başlayacak FBTV ile yayıncılığın boyutlarını daha da genişletiyor. 
     Uzun süren çalışmalar sonrasında altyapısı oluşturulan Fenerbahçe Televizyonu, Fenerbahçe Şükrü Saracoğlu Stadı'nda gelecek haftalarda yayına girecek. 
     Özellikle Fenerbahçeli taraftarlar için çok zengin içeriğe sahip olacak televizyonda, futbolculardan teknik heyete ve yöneticilerden taraftarlara dek sarı-lacivertli camia tüm yönleriyle çeşitli programlara konu edilecek. 
     Yöneticiler, yayınlarından elde edilecek gelirin bir bölümünü, hisseleri halka arz edilecek Fenerbahçe Sportif A.Ş.'ye aktarılacak televizyon projesiyle aynı zamanda Fenerbahçe ile ilgili haberleri kontrol altında tutarak, zaman zaman asılsız olduğunu iddia ettikleri haberlerin önüne geçmeyi de planlıyor. 
     Kısa bir süre önce kamerası kulüple ilgili çeşitli aktivitelerde çekimlere başlayan televizyon, 16 Ocak Cuma günü Fenerbahçe Burnu'ndaki kulüp binasının yanında yeniden yapılandırılan sosyal tesislerin açılışını canlı yayınlayacak. 
     
     COLLINA, HAKEM HATALARINI YORUMLAYACAK 
     Fenerbahçe Kulübü'nün aylık resmi dergisinde yer alan televizyonla ilgili haberde, ünlü İtalyan hakem Pierluigi Collina'nın, Fenerbahçe'nin ligin ikinci yarısında yapacağı maçlardaki hakem hatalarını ve kritik pozisyonları yorumlayacağı belirtildi. 
     Teknik direktör Christoph Daum'un maç sonrası yorumlarının yayınlanacağı programların da yer alacağı televizyon yayın akışında, zaman zaman da kulüp başkanı Aziz Yıldırım ve Alman çalıştırıcı canlı yayınlarda kamuoyuna seslenecek. 
     Alman teknik adam, ''Daum ile geçen hafta'' programında yorumcuların sorularını yanıtlayacak ve maçların teknik analizini yapacak. Fenerbahçe'nin bir önceki hafta yaptığı maç da yeniden ekrana gelecek. 
     
     SAAT BAŞI HABER 
     24 saat yayın yapacağı bildirilen televizyonda, her saat başı Fenerbahçe ile ilgili haber programı yayınlanacak. 
     Samandıra Tesisleri'nde gerçekleştirilecek antrenmanların canlı yayınlarla taraftar ve kamuoyuna aktarılacağı televizyonda genç takım maçları dahil kulübün tüm amatör maçları da yer alacak. 
     Kulüp, ezeli rakipleri Galatasaray ve Beşiktaş istediği taktirde onların amatör maçlarını da yayın programına alacak. 
     
     SPORCULARDAN EGZERSİZLER 
     Sabah 09.00'da ''Sağlıklı Yaşam'' programıyla yayına başlayacak FBTV'de Fenerbahçeli sporcular sağlıklı yaşam için gerekli egzersizleri gösterecek. 
     Fenerbahçeli doktorların beslenme alışkanlıkları konusunda öğütler de vereceği bu programın ardından, saat 10.00'da ''Basında Fenerbahçe'' programı başlayacak. Bu programın konusunu da medyada yer alan Fenerbahçe haberleri oluşturacak. 
     
     DERNEKLERDEN GÖRÜNTÜLER 
     FBTV, yalnızca İstanbul değil, Türkiye'nin çeşitli illerindeki derneklerle ilgili haberleri de ekranına taşıyacak. 
     İstanbul'dan uzak taraftarlarla söyleşilerin olacağı programların yanısıra yayın akışında bugünün ve geçmişin Fenerbahçesi ile ilgili sorularla düzenlenecek yarışma programı da yer alacak. 
     
</TEXT>
</DOC>
