<DOC>
<DOCNO> 231089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur33.html </URL>
<DATE> 2004/04/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İzmir'in kabusu olan 2 hırsız yakalandı 
</HEADLINE>
<TEXT>

     İzmir'in Narlıdere İlçesi'nde, 18 evden hırsızlık yapan ve hırsızlık için girdikleri 2 evi kundaklayan 2 kişi, yakalandı. 
     Alınan bilgiye göre, Ilıca Mahallesi Bağ-Kur Sokak'ta şüpheli kişilerin bulunduğu ihbarı üzerine olay yerine giden Narlıdere İlçe Emniyet Müdürlüğü Asayiş Büro Amirliği ekipleri, polisi görünce kaçmaya çalışan Abdülkerim D. 23 ile Fahrettin Ç'yi 31 kovalamaca sonunda yakaladı. 
     Yakalanan kişilerin üzerinde 2 adet ruhsatsız silah, levye, tornovidayla, girdikleri evden çaldıkları 1 cep telefonu ve Seren Karasu'ya ait kimlik ele geçirildi. 
     Bu kişilerin kullandıkları belirlenen kiralık otomobildeyse başka evlerden çalındığı tespit edilen 1 VCD, 1 televizyon, 1 şişe viski ve 7 kimlik bulundu. 
     Söz konusu kişilerin, aynı gece, Urla Emniyet Müdürlüğü'nde görevli polis memuru Serpil Ülker'in Narlıdere'deki evine girdikleri ve elektronik malzemeleri çaldıktan sonra, evi kundaklayarak kaçtıkları belirlendi. 
     Gözaltına alınan zanlıların, İzmir'deki 18 evden yapılan hırsızlık olaylarının faili olarak arandıkları tespit edilirken, çalınan malları, Karşıyaka'daki bir depoya sakladıkları ve buradan piyasaya sürdükleri öğrenildi. 
     Abdülkerim D. ve Fahrettin Ç'nin kiraladıkları depoda yapılan aramada, 5 televizyon, 4 bilgisayar, 4 VCD, 2 CD çalar, 2 oyun cihazı, fırın, dikiş makinesi, fotoğraf makinesi, saat, wolkmen, yorgan, nevresim takımları, evlenme cüzdanı ve bir Japon turiste ait pasaport ele geçirildi. 
     Zanlıların 20 gün önce de Manisa'daki bir evden hırsızlık yaptıkları, daha sonra evi ateşe vererek kaçtıkları belirlendi. 
     Gözaltına alınan zanlıların sorgularının sürdüğü bildirildi. 
     
</TEXT>
</DOC>
