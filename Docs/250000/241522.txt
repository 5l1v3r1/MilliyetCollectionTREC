<DOC>
<DOCNO> 241522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonyas11.html </URL>
<DATE> 2004/05/20/ </DATE>
<TIME> 19.57 </TIME>
<AUTHOR>  </AUTHOR>
<HEADLINE>
Acıbadem MC Donald'sın otoparkında bomba patladı 
</HEADLINE>
<TEXT>

     Kadıköy Acıbadem Caddesi'ndeki Mc Donald's restoranının otoparkındaki bir araçta patlama meydana geldi. 
     AA muhabirinin aldığı bilgiye göre, Acıbadem Caddesi üzerinde bulunan restoranın otoparkında saat 18.15 sıralarında büyük bir patlama oldu. 
     Patlama nedeniyle otoparktaki bir araç parçalanırken, yanındaki bir araçta da büyük çapta maddi hasar meydana geldi. Bazı araçlarda küçük çaplı hasar oluşurken, restoranın otoparka bakan tarafındaki camları da kırıldı. 
     İlk belirlemelere göre ölen ya da yaralanan olmadığı öğrenilen patlamanın ardından olay yerine çok sayıda polis ekibi sevk edildi. 
     Restoran boşaltılırken, Acıbadem Caddesi de güvenlik amacıyla araç ve yaya geçişlerine kapatıldı. 
     Kadıköy Kaymakamı Yüksel Peker ile Kadıköy Belediye Başkanı Selami Öztürk de olay yerine gelerek incelemelerde bulundu. 
     Kaymakam Peker, patlamaya aracın altına ya da bagajına konulan bir bombanın yol açtığının sanıldığını belirterek, restoranın içerisine bomba konulduğuna dair sürekli telefon ihbarları geldiğini ve bu nedenle polis ekiplerinin içeride bomba araması yaptıklarını bildirdi. 
     
     OLAYDAN 1 SAAT ÖNCE, İHBAR ÜZERİNE POLİSİN RESTORANDA BOMBA ARAMASI YAPTIĞI ÖĞRENİLDİ 

     Kadıköy'de Mc Donald's'ın otoparkındaki patlamadan 1 saat önce, ihbar üzerine polisin restoranda bomba araması yaptığı öğrenildi. 
     AA muhabirinin aldığı bilgiye göre, saat 18.15'te meydana gelen patlamadan 1 saat önce, Acıbadem Caddesi'ndeki Mc Donald's restoranına bomba konulduğu yönünde ihbar yapıldı. 
     İhbar üzerine, Kadıköy İlçe Emniyet Müdürlüğü ekipleri olay yerine geldi. Restorandaki müşterilerin dışarıya çıkartılmasının ardından yapılan aramalarda herhangi bir patlayıcı maddeye rastlanmadı. 
     Otoparktaki patlamanın, bu olaydan yaklaşık 10 dakika sonra meydana geldiği kaydedildi. 
     Bu arada, otoparktaki patlamada parçalanan aracın plakasının 34 EUS 75 olduğu öğrenildi. Polis ekiplerinin restorandaki çalışmaları halen devam ediyor. Bomba uzmanı ekipler de incelemelerini sürdürüyor 
     
</TEXT>
</DOC>
