<DOC>
<DOCNO> 217482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo18.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay'dan Vali'ye 10 numaralı forma 
</HEADLINE>
<TEXT>

     Fenerbahçe'nin milli futbolcusu Tuncay Şanlı, Sakarya Valisi Cahit Kıraç'ı ziyaret ederek, formasını hediye etti. 
     Vali Cahit Kıraç, Sakaryaspor'un eski futbolcusu, Fenerbahçeli Tuncay Şanlı'yı makamında kabul etti. Kıraç ziyaret sırasında Sakaryaspor'un hafta sonunda yapacağı Kocaelispor maçı, Tuncay Şanlı da Fenerbahçe-Galatasaray maçını değerlendirdi. 
     Kıraç, komşu iki ilin takımının maçında dostluğun ve kardeşliğin ön plana çıkmasını dileyerek, güvenlik önlemlerine ilişkin hazırlıkların sürdüğünü söyledi. 
     Ezeli rekabetin yanı sıra iki takımın da süper lig için iddialı oluşunun maçın tansiyonunu yükseltebileceğine işaret eden Kıraç, ''Beklentimiz dostça, güzel bir futbolun sergilenmesidir. Sakaryaspor taraftarı da centilmenlik yönünde güzel bir tempo yakaladı. Bunu sürdürülmeli'' dedi. 
     Tuncay Şanlı ise pazar günü Galatasaray ile yapacakları maçı kazanmak istediklerini belirtti. 
     Zor günler geçiren Galatasaray'ın toparlanmaya başladığını ifade eden Şanlı, şunları kaydetti 
     ''Fatih Terim takımın başında olduğu sürece, daha da iyi olacaklar. Her takımda kötü dönemler olur ama zamanla aşılır. Biz de iyi durumdayız ve bu derbi maçını kazanmak istiyoruz. Diğer takımların durumu bizi ilgilendirmiyor. Kendi işimizi yaparak yolumuza devam edeceğiz.'' diye konuştu. 
     Tuncay Şanlı, daha sonra 10 numaralı formasını Vali Kıraç'a hediye etti. 
     
</TEXT>
</DOC>
