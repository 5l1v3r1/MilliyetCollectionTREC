<DOC>
<DOCNO> 217798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur14.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Teslim Töre'ye ağır hapis cezası... 
</HEADLINE>
<TEXT>

     Yasadışı Türkiye Komünist Emek Partisi'nin TKEP kurucusu olduğu öne sürülen Teslim Töre, yaklaşık 11 yıl süren yargılama sonucunda, ''yasadışı örgüt yöneticiliği yapmak'' suçundan 18 yıl 9 ay ağır hapis cezasına çarptırıldı. 
     İstanbul 1 No'lu DGM'deki duruşmaya, tutuklu sanık Mehmet Ali Ayhan katıldı. Teslim Töre'nin de aralarında bulunduğu tutuksuz 17 sanık ile gıyabi tutuklu sanık Eşe Ayten Yılmaz ise duruşmaya gelmedi. 
     Duruşmada son sözü sorulan Mehmet Ali Ayhan, söyleyecek bir şeyi olmadığını belirtti. 
     Ayhan'ın avukatı Mihriban Kırdök de, müvekkilinin ''Wernicke Korsakoff'' hastası olduğunu ve buna ilişkin raporları daha önce mahkemeye sunduğunu söyleyerek, tahliye talebinde bulundu. 
     
     11 YIL SONRA GELEN KARAR 
     Yaklaşık 11 yıldır süren davayı karara bağlayan mahkeme heyeti, TKEP'in kurucusu olduğu öne sürülen Teslim Töre'yi ''yasadışı örgütün yöneticiliğini yapmak'' suçundan 18 yıl 9 ay ağır hapis cezasına çarptırdı. 
     İddianamede, Teslim Töre'nin Gaziantep ve Mersin'de örgüt üyelerince gerçekleştirilen öldürme ve gasp eylemlerinden sorumlu olduğu ve talimat verdiğinin iddia edildiğini belirten mahkeme heyeti, bu nedenle Töre'nin, TCK'nın 146 1. maddesi uyarınca ''anayasal düzeni silah zoruyla değiştirmeye teşebbüs etmek'' suçundan cezalandırılmasının istendiğini, ancak bu suçu işlediğine dair kesin ve inandırıcı delil bulunmadığı gerekçesiyle beraatının kararlaştırıldığını bildirdi. 
     Sanıklardan Mehmet Ali Ayhan'ın, 1989 ve 1992 yılları arasında Yılmaz İnce'nin öldürülmesi ile 2'si kuyumcu 6 ayrı gasp olayına katıldığını belirten mahkeme heyeti, bu nedenle sanığı ''anayasal düzeni silah zoruyla değiştirmeye yönelik eylemlere aslen iştirak etmek'' suçundan müebbet ağır hapis cezasına çarptırdı. 
     Sanıklardan Yusuf Ergin Adaklı ve Hüseyin Bakır'a da ''yasadışı örgütün yöneticiliğini yapmak'' suçundan 18 yıl 9'ar ay ağır hapis cezası veren mahkeme heyeti, Kemal Bilgeç'i de ''yasadışı örgüte üye olmak'' suçundan 12 yıl 6 ay ağır hapse mahkum etti. 
     ''Yasadışı örgütün yöneticisi olmak''la suçlanan Recep Üzmez'in beraatını kararlaştıran mahkeme heyeti, ''yasadışı örgüte üye olmak'' suçundan yargılanan Murat Toprak, Kenan Kalyoncu, Fadime İrier, Cemile Arda, Muazzez Yücel, Mukaddes Alataş, Hüseyin Karakaş, Emine Hacer Karakaş, Mustafa Çubuk, Songül Çoşkun, Ahmet Fethi Yıldırım ve Fethi İhsan Yıldırım hakkındaki davayı ise zaman aşımına uğraması nedeniyle ortadan kaldırdı. 
     Mahkeme heyeti, yakalamayan gıyabi tutuklu sanık Eşe Ayten Yılmaz hakkındaki dosyanın da ayrılmasına hükmetti. 
     Teslim Töre, 5 Mayıs 1993'te tutuklanmış ve yaklaşık 7.5 yıl cezaevinde kaldıktan sonra tahliye edilmişti. 
     Töre, mahkemenin verdiği 18 yıl 9 ay ağır hapis cezasının Yargıtay'ca onanması halinde yaklaşık 5 yıl daha kalmak üzere tekrar cezaevine girecek. 
     
     İDDİANAMEDEN 
     İstanbul DGM Cumhuriyet Başsavcılığı'nca hazırlanan iddianamede, Teslim Töre'nin, Abuzer Uğurlu ile uyuşturucu ticareti yaptığı, İran ve Irak'taki Kürtler'e silah temin ettiği ve Bulgaristan adına casusluk yaptığı öne sürülüyordu. 
     Örgüte parasal destek sağlamak amacıyla yasal birtakım şirketler kurularak Devlet Planlama Teşkilatı'ndan kredi teşviği temin edildiği de bildirilen iddianamede, sanık Töre'nin, 5 Mayıs 1993'te Üsküdar Örnek Mahallesi'ndeki bir evde yakalandığı belirtiliyordu. 
     İddianamede, Töre'nin, TKEP'in kurucusu ve Genel Sekreteri, Hüseyin Bakır, Mehmet Ali Ayhan, Murat Toprak, Yusuf Ergin Adaklı ve Kenan Kalyoncu'nun da Merkez Komite üyeleri oldukları iddia ediliyordu. 
     
</TEXT>
</DOC>
