<DOC>
<DOCNO> 231092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur36.html </URL>
<DATE> 2004/04/13/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kazara oğlunu vuran baba "Silah aldığıma pişmanım" 
</HEADLINE>
<TEXT>

     Adana'da, temizlik yaptığı sırada ruhsatsız tabancanın ateş alması sonucu 1,5 yaşındaki oğlunun ölümüne neden olan baba, tutuksuz yargılanmak üzere serbest bırakıldı. 
     Emniyet Müdürlüğü yetkililerinden alınan bilgiye göre, dün gece, İsmetpaşa Mahallesi'nde, ruhsatsız tabancasını temizlemek istediği sırada silahın ateş alması sonucu oğlu Emircan Çelik'in ölümüne neden olduğu iddia edilen baba Ali Çelik, sorgulaması sonrasında adliyeye sevk edildi. 
     Nöbetçi mahkemeye çıkartılan Ali Çelik, ifadesinde, hiçbir babanın böyle bir olayı yaşamak istemeyeceğini belirterek, ''Üzgünüm, keşke hayatımın en büyük hatasını yapmasaydım. Silahı aldığım için pişmanım. İstemeden oğlumun ölümüne sebep oldum'' dedi. 
     ''Tedbirsizlik ve dikkatsizlik sonucu ölüme sebebiyet vermek'' iddiasıyla yargılanan Ali Çelik, tutuksuz yargılanmak üzere serbest bırakıldı. 
     
</TEXT>
</DOC>
