<DOC>
<DOCNO> 202855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/siyaset/siy07.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afiş toplatma kararı yanlış 
</HEADLINE>
<TEXT>

   Kürtçe afişlerin toplatılması kararının 'yanlışlıkla' TCK'nın konuyla ilgisi olmayan maddelerine göre alındığı anlaşıldı 
      GÖKÇER TAHİNCİOĞLU Ankara 

   
   Van Sulh Ceza Mahkemesi'nin, Kürtçe afişleri toplatma kararında skandal niteliğinde hata yaptığı ortaya çıktı. Van Emniyet Müdürlüğü, İHD'nin İnsan Hakları Haftası nedeniyle bastırdığı Kürtçe afiş ve pankartların TCK'nın 310 ve 311. maddelerine aykırı olduğu gerekçesiyle, Vali Yardımcısı Süleyman Özçakıcı ise bölücü nitelikte olduğu iddiasıyla başsavcılığa başvurdu. Savcılık, afişlerin Dernekler Kanunu'na, cumhuriyetin temel nitelikleri ve azınlık yaratma yasağına aykırı olduğu yönünde işlem yaparak toplatılmasını istedi. Van Sulh Ceza Mahkemesi, toplatma kararına, TCK'nın 310. ve 311. maddelerine aykırı olduğu iddiasını dayanak aldı. Ancak 311. madde "suç işlemeye tahrik", 310. madde "emanet mala zarar vermek" suçunu düzenliyor. Mahkeme, bölge ismi belirtmeyerek kararın yurt genelini kapsamasını da sağladı. Van Başsavcısı Kemal Kaçan, 310. maddenin karara "sehven" yazıldığını belirterek, "311 ve 312. maddeler olması lazım. Emniyet yanlışlıkla yazmış. Mahkemelerimiz de ayrıntılı incelemeden o şekilde geçmiş" dedi. Emniyet'in de 312. maddeyi daktilo hatası yaparak 310 olarak yazdığı iddia edildi. 
   Adalet Bakanı Cemil Çiçek'le görüşen Kaçan, kararın yazılı emir yoluyla bozulması için başvuru yaptı. Kararla ilgili son sözü Yargıtay söyleyecek. 
   
   Arınç Uyum'u artık hazmedin 
   TBMM Başkanı Bülent Arınç, AB'ye uyum yasalarının uygulanması konusundaki sıkıntılar için, "Bazı güçler, bazı mihraklar büyük hazımsızlık gösteriyorlar. Bu bir hazım meselesidir. Artık hazmetmeleri gerektiğine inanıyorum" dedi. İHD Genel Başkanı Hüsnü Öndül ve dernek yöneticilerini kabul eden Arınç, çıkan yasalara karşı çıkanlar olabileceğini söyledi. Arınç, "Yasalar uygulanmak için çıkarılır. H kim, savcı ve idari kadrolardakiler bu sorunu aşmak zorundadır" diye konuştu. 
   
   
   
</TEXT>
</DOC>
