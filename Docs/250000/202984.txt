<DOC>
<DOCNO> 202984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko23.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener 2004 Aralık'ta müzakere takvimi verilmesini bekliyoruz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2004 Aralık ayında Avrupa Birliği AB için müzakere takvimi verilmesini beklediklerini söyledi. 
     Şener, Ön Ulusal Kalkınma Planı ve İlçelerin Sosyoekonomik Gelişmişlik Sıralaması Araştırmasına ilişkin tanıtım toplantısının ardından gazetecilerin çeşitli konulardaki sorularını yanıtladı. 
     Bir gazetecinin diğer aday ülkelerin AB fonlarından daha yüksek miktarda kredi kullandıklarını hatırlatması üzerine Şener, şunları söyledi 
     ''AB fonlarının kullanılmasında diğer ülkelerle Türkiye arasında fark olduğunu kabul etmek gerekir. Türkiye ile AB ilişkileri diğer ülkeler arasında tek bir örnektir. AB'ye üye olan ülkeler çok üst düzeyde fonlardan yararlanırken Türkiye'nin yararlanma düzeyi düşük kalmıştır. Burada AB ile ilgili mekanizmanın işleyişini sorgularken Türkiye'nin de yararlanmak için yeterli çalışma yapıp yapmadığına bakmak lazım. Diğer ülkeler tam üye olduktan sonra Gümrük Birliği'ne uyum için süre verilmişti, bizde tam tersi oldu.'' Şener, AB'den gelecek ekonomik sosyal uyum fonunun kullanımına ilişkin olarak da, ''3 yıllık dönemde AB'nin 371 milyon euroluk fonunun kullanımı aksamaz'' dedi. 
     Söz konusu üç yıllık plan ile AB'ye ne kadar yaklaşılabileceğine ilişkin soruya da Şener, ''Bunun hesabının zor olacağı'' yanıtını verdi. 
     
     AB VE REKABET GÜCÜ 
     Şener, Türkiye'de büyük bir rekabet gücü olduğunu belirterek, Türkiye'nin 1996 yılında AB ülkelerine yaptığı ithalatın toplam ithalat içindeki oranının yüzde olduğunu, bugün bu oranın yüzde 45'e düştüğünü, ihracatta da oranın 1995'te yüzde 51 olduğunu bu oranının bugün de yüzde 51 olduğunu belirterek, ''Bir zararımız yok'' diye konuştu. 
     Şener, Gümrük Birliği nedeniyle Türkiye ekonomisinin gerilemediğini ifade ederken, Türkiye'nin rekabet gücünü daha da artırarak, AB ile arasındaki açığı kapatması, hatta açığı kapatarak geçmesi gerektiğini söyledi. 
     Başbakan Yardımcısı Şener, Ön Ulusal Kalkınma Planı'nın devreye girmesiyle 5 yıllık kalkınma planlarının uygulanıp uygulanmayacağına ilişkin bir soru üzerine, her iki plan arasında farklılıklar bulunduğunu belirterek, ''AB'ye tam üyelik müzakereleri başladıktan sonra Ulusal Kalkınma Planı bizim 5 yıllık kalkınma planının yerini almış olacak'' dedi. 
     İllerin gelişmişlik düzeyi için farklı ölçütlerin kullanılıp kullanılmadığına ilişkin bir soru üzerine de Şener, her metinde her ölçütün kullanılmayabileceğini, farklı çalışmalarda farklı kıstasların ele alınacağını belirterek, vergi reformu kapsamında olan geliri 1500 doların altındaki illerle ilgili çalışmada kişi başına gelirin ölçüt olarak alındığını bunun da bir tercih meselesi olduğunu kaydetti. 
     Şener, SPK ve BDDK'ya ilişkin kendisine bir soruşturma dosyası gelip gelmediği yönündeki soru üzerine, ''Biz de bir dosya yok. Bana her hangi bir durum geldiğinde bunu Teftiş Kurulu'na gönderirim. Teftiş Kurulu'ndan gelecek rapordan sonra değerlendiririm. Şu anda bir şey yok'' diye konuştu. 
     Asgari ücret ile SSK ve Bağ-Kur emeklilerine zam yapılmasına ilişkin Bakanlar Kurulu'nda imzaya açılmış bir karar olup olmadığı sorusuna Şener, ''Hayır'' yanıtını verdi. 
     
     DPT MÜSTEŞARI 
     Öte yandan Devlet Planlama Teşkilatı DPT Müsteşarı Ahmet Tıktık da bir soru üzerine, hazırlanan Ön Ulusal Kalkınma Planı'nın AB Komisyonu ile işbirliği içinde sürdürüleceğini söyledi. 
     Kullanılacak fonların denetimine ilişkin bir soru üzerine, DPT yetkilileri, fonların iç ve dış denetime tabi olacağını belirterek, Sayıştay, AB Sayıştayı ile AB Komisyonu'nun görevlendireceği bağımsız denetim kuruluşlarının denetimde bulunacaklarını kaydettiler. 
     Yetkililer, fonların çok sıkı bir denetime tabi olacağını da vurguladılar. 
     DPT yetkilileri, hazırlanan Ulasal Kalkınma Planının bir rehber niteliğinde olacağını ve hazırlanacak projelerin bu kriterlere uygun olup olmadığının kontrol edileceğini ifade ettiler. 
     
</TEXT>
</DOC>
