<DOC>
<DOCNO> 200848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun33.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de seçimlere doğru... YSK'dan partilere uyarı... 
</HEADLINE>
<TEXT>

     KKTC Yüksek Seçim Kurulu YSK Başkanı Taner Erginel, 14 Aralık Pazar günü yapılacak genel seçimlere herhangi bir şekilde hile karıştırılmaması için gerekli tüm önlemlerin alınmasına devam edildiğini belirtti ve siyasi partileri, sandık görevlilerinin deneyimli kişilerden oluşması konusunda uyardı. 
     Erginel, düzenlediği basın toplantısında, önlemler çerçevesinde bu seçimlerde cep telefonlarıyla oy verme yerine girilemeyeceğini de vurguladı. 
     Türkiye dahil çeşitli ülkelerden gözlemcilerin seçimleri izleyeceğini ve 10 ayrı kuruluştan gözlemcilerin KKTC'de bulunduğunu bildiren Erginel, seçim sonuçlarının Yakın Doğu Üniversitesi ile işbirliği halinde kısa sürede açıklanacağını ve mahkeme binasına ilk kez kurulacak dev ekranla kamuoyuna anında duyurulacağını açıkladı. 
     
     ''TÜM PARTİLERE EŞİT MESAFEDE'' 
     YSK Başkanı Erginel, KKTC'de seçimlerin tarafsız organ mahkemelerin denetim ve kontrolünde yapıldığını, Yüksek Seçim Kurulu'nun tüm partilere eşit mesafede olduğunu belirterek, ''Seçimi kimin kazanacağı bizi hiç ilgilendirmiyor. Hangi parti veya görüş kazanırsa kazansın bizden aynı saygıyı görecektir'' dedi. 
     Propaganda faaliyetlerinde de tüm partilere eşit olanaklar sağlandığını ve tüm görüşlerin ifade edilmesi için gerekli önlemlerin alındığını anlatan Erginel, genelde partilerin büyük bir olgunluk içerisinde propaganda faaliyetlerini sürdürdüklerini kaydetti. 
     
     YENİ VATANDAŞLAR VE SEÇMENLER 
     Seçimlere gölge düşürülmemesi için gerekli her türlü önlemi aldıklarını ve almaya devam edeceklerini belirten Erginel, ''Seçime gölge düşürme olasılığı bulunan yeni vatandaşlar ve seçmenler konusunda da YSK'nın üzerine düşen görevi yaptığını'' anlattı. 
     Seçimlerde kimlerin oy verebileceğinin Seçim ve Halkoylaması Yasası ile düzenlendiğini, YSK'nın bu yasayı uyguladığını söyleyen Erginel, yasayı değiştirmeye yönelik tartışmaların muhatabının ise YSK değil, meclis olduğunu vurguladı. 
     YSK Başkanı Erginel, yoğun tartışmalara neden olan yeni vatandaşlıklar konusunda özetle şunları kaydetti 
     ''Vatandaş yapma olayının doğru mu, yanlış mı yasal mı değil mi konusu bizi meşgul etmiş değildir. Çünkü bu konuda YSK'nın yetkisi yoktur. Biz doğruluğuna, yanlışlığına bakmadan sadece zamanlama, dış görünüş açısından olayı değerlendirerek seçime gölge düşmemesi için önlem almaya çalıştık. Bunun için seçimleri benzeri görülmemiş bir şeffaflık içinde gerçekleştirmeye karar verdik. Tüm bilgileri siyasi partilere vermenin yanı sıra seçmenin incelemesine açtık. Ayrıca halkımızı da pasif davranmamaya, seçimi denetleme işlevine katılmaya davet ettik.'' Seçimlerde oy verebilmek için vatandaşlık yanında ikametin zorunlu olduğunu anımsatan Erginel, seçmen listelerinin askı süresince siyasi partilerle vatandaşların itirazlarda bulunduğunu ve bunların incelenmesi sonucu ikamet etmeyenlerin listelerden çıkartıldıklarını anlattı. 
     ''Bu durumda yeni vatandaşlar nedeniyle seçimlere gölge düşme olasılığının ortadan kalkmış olması gerekir. Buna rağmen eğer hata kalmışsa bunun kusuru sessiz kalıp itiraz etmeyenlerdedir'' diyen Erginel, bu konudaki incelemelerin seçim sonrasında da devam edeceğini kaydetti. 
     
     HİLEYE KARŞI PARTİLERE UYARI 
     Seçim yasasının hile yapılmasını önleyecek düzenlemeler içerdiğini, bunun yanında partilere sandık kurullarında birer temsilci ve birer de gözlemci bulundurma olanağı sağlandığını anlatan Erginel, ''Seçimde hile yapılabilmesi için partilerin temsilcileri ile gözlemcilerin büyük bir dikkatsizlik ve ilgisizlik içinde olması gerekir'' diyerek, partileri deneyimli elemanlarını görevlendirmeye çağırdı. 
     Seçim Yasası'nda 1994 yılında yapılan değişiklikle oy pusulalarının zarf içinde değil, açıkta, evet mührü-tercihler görülmeyecek şekilde katlandıktan ve arka kısımdaki YSK mühürleri sandık kuruluna gösterildikten sonra kutuya atılması yönünde değişiklik yapıldığını anlatan Erginel, böylece geçmişte rastlanan ''sandığa boş kağıt atıp oy pusulasını dışarı çıkarma ve seçmenin oyunu satın alma'' gibi olayların önlendiğini kaydetti. 
     Erginel, bu değişikliğin ardından yapılan 3 ayrı seçimde böyle bir hileye rastlanmadığını kaydetti. 
     
     ANINDA İTİRAZ 
     Siyasi parti gözlemcilerinin sandık başında usulsüz gördükleri işlemler için anında itiraz etmeleri, itirazlarının reddi halinde ise ilçe seçim kurullarına başvurmaları gerektiğini ifade eden YSK Başkanı Erginel, acil durum olmaması halinde itirazların kayda geçirtilip daha sonra ilçe seçim kurullarına itirazda bulunulabileceğini de kaydetti. 
     Erginel, parti temsilcileri ile gözlemcileri, oy sayım ve dökümü sonuçlanıp kayda geçirilinceye kadar sandık alanından ayrılmamaları konusunda da uyardı. 
     Gelişen teknolojiyle birlikte fotoğraf çekebilen cep telefonları bulunduğuna dikkat çekerek, bu yolla hile yapılmasını önlemek amacıyla cep telefonları ve fotoğraf makineleriyle oy verme yerine girmenin yasaklandığını da belirten Erginel, buna benzer hile olasılıklarının gündeme gelmesiyle anında önlem alma yoluna gideceklerini kaydetti. 
     Seçimlerde hatalı oy kullanılmasını önlemek için gerekli çalışmaları yaptıklarını ve soru-yanıt şeklinde doküman hazırladıklarını belirten Erginel, konuyla ilgili bilgilerin Seçim ve Halkoylaması Yasası ile www.mahkemeler.net adlı internet sitesinden de alınabileceğini söyledi. 
     Erginel, partileri de bu konuda seçmeni bilgilendirmeye çağırdı. 
     
     ULUSLARARASI GÖZLEMCİLER 
     Gözlemciler konusundaki görüşlerini de açıklayan YSK Başkanı Taner Erginel, tüm uluslararası gözlemcileri seçimi izlemek için KKTC'ye davet ettiklerini, ancak bazılarının demokratik seçim sistemini incelemelerinin ardından gözleme gereği duymadan KKTC'den ayrıldıklarını belirtti. 
     KKTC'de şu anda çeşitli ülkelerden 10 ayrı kuruluştan gözlemci bulunduğunu, ayrıca Türkiye dahil bazı ülkelerden gözlemcilerin gelmesinin beklendiğini söyleyen Erginel, gözlemcileri Ocak sonunda yapılacak konuyla ilgili bilimsel konferansa da davet etti. 
     
</TEXT>
</DOC>
