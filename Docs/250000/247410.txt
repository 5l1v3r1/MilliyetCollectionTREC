<DOC>
<DOCNO> 247410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur16.html </URL>
<DATE> 2004/06/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Antalya'da esnaf eylemi .. 
</HEADLINE>
<TEXT>

     Antalya'da, tur operatörleri ile turistlere yönelik büyük alışveriş merkezlerinin ''komisyon karşılığı anlaşarak'', turistin çarşıdaki dükkanlardan alışveriş yapmasını engellediklerini öne süren bir grup esnaf, kepenk kapatma eylemi yaptı. 
     Kalekapısı, Bedesten ve Kaleiçi'nde çoğunluğu kuyumcu ve hediyelik eşya satıcılarından oluşan 200'e yakın esnaf kepenklerini kapattıktan sonra, Antalya Valisi Alaaddin Yüksel, Büyükşehir Belediye Başkanı Menderes Türel ve bir grup turizmciyle görüşmekte olan Kültür ve Turizm Bakanı Erkan Mumcu'ya sorunlarını anlatmak üzere Büyükşehir Belediyesi binası önüne geldiler. Gruptakilerden yarısının Büyükşehir Belediye Başkanı Türel'in Özel Kalem Müdürlüğü odasına girmesinden sonra, grubun geri kalanı belediye binasına alınmadı. Bir süre özel kalem müdürlüğü önünde bekleyen esnafa, Antalya Esnaf ve Sanatkar Odaları Birliği AESOB temsilcilerinin Bakan Mumcu ile görüşecekleri söylenerek, binayı boşaltmaları istendi. Kalabalık, daha sonra binanın önünde beklemeye başladı. 
     Bu sırada, zaman zaman alkışlı protesto gerçekleştirildi. Yaklaşık 10 dakika sonra AESOB Başkanı Orhan Tolunay ve yöneticiler, grubun yanına gelerek, Bakan Mumcu'nun, konuyu görüşmek üzere bir komisyon oluşturulmasını ve bu komisyonun Pazartesi günü, Antalya Valisi Alaaddin Yüksel ile sorunu ele almalarını istediğini söyleyerek, kalabalığın dağılmasını istediler. Gruptan bazı kişiler, Bakan Mumcu ile bizzat görüşmek istediklerini, Bakanın sorunlarını dinlemesi gerektiğini söyleyerek, dağılmayacaklarını bildirdiler. Bu sırada AESOB yöneticileriyle, esnaf arasında kısa süren gerginlik yaşandı. Daha sonra gruptakiler, birbirlerini ikna ederek dağılmaya karar verdiler. Polis, çevrede geniş güvenlik önlemi aldı. 
     AESOB Başkanı Tolunay, AA muhabirine yaptığı açıklamada, Bakan Mumcu ile görüşmelerine ilişkin bilgi vererek, ''Bakan, Vali ile komisyonun Pazartesi günü biraraya gelmelerini istedi'' dedi. 
     Tolunay, Mumcu'nun eylemle ilgili değerlendirmesini eleştirerek, şöyle konuştu 
     ''Bakan, olayı farklı yorumlamak istiyor ama bizim şahsi ve siyasi bir işimiz yok. Olayı görmezlikten gelmenin, başka maksat aramanın anlamı yok. Esnafa kepenk kapattırmaya kimsenin gücü yetmez. Esnaf kepenk kapatıyorsa bir sorun var demektir. Esnaf, turizm sisteminin komisyon üzerine kurulması ve tur operatörleriyle büyük alışveriş merkezlerinin komisyon karşılığında mağazalara turist getirmesinden yakınıyor. Tur operatörleri, rehberleri aracılığıyla turistleri etkileyerek, çarşı içindeki dükkanlara gitmesine engel oluyor.'' 
     
     ''KAYBOLMAYAN TURİST İSTİYORUZ'' 
     Eyleme katılanlardan bir esnaf, Antalya'ya gelen turist sayısının her geçen gün arttığını, havaalanının sürekli işlediğini belirterek, ''Ancak turist, havaalanından sonra bir anda ortadan kayboluyor. Kent merkezine tek tük turist geliyor. Bir ciklet reklamında olduğu gibi biz kaybolmayan turist istiyoruz. Nerede bu turistler'' dedi. 
     
     KEMER, SİDE VE MANAVGAT'TA EYLEM 
     Esnafın kepenk kapatma eylemine Manavgat, Side, Kemer ve Kadriye'deki esnaf da katıldı. 
     Bu merkezlerde, dükkanların kapalı olduğunu gören turistler, vitrinlerde ya da kepenklerde herhangi bir yazı ya da afiş olmaması nedeniyle eylemin neden kaynaklandığını anlayamadılar. 
     Alman Awen Andreya 34 Sorgun'da tatil yaptığını belirterek, Side'ye alışveriş için geldiğini ancak dükkanları kapalı görünce şaşkına döndüğünü söyledi. Andreya, ''Buraya taksi ücreti ödeyerek geldim. Eylem benim için kötü bir sürpriz oldu'' dedi. 
     
</TEXT>
</DOC>
