<DOC>
<DOCNO> 202750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko28.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Asgari ücretin vergi dışı bırakılması söz konusu değil 
</HEADLINE>
<TEXT>

     Maliye Bakanı Kemal Unakıtan, asgari ücretin tamamen vergi dışı bırakılmasının şu anda söz konusu olmadığını söyledi. 
     Bakan Unakıtan, yeni vergi düzenlemelerini açıkladığı basın toplantısında, gazetecilerin sorularını da yanıtladı. 
     Unakıtan, asgari ücrete yönelik bir soru üzerine, düzenlemelerin iş çevrelerine ve işçiye yönelik değil, ekonominin düzeltilmesine yönelik tedbir olarak algılanması gerektiğini belirterek, şunları kaydetti 
     ''Asgari ücretlerin tamamen vergi dışı bırakılması şu anda söz konusu değil, elimizdeki bütçeye göre bunu yapmamız mümkün değil. Ancak her yıl vergi dilimleri düşüyor. Dolayısıyla asgari ücretten alınan vergi de düşüyor. Zaten politikamızda verginin yıldan yıla azalması... İnşallah bizim iktidarımız döneminde asgari ücretten vergi alınmadığını göreceğiz.'' Unakıtan, başka bir soruyu da şöyle cevapladı 
     ''Herkes verginin SSK primlerinin indirilmesini istiyor. Herkes bir şeyin indirilmesini istiyor. Bu şeyin suyu nereden gelecek, nasıl olacak yani... Dolayısıyla indirmek kolay. Fakat onun hesabını yaparız, imkan varsa olur, yoksa yapmamız mümkün değil. Bizim hükümetimizin takip ettiği politikanın esasını mali disiplin oluşturuyor. Mali disipline fevkalade riayet etmek lazım. Etmediğimiz zaman bütçelerimiz düşündüğümüzden çok daha fazla açık verirse, o zaman ne faiz ne enflasyon iner, ne de ekonomi düzelir. Dikkatli bir şekilde arabayı sürmeye çalışıyoruz. 
     Ekonomiyi rayına oturtup daha güzel günler görmek istiyorsak, şunu şurada almayalım iade edelim... Her şey hesaba dayanıyor. Şu anda yüzde 25 sigorta indirelim... Ama onunla ilgili başka iyileştirmeler yapıyoruz. Kişi başına milli gelirden 1500 doların altındaki bölgelerde vergi ve işveren primini almayacağız, hem de yüzde 50'nin üzerinde almayacağız. Ama almayacağımız bölgeler belli. 
     Altından kalkabilir miyiz diye hesap yapıyoruz. Kalkabileceksek tamam diyoruz.'' Gazetecilerin spor kulüplerinin vergi borçlarının ne kadar olduğunun sorulması üzerine Unakıtan, rakamı şu anda bilmediğine işaret ederek, ''Getirdiğimiz yeniden bir yapılanmayla kolaylık sağladık. Stopajları da değiştirdik. Onlara uymayanı ben yola getirmesini bilirim. Bizim göstermiş olduğumuz kolaylıklardan herkes istifade etsin, gereğini yerine getirsin'' diye konuştu. 
     Sporcuları, spor camiasını ve onları hizmet edenleri sevdiklerini ifade eden Unakıtan, onlara her türlü kolaylığı gösterdiklerini ve onlardan da bunlara riayet etmelerini beklediklerini söyledi. 
     
</TEXT>
</DOC>
