<DOC>
<DOCNO> 236165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko07.html </URL>
<DATE> 2004/04/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ceviz ağacı işlemesine AB desteği 
</HEADLINE>
<TEXT>

     Van'ın Çatak İlçesi'ndeki Mirava Ceviz Ağacı İşleme Atölyesi, Avrupa Birliği'nin AB desteğiyle kapasitesini artıracak. 
     Atölye sahibi M. Tevfik Görendağlı, baba mesleği olan ceviz işlemeciliğini bütün aile fertleriyle yürüttüklerini belirtti. 
     Verimden düşmüş, çürümüş ağaçları kestikten sonra yerlerine fidan dikerek, genç ve daha verimli ceviz ağaçlarının yetişmesini sağladıklarını da anlatan Görendağlı, şunları söyledi 
     ''Ceviz ağacını yüzde 80 oranında değerlendirerek üretim yapıyoruz. Atölye yüzde 25 kapasiteyle çalıştırılıyor. Burada küçük mobilya, dekoratif ev eşyaları ile çoban tası, hamur teknesi ve kavutluk gibi geleneksel ürünler üretiliyor. Satışlarımızı kurumsallaştırmış durumdayız. Ancak ürünlerimizi kendi markamızla değil, aracı bir firma kullanarak ve aracı firmanın markası ile satmaktayız. İhracata açık bir firma olmamıza ve bunun başlangıç alt yapısını oluşturmamıza rağmen kapasite artıramamamız yurt içi ve yurt dışına açılmamızı engelledi.'' AB'ye uyum çerçevesinde geliştirilen Doğu Anadolu Kalkınma Projesi kapsamında atölyenin kapasitesinin artırılmasına yönelik destek verileceğini kaydeden Görendağlı, ''AB'nin desteğiyle ürünleri kendi markamızla üretip yerinden pazarlayacağız. Kapasite artırımına paralel olarak ürün çeşidimiz artacaktır. İşsizliğin yoğun olduğu Çatak'ta önemli bir istihdam kapısı açılacaktır'' dedi. 
     
     CEVİZİN ASALETİ 
     Dayanıklı ve renklerinden dolayı asil olan ceviz ağacını atölyede elle şekillendirdiklerini ve ürün modellerini kendilerinin çizdiğini vurgulayan Görendağlı, şunları kaydetti 
     ''Ceviz ağacını kabuğuna kadar değerlendiriyoruz. Gece lambası ve avizeleri ceviz kabuğundan üretiyoruz. Bunun dışında yurt dışında bir çok otelin dekorunda bizim ürünlerimiz büyük ölçüde yer alıyor. Bu yıl 3 bin ürünümüzü yurt dışındaki otellere pazarladık. Bir ürünün imalatı en az 4 ayda tamamlanmaktadır. Orijinal ürünlererimiz AB tarafından büyük ilgi görmektedir.'' 
     
</TEXT>
</DOC>
