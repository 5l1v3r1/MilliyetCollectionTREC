<DOC>
<DOCNO> 200159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/yasam/ayas.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Briç ve satrancı da yasakladı 
</HEADLINE>
<TEXT>

   'Dar giysilerle çocukları tahrik ediyorsunuz' sözleriyle bir süre önce kadın öğretmenlere çıkışan Konya İl Milli Eğitim Müdürü, satranç ve briç oynamayı da yasakladı 
      KEREM PULGAT DHA 
   
   Bir süre önce, kadın öğretmenlere yönelik, 'Dar giysilerle 15 yaşındaki gençleri tahrik ediyorsunuz' açıklamasıyla tepki çeken Konya İl Milli Eğitim Müdürü Mehmet Özer'in, bu kez de Konya Öğretmenevi'nin satranç ve briç oynanan salonu kapattırdığı iddia edildi. 
   Salonun kapatılmasına tepki gösteren öğretmenler, öğretmenevi Müdürü Mustafa Bahar'ın, "Milli Eğitim Müdürü, briç ve satrancı yasakladı" diyerek kararı kendilerine tebliğ ettiğini belirtti. Öğretmenevi Müdürü Mustafa Bahar ise, "Kumar oynandığı ve küfürlü konuşulduğu için salonu biz kapattık" diye konuştu. 
   
   'Bunlar gerici düşünce' 
   Ancak İl Milli Eğitim Müdür Yardımcısı Bekir Akça, Öğretmenevi Müdürü Bahar'ın aksine, öğretmenevlerinin kendilerine bağlı olduğunu, bu nedenle de kapatma kararının, sadece İl Mİlli Eğitim Müdürlüğü yetkisinde olabileceğini belirtti. İl Milli Eğitim Müdürü Özer ise konuyla ilgili sadece, "Öğretmenevi yönetimi kapatma teklifi getirdi biz de uyguladık" açıklaması yapmakla yetindi. 
   Konyalı öğretmenler ise, "Burada briç ve satranç oynuyorduk, ancak kumar oynadığımızı iddia ederek salonu kapattılar. Hepimiz eğitimciyiz. Buraya aileleler de geliyor. Bunlar gerici düşüncenin birer ürünü" diyerek tepki gösterdi. 
   
   
</TEXT>
</DOC>
