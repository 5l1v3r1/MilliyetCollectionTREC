<DOC>
<DOCNO> 224277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur07.html </URL>
<DATE> 2004/03/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Diyanet "Hutbe Bankası" kurdu... 
</HEADLINE>
<TEXT>

     Diyanet İşleri Başkanlığı ilahiyat fakültelerinden, müftülüklerden ve personelinden istediği hutbelerle bir hutbe bankası kurdu. 
     Başkanlık biriken hutbeleri zamanı geldiğinde halkla paylaşacak. Diyanet İşleri Başkan Yardımcısı Mehmet Görmez, bilim adamlarının birikimlerini camiye taşımak istediklerini belirtti. Bu nedenle Başkanlık olarak ilahiyat fakültelerinden hutbe hazırlamaları isteğinde bulunduklarını kaydeden Görmez, "Tabi sadece fakültelerde değil, müftülüklerden ve personelden de aynı istekte bulunduk" dedi. Görmez, hazırlanan hutbelerin yavaş yavaş kendilerine ulaştığını belirterek, bunları bir yerde toplamak için "hutbe bankası" kurduklarını söyledi. "Hutbeler çeşitli konu başlıkları altında hazırlanıyor" diyen Görmez, Diyanetin hutbeleri, gerektiği zaman camilere taşıyarak halkla paylaşacağını ifade etti. Başkanlık böylece, "hutbe konuları hükümetin isteğiyle hazırlanıyor" iddialarına da yanıt vermiş olacak. 

ANKA 
     
</TEXT>
</DOC>
