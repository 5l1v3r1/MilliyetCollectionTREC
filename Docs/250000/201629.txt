<DOC>
<DOCNO> 201629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko45.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Asgari ücretteki düzenleme faiz dışı fazlayı etkilemez 
</HEADLINE>
<TEXT>

     Devlet Bakanı Ali Babacan, gündemlerinde iki konu bulunduğunu, bunların yeni asgari ücretin tespiti ile Bağ-Kur ve SSK emeklilerinin durumu olduğunu söyledi. 
     Devlet Bakanı Babacan, gündemlerinde 2 konu olduğunu, bunlardan birisinin yeni asgari ücretin tespiti ile Bağ-Kur ve SSK emeklilerinin durumu olduğunu belirterek, asgari ücretin tespitinde özel sektörün maliyet yapısının son derece önemli bir unsur olduğunu ve bu çerçevede Türkiye'nin rekabet gücünün de korunuyor olması gerektiğini ama çalışanların yaşam koşullarının düzeltilmesinin önem taşıdığını da bildirdi. 
     Asgari ücret konusunun özel sektör ile istişare halinde karar verilmesi gerektiğinin altını çizen Babacan, ücretleri gerçekten düşük olan SSK ve Bağ-Kur emekli maaşlarının iyleştirilmesi konusunda ise kaynaklar ile uyumlu bir çalışmanın da önem taşıdığını ifade etti. 
     Yaklaşık 6 milyon kişinin SSK ve Bağ-Kur'dan maaş aldığını, bunların aileleri ile birlikte 20-25 milyon kişiyi ilgilendiren bir emekli maaşı konusunda bir iyileştirme yapmak istediklerini bildirdi. 
     Babacan, bütün bunların faiz dışı fazla hedefini olumsuz etkilemeyeceğini, şu an itibariyle faiz dışı fazla hedefinin tutturulacağının görüldüğünü kaydetti. 
     
     İMARZEDE YASASI 

     Babacan, İmarzede yasa tasarısı ile ilgili olarak, milletvekillerinin tereddütlerinin iki noktada yoğunlaştığını, bunlardan bir tanesinin 50 milyar liranın üstüne ödeme yapılıp yapılmaması, diğerinin de Hazine bonolarının ödenip ödenmemesi şeklinde olduğunu belirterek, kendilerinin hazırlamış olduğu ödeme planında, uluslararası kuruluşların belirsizliğin ortadan kaldırılması nedeniyle uygun bulduklarını bildirdi. 
     Ali Babacan, bu plana göre maksimum ödemenin yapılması halinde toplam rakamın 9 katrilyon lirayı bulacağını ama Meclis'in karar vermesi halinde 9 katrilyon liradan daha az bir ödeme de olabileceğini ifade etti. 
     Babacan, son 6 ay içinde özelleştirilecek kuruluşlara ilişkin olarak, yabancı şirketlerin yoğun bir ilgi içinde olduğunu belirterek, önceki gün İsviçre Promosyon Ajansı yetkilileri ile görüştüklerini, bu yetkililerin yabancı sermaye çekmek için çalışmalarını 25 yıl önce başladıklarını ifade ettiklerini kaydetti. 
     Bakan Babacan, doğrudan yabancı sermaye konusunda 2003 yılının son 6 ayında artan ilgi çerçevesinde bu ilginin ne zaman yatırım kararına dönüşeceğini zamanın göstereceğini belirterek, geçen hafta sonu Başbakan Erdoğan'ın YASED Yabancı Sermaye Derneği ile bir toplantı yaptığını burada Başbakan'ın YASED yetkililerine ''Sizi tıkayan neyse ben önünüzü açarım'' sözünü verdiğini hatırlattı. 
     Babacan, IMF'ye her gönderilen niyet mektubunun hacminin küçüldüğünü çünkü ayrıntılardan çok genel tabirlerin kullanıldığını, bunun da uluslararası kuruluşların hükümete olan güvenini yansıttığını belirterek, bu son gönderilen niyet mektubunun da 6.5 sayfa ve 21 maddeden oluştuğunu kaydetti. 
     
     ''2004 YILINDA RİSK BEKLEMİYORUZ'' 

     2004 yılı içinde en önemli konunun enflasyon olduğunu vurgulayan Babacan, bu yıl yüzde 20'nin altında bir enflasyonun nerede ise kesinleştiğini, bu nedenle yüzde 12 hedefini koyarken çok dikkatli düşündüklerini belirtti. 
     Yüzde 12'lik hedefin tutturulabilecek güvenin de oldukça yaygın olduğunu ifade eden Babacan, bu çerçevede mali disiplinin korunmasının önemli olduğunu, yüzde 6.5'luk faiz dışı fazla hedefinin çok ciddi bir mali disiplin olduğunu söyledi. 
     Babacan, ''Biz az sayıda söz veriyor ve sözlerimizi tutuyoruz. Bu güvenin artması için çok önemli'' ifadesini kullanarak, mali disiplinle uygun bir para politikasının izlenmesinin önemli olduğunun altını çizdi. 
     Irak savaşı döneminde kamu kurumlarının karşılıklı uzlaşma içinde, beraber çalışmayı öğrendiklerini hatırlatan Babacan, ''Bu anlayış devam ettiği ve ilan edilen politikalardan taviz verilmediği sürece 2004'de risk beklemiyoruz'' dedi. 
     Babacan, cari işlemler dengesi ile ilgili olarak da gelecek yılda anormal bir denge bozulmasının beklenmediğini kaydetti. 
     Ekonomiden sorumlu Devlet Bakanı Babacan, ''Yüzen kur uygulandıktan sonra cari işlemlerden kimse korkmasın. Önemli olan farklı politikaları tutarlı bir biçimde uygulamaktır'' diye konuştu. 
     
     ENFLASYON HEDEFLEMESİ 

     Babacan, enflasyon hedeflemesi konusunda bir aceleleri bulunmadığını, bu niyet mektubunda enflasyon hedeflemesi ile ilgili birşey yazmadıklarını vurgulayarak, ''Enflasyon hedeflemesinde doğru zamanı bekliyoruz, bir adım attığımızda bunundoğru bir adım olması gerekir'' dedi. Ali Babacan, şu anda Merkez Bankası'nın örtülü bir enflasyon hedefi uygulamasını iyi bir şekilde götürdüğünü de ifade etti. 
     Devlet Bakanı, ABD'den gelecek 8.5 milyar dolarlık kredi konusunda ise ''Bizim ne zaman işimize gelirse her açıdan uygun bulursak o zaman 8.5 milyar doları kullanacağız'' ifadesini kullandı. 
     Babacan, Körfez ülkelerinden finansman imkanı konusundaki çalışmaların devam ettiğini bu çalışmaların Türkiye'ye özgü bir çalışma olacağını kaydetti. 
     
</TEXT>
</DOC>
