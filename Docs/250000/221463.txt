<DOC>
<DOCNO> 221463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yazar/yilmaz.html </URL>
<DATE> 2004/03/11/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Müteahhit kaybettiği onurunu arıyor 
</HEADLINE>
<TEXT>

   
   İş dünyasının, sermayenin kalbi İstanbul'da atar ve bu nedenle Türkiye İş Bankası bile Ankara'daki merkezini İstanbul'a taşıdı. Nedendir bilinmez, Türkiye Müteahhitler Birliği TMB Ankara merkezlidir. Bir farklılık yaptılar, medya ile salı akşamı İstanbul'da bir araya geldiler. 
   Belki nedenlerinden biri, TMB Yönetim Kurulu üyelerinden Adnan Çebi'nin bundan bir buçuk yıl önce açılan oteli Levent Mövenpick'te basın toplantısı yapma isteğidir. 
   Otelin Sudi Özkan'a satılmasıyla Mövenpick Maslak'tan gitmişti, Levent ile Türkiye'ye yeniden döndü. 
   Çebi, 200 odalı Mövenpick'in İstanbul'da en fazla doluluk oranına ulaşan otel olduğunu söylüyor. Çebi, "Müşterilerimizin çoğu iş kadınları" diyor. Bu nedenle otelin odalarında kadınların can simidi naylon çorap bulunuyor. 
   TMB Yönetim Kurulu Başkanı Nihat Özdemir'den bir de özelleştirmesi öyküsü... 
   
   Rakip "kaçakcı" 
   Özdemir'in şirketi Limak Nurol ve Özaltın'ın yüzde 29'ar, 280 bin Tekel bayisinin yüzde 13 oranında ortak olduğu ortak girişim grubu, özelleştirmeden 292 milyon dolara Tekel'in alkollü içecekler bölümünü almıştı. 
   Özdemir, aynı özelleştirmeye Sabancı Grubu'nun 142 milyon dolar, Kent Grubu'nun ise 130 milyon dolar teklif verdiğini söylüyor. Tekel'in depolarındaki stokların değeri 130 milyon dolar. İş dünyasının sunduğu fiyatların görünenden daha farklı bir anlamı olmalı... 
   Tekel'in şarap pazarında da iddialı olacağını söyleyen Özdemir, yabancı şirketlerle ortaklık görüşmesi yapmış. 
   Gelmemişler... Fason üretim yaptırabileceklerini belirtmişler. 
   Bu dönemde finans piyasalarından sıkça duyduğumuz bir tespiti Özdemir de yineliyor "Özelleştirmelere yabancı sermayenin ilgisi yok." 
   Özdemir, Tariş ile de konsorsiyumda bir arada olmak istediklerini ancak kuruluşun bölgesel kalmayı teklif ettiğini belirtiyor. Tekel'in alkollü içecekler özelleştirmesine girmeyen Koç, Tat Konserve ile Tariş'e ortak oldu. Ortaklık yılda 5 milyon litre rakı üretecek. Yılda 15 milyon litre kaçak rakı üretiliyor. Tekel'in rakı satışları ise yılda 60 milyon litre. Kim rakip ortada. 
   
   Yol haritası çiziyorlar 
   TMB, bir araştırma şirketine toplumdaki prestjini ve işlevini ölçtürmüş, sonuç bilinenin tescili. Müteahhitlere bakış açısı, yolsuzluk ve güvensizlik üzerine oturuyor. Özdemir bu araştırmayı yapma amaçlarını "Meslek örgütü olarak yol haritasını çizmek" diye açıklıyor. 
   Türk müteahhitlerinin Irak pazarından, savaş sonrası taşeron olarak 400 milyon dolarlık iş aldığını belirten Özdemir, "Saddam rejiminden kaçan Iraklı müteahhitler memleketlerine döndüler. ABD, Irak'ta iş yapabilmemiz için bunlarla ortak olmamız gerektiğini söylüyor, ancak güvenlik sorunları nedeniyle bir araya gelemiyoruz" diyor. 
   13 - 14 Mart tarihinde Bağdat'a gitme programı yapan TMB, güvenlik sorunları nedeniyle bu geziyi iptal etti. Iraklı müteahhitlerle buluşma, TOBB'un Gaziantep'te düzenleyeceği İş Forumu'nda gerçekleşebilecek. 
   Türk müteahhitlerin bir başka k busu ise Afganistan. Afganistan'da iki mühendisin kaçırılması, birinin öldürülmesi olayı müteahhitlerin gözünü korkutuyor. Geriye kalıyor Suriye... ABD'nin ambargo uygulayacağını açıkladığı Suriye, Türkiye'ye kapılarını sonuna kadar açıyor. 
   Suriye'de halen tek banka olduğunu ve ihale yasasının değişmesi gerektiğini söyleyen Özdemir, Türkiye'de IMF'nin bastırması ile çıkan yeni ihale yasasından sonraki dönemi "temiz" nitelendiriyor. 
   Kanundan kaçılarak alelacele "davetiye usulü" yapılan yüzlerce ihale ise incelenmeye değer 
   
      
   
</TEXT>
</DOC>
