<DOC>
<DOCNO> 228334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/guncel/gun06.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Azraili yenemeyen Pınar, babasına çattı 
</HEADLINE>
<TEXT>

   Annesine organ nakli yapabilmek için yaşını büyüten, ancak onu yine de kurtaramayan Pınar, 'Annem boşanınca üzüntüden hasta oldu' dedi 
      
   İzmir Dokuz Eylül Üniversitesi Hastanesi'nde yaşam mücadelesi veren annesi Döndü Metin'e karaciğerinden parça verebilmek için yaşını büyüten, ancak tüm çabasına rağmen onu kurtaramayan Pınar Gürkan 17 , annesinin ölümünden babasını sorumlu tuttu. 
   Yozgat'ta ağabeyi Onur Gürkan ve teyzesi Zeliha Kaptan'la birlikte yaşayan genç kız, öğretmen babası Abdülkadir Gürkan'ın 10 yıl önce annesinden boşanarak kendilerini ortada bırakıp gittiğini söyledi. Pınar, babasına olan tepkisini, "Babam, annemle boşandığı gün bizim için öldü. 10 yıl önce bizi bırakıp gitti ve başkasıyla evlendi. Hiçbir zaman bizi arayıp sormadı, annemin ölümünün tek sebebi babamdır. Annem üzüntüden, düşünceden hasta oldu" diye gösterdi. 
   
   'Ameliyat parasını aldı' 
   Anne-babasının boşanmasından sonra mahkemenin çocuk felci geçiren ve ayaklarında özürlü olan ağabeyinin velayetini babalarına verdiğini de anlatan genç kız, "Ağabeyim Yozgat İl Sağlık Müdürlüğü'nde memur olarak çalışıyor. Ameliyat olmak için para biriktiriyordu. Ancak babam, ağabeyimin paralarını alarak yeni eşiyle tüp bebek yaptırdı. Bunun üzerine ağabeyim de yanımıza döndü" dedi. 
   Annesinin ölmeden önce kendisine üniversiteyi kazanıp okumasını istediğini kaydeden Pınar Gürkan, "Ancak 2 yıldır annemin rahatsızlığı nedeniyle sürekli onun yanındaydım ve derslerime çalışamadım. Şimdi gecemi gündüzüme katarak üniversite sınavlarına çalışacağım. Annemin son arzusunu yerine getireceğim ve annem için üniversiteyi kazanacağım" diye konuştu. n YOZGAT DHA 
   
   
   
</TEXT>
</DOC>
