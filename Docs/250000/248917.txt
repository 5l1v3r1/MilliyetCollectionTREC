<DOC>
<DOCNO> 248917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/yasam/yas10.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>



Panda pornosu ilk meyvelerini verdi 
ÇİN'DE nesli tükenmekte olan pandaların doğurganlıklarını artırmak için denenen 'çiftleşme görüntülerini izletme projesi' başarıya ulaştı. Bir panda, videoları izledikten sonra hamile kaldı. ABD'de doğan, şubatta Çin'e götürülen Hua Mei adlı pandanın çiftleşmeyi bilmediğini düşünen uzmanlar, şubattan bu yana bu görüntüleri izleyen Hua Mei'nin, çiftleşmeyi öğrenerek hamile kaldığını açıkladı. 

Kiralık ıssız 'cennetler' .. 
Hırvatistan'ın Adriyatik Denizi'ndeki 11 küçük adacıkta bulunan deniz fenerleri, sakin bir tatil geçirmek isteyenlere bulunmaz bir fırsat sunuyor. 200 yılı aşkın süredir denizcilere yol gösteren tarihi fenerler, yaz boyunca isteyene kiraya veriliyor. Tatil sezonunun en canlı olduğu dönemde, haftalık kirası 1100 doları yaklaşık 1 milyar 650 milyon lira bulan deniz fenerlerinde 2 kişilik yatak odası, mutfak ve banyo bulunuyor. Fenerde ihtiyaç duyulan elektriğin güneş panelleri tarafından sağlandığını belirten yetkililer, acil durumlarda adada bulunanlara sahil güvenlik ekiplerinin yardıma geldiğini ifade ediyor. En yakın yerleşim birimine 40 dakika mesafede bulunan fenerler, yeni evli çiftler için "bulunmaz bir balayı tatili" olarak gösteriliyor. 

Hastaneye giren ayı panik yarattı 
ABD'nin Virginia eyaletindeki Richmond Hastanesi'ne giren 150 kilo ağırlığındaki yetişkin bir boz ayı paniğe yol açtı. Polis yetkilileri, ayının salı günü binanın otomatik kapısından acil servise girmeyi başardığını, daha sonra bilgi işlem odasına girdiğini buradaki güvenlik görevlilerinin hayvanı odaya hapsetmeyi başardığını belirtti. Hayvanın daha sonra polisler tarafından öldürüldüğü belirtildi. Olay sırasında kimsenin yaralanmadığı öğrenildi. 





</TEXT>
</DOC>
