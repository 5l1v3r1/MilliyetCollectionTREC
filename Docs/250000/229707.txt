<DOC>
<DOCNO> 229707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur14.html </URL>
<DATE> 2004/04/08/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Lakabının kurbanı... Pusulaya lakabını yazan aday, muhtarlığı kaybetti 
</HEADLINE>
<TEXT>

     Konya'nın Beyşehir İlçesi'nde 11 oy farkla muhtar seçilen Ahmet Dipkaya, bastırdığı oy pusulalarının bir kısmına, lakabını da yazdırdığı ortaya çıkınca, muhtarlığı kaybetti. 
     AA muhabirinin edindiği bilgiye göre, ilçeye bağlı Kurucuova Beldesi'nde, seçimlerde Eski Mahallesi muhtarlığı için aday olan Ahmet Dipkaya 211 oy alıp, 200 oy alan Kasım Gümrah karşısında yarışı kazandı. 
     Seçimi kaybeden Kasım Gümrah, Dipkaya'nın bastırdığı oy pusulalarına yörede isminden daha çok bilinen ''Uğur'' lakabını da yazdırdığı, bu nedenle oy pusulalarının geçersiz sayılması gerektiğini belirterek, İlçe Seçim Kurulu'na itirazda bulundu. 
     İlçe Seçim Kurulu, Ahmet Dipkaya adına sandık kurulunca geçerli sayılan oy pusulalarından, üzerinde ''Uğur'' lakabının bulunduğu oy pusulalarını geçersiz saydı. 
     Geçersiz sayılan oylar düşüldükten sonra en fazla geçerli oyu alan aday olan Kasım Gümrah, Eski Mahallesi'nin yeni muhtarı oldu. 
     
</TEXT>
</DOC>
