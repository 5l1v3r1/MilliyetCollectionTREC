<DOC>
<DOCNO> 236668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko16.html </URL>
<DATE> 2004/05/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Uni Credito Türkiye, pozitif ekonomik performans sergiledi 
</HEADLINE>
<TEXT>

     İtalyan finans grubu Uni Credito Italiano Grubu, Avrupa'nın gelişen piyasaları arasında yer alan, Türkiye ve Romanya'nın, makro ekonomik istikrar ve kısa vadeli büyüme açısından pozitif bir ekonomik performans sergilediklerini bildirdi. 
     Uni Credito Italiano Grubu tarafından hazırlanan rapordan derlenen bilgiye göre, Türkiye, Avrupa'nın gelişen piyasalarında, özellikle 2004 yılı başındaki makro ekonomik performansı açısından ön sırada yer alıyor. 
     Enflasyondaki düşüşün devam ettiğinin vurgulandığı raporda, Türkiye'de enflasyonun istikrarlı bir şekilde seyretmesinin beklendiği belirtildi. 
     Merkez Bankası'nın artan kredibilitesinin ve başarılı enflasyon politikasının, reel faizlerin de inmesine katkıda bulunduğu ifade edilen raporda, reel faizlerin düşüş noktasında bir direncin oluştuğunu, ancak enflasyondaki düşüşün sürmesi halinde bu direncin de kırılacağı kaydedildi. 
     Bu arada, Türk Lirası'nın, yıl sonuna kadar hafif bir değer kazanmasının beklendiği de vurgulandı. 
     
     IMF İLE İLİŞKİLER... 
     Raporda, Türkiye'nin, Şubat 2005'te bitecek IMF programını yenilemesinin olumlu olacağı belirtilirken, ''AB, Türkiye'ye müzakere tarihi vermeden önce stand-by'ın yenilenmesinde ısrar edebilir'' denildi. 
     Raporda, IMF ile Program Sonrası İzleme Anlaşması'nın da yapılabileceği belirtilirken, diğer anlaşma ihtimalleri, program sonrası izleme, ihtiyati stand-by ile mevcut stand-by ama Program Sonrası İzleme Anlaşması'nın, finansman sağlamadığı için Türkiye'nin IMF'ye olan borç geri ödemelerine katkıda bulunmayacağı vurgulandı. 
     
     TÜRKİYE'NİN EKONOMİK GÖRÜNÜMÜ POZİTİF... 
     Raporda, Türkiye'nin, Kıbrıs konusunun çözümünde oynadığı yapıcı tutum ve başarılı makro ekonomik çerçeve nedeniyle ekonomik görünümünün ''pozitif'' kalmaya devam ettiği ifade edildi. 
     
     EKONOMİK PROJEKSİYONLAR... 
     Raporda, Türkiye ekonomisine ilişkin bazı projeksiyonlar yapıldı. 
     Buna göre, bu yıl, reel Gayri Safi Yurtiçi Hasıla'da GSYİH yüzde 5 büyüme öngörülürken, enflasyon yüzde 11.8, ortalama faiz oranı yüzde 19.8, borçların GSYİH'ye oranı yüzde 74, işsizlik oranı ise yüzde 9.5 olarak öngörülüyor. 
     Enflasyon oranı, 2005'te yüzde 10.9, 2006'da yüzde 9.1, 2007'de yüzde 8.2 olarak tahmin ediliyor. 
     
</TEXT>
</DOC>
