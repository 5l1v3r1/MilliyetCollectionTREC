<DOC>
<DOCNO> 240789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur22.html </URL>
<DATE> 2004/05/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Pendik'te "fidye" operasyonu .. 
</HEADLINE>
<TEXT>

     Pendik'te, kaçırdıkları bir kişinin ailesinden fidye istedikleri öne sürülen 8 kişi yakalandı. 
     Organize Suçlar Şube Müdürlüğü'nden verilen bilgiye göre, eğlence yerlerinde şarkı söylediği öğrenilen Cengiz Çelik, Pendik Gözdağı Tepesi'nde piknik yapmaya gittiği sırada kimliği belirsiz kişilerce silah tehdidi ile kaçırıldı. 
     Çelik'i kaçıran kişilerin 105 bin euro fidye istediği ailesi, durumu polise bildirdi. 
     Bunun üzerine çalışma başlatan Organize Suçlar Şube Müdürlüğü ekipleri, olaya karıştıkları iddiasıyla Kerem, Bekir ve Adem U. kardeşler, Hasan, Sinan ve Mustafa Y. kardeşler, İlhan Ö. ile İsmail K'yi gözaltına aldı. 
     Çelik, yapılan operasyonla kurtarılırken, ev ve zanlıların üzerlerinde yapılan aramalarda, 1 adet ruhsatsız tabanca, 2 adet kuru sıkı tabanca, 3 adet av tüfeği ile bu silahlara ait şarjör ve mermiler, bir miktar hint keneviri ele geçirildi. 
     Zanlıların şubedeki sorgularında, Cengiz Çelik'ten alacakları olduğunu iddia ettikleri bildirildi. 
     Olayla ilgili bir kişinin arandığını belirten polis yetkilileri, soruşturmanın sürdürüldüğünü kaydettiler. 
     
</TEXT>
</DOC>
