<DOC>
<DOCNO> 249057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo23.html </URL>
<DATE> 2004/06/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kıran Conceiçao ve Roque Junior ile son aşamadayız... 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, transfer gündemlerinde olan Conceiçao ve Roque Junior ile son aşamada olduklarını söyledi. 
     Bu oyuncuların transferinin an meselesi olduğunu, ancak resmi imzaların henüz atılmadığını belirten Kıran, ''Bunların yanında Gallardo'yu da almayı çok istiyoruz. Onun durumu da 1-2 gün içinde belli olur'' dedi. 
     Gallardo ile yapılan görüşmelerin olumlu geçtiğine değinen Turgay Kıran, bu futbolcu ile temaslarda bulunmak üzere futbol şubesinden yönetici Fatih Gökşen'in Arjantin'e gideceğini anlattı. 
     Turgay Kıran, Galatasaray'ın fazla transfere ihtiyacının bulunmadığını da kaydederek, ''Taraftarlarımızın henüz transfer yapılmadı diye üzülmesine gerek yok. Galatasaray genç ve iyi bir takıma sahip. Bu kadroya çok profesyonel, dünya çapında 3-4 oyuncu takviye yapacağız. Başka bir oyuncuya da ihtiyacımız yok. Bu futbolcuları transfer ettiğimizde sıkıntımız da kalmaz'' şeklinde konuştu. 
     
     ''HAGİ'NİN SIKINTISI YOK'' 
     Başkan Yardımcısı Kıran, Teknik Direktör Gheorghe Hagi'nin şu ana kadar transfer yapılmamasından dolayı bir sıkıntı yaşadığı şeklindeki haberlerin doğruyu yansıtmadığını söyledi. 
     Böyle bir sorunun yaşanmadığını anlatan Turgay Kıran, transfer çalışmalarının sürdüğünü, ihtiyaç olan savunma ve orta saha mevkilerine, gerekli oyuncuların alınacağını kaydetti. 
     Turgay Kıran ayrıca, ''Transfer için para sıkıntımız yok. Bu iş için ayırdığımız bütçeyi, alacağımız oyunculara harcayacağız'' dedi. 
     Daha önce ilgilendikleri Önder Turacı'yı Fenerbahçe'nin transfer etmesi konusunda da görüş bildiren Kıran, ''Olabilir, ihtiyaçları var ki alıyorlar. Bu bir strateji meselesi. Biz öncelikle ihtiyacımız olan mevkilere oyuncu almak istiyoruz. Önder'i rölantiye almıştık. Kendisi iyi bir oyuncu, hayırlı olsun'' diye konuştu. 
     
</TEXT>
</DOC>
