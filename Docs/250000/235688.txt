<DOC>
<DOCNO> 235688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur38.html </URL>
<DATE> 2004/04/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Töre cinayetlerini incelemek için İsviçre'den heyet geliyor 
</HEADLINE>
<TEXT>

     İsveç Tıbbi Bilimler Akademisi Aile Hekimliği Bölümü'nden 6 kişilik bir heyetin, töre cinayetlerini araştırmak için Diyarbakır'a geleceği bildirildi. 
     Dicle Üniversitesi D.Ü Fen Edebiyat Fakültesi Sosyoloji Bölümü Öğretim Üyesi Yrd. Doç. Dr. Mazhar Bağlı, AA muhabirine yaptığı açıklamada, modern toplumlarda töre cinayetlerinin yeri ve anlamı olmadığını söyledi. 
     Bağlı, ''Töre cinayetlerinin anlamı olmadığı için insanlara çok garip geliyor. İsveç Tıbbi Bilimler Akademisi Aile Hekimliği Bölümü'nden 6 kişilik bir heyet, töre cinayetlerini araştırmak için Diyarbakır'a gelecek. Cinayetler, dünya kamuoyunu ilgilendiren bir boyuta gelmiştir'' diye konuştu. 
     Türkiye'de en çok Güneydoğu'da töre cinayetleri işlendiğini, büyük şehirlerde işlenen töre cinayetlerinin de yine bu bölgeden giden aileler tarafından gerçekleştirildiğini belirten Bağlı, ''Bölgede namus bedende, beden de kadınla temsil ediliyor'' dedi. 
     Güneydoğu'da kabile anlayışı hakim olması nedeniyle aile ve akrabalık ilişkilerinin çok güçlü olduğunu ve ailenin çok kutsallaştırılması sonucu, bir kişinin işlediği bir suç veya hareketin aileye mal olmuş sayıldığını anlatan Bağlı, büyük kentlere yerleşen ailelerin de kentleşemediğini, kendi gelenek ve göreneklerini yaşattığını kaydetti. 
     Hukukun uyguladığı yaptırımlar vatandaşları tatmin etmediği için, bu ailelerin hukuku kendilerinin uygulamak istediklerini ifade eden Bağlı, şunları söyledi 
     ''Bu nedenle aile meclisleri oluşturuluyor ve bu mecliste alınan kararlar uygulanıyor. Bölgede birey, toplumda kendi başına bir varlık veya kişilik sahibi değildir. İçinde yaşadığı toplumla kendini var ediyor. Dolayısıyla kendine göre değil, topluma göre kendini sınırlandırıyor ya da hareket ediyor. Bunlardan dolayı bireyin yaptığı bir şey, tüm aile veya akrabalara mal oluyor. Genç kız ve kadın gayri meşru bir ilişki yaşadığı zaman da sanki bu ailenin alnına sürülen bir kara leke gibi görülüyor.'' Yrd. Doç. Dr. Bağlı, töre cinayetlerinin sona ermesi için ''bireyin kendi yaşamından ve yaptıklarından sorumlu olduğu'' bilincinin oluşması ve insanların, ''hukukun, mağduriyeti telafi ettiğine'' inanmaları gerektiğini belirtti. 
     
</TEXT>
</DOC>
