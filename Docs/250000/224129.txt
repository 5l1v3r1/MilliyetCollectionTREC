<DOC>
<DOCNO> 224129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/magazin/mag02.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT, Eurovision için Iglesias'tan vazgeçti 
</HEADLINE>
<TEXT>

   Kulislere bakılırsa, dünyaca ünlü şarkıcıya önerilen 100 bin doların 'tepki çekmesi ihtimali' korkuttu 
      SELMAN EKİCİ Ankara 
   
   İstanbul Abdi İpekçi Spor Salonu'nda 15 Mayıs'ta gerçekleştirilecek 2004 Eurovision Şarkı Yarışması finalinin sunuculuğunu yapması gündemde olan dünyaca ünlü İspanyol şarkıcı Enrique Iglesias'tan vazgeçildi. TRT kulislerinde, Iglesias'a 100 bin dolar teklif edildiği, iptal kararının da kamuoyunun bu miktarı fazla bulabileceği endişesiyle alındığı öğrenildi. 
   Final gecesinin kadın sunucusunun, Meltem Cumbul olması kesinleşirken, ikinci sunucunun yabancı bir ünlü olması fikrine sıcak bakılıyor. 
   Bu yıl 49'uncusu gerçekleşecek yarışmanın finaline, geçen yıl ilk 10'a giren ülkelerle Avrupa Yayın Birliği kurucularından ve katılım payı yüksek olan İngiltere, İspanya, Almanya ve Fransa doğrudan katılacak. Diğer 10 ülke, 12 Mayıs'ta 22 ülkenin katılacağı yarı finalde belirlenecek. 
   
   
</TEXT>
</DOC>
