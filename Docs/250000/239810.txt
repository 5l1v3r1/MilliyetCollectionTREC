<DOC>
<DOCNO> 239810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur45.html </URL>
<DATE> 2004/05/13/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
Marmaris'te uyuşturucuya karşı "Temiz Lise Operasyonu" başlatıldı 
</HEADLINE>
<TEXT>

     Muğla'nın Marmaris İlçesi Kaymakamı Cemalettin Özdemir, ''Anne ve babalardan çocuklarını titizlikle takip etmelerini istiyoruz'' dedi. 
     Özdemir, İlçe Emniyet Müdürü Engin Ulusoy ve İlçe Jandarma Komutanı Binbaşı Kenan Topçu ile Marmaris Öğretmenevi'nde düzenlediği basın toplantısında, ''Temiz Lise Operasyonu''na yönelik bilgi verdi. 
     Basından ve anne babalardan yardım beklediklerini bildiren Kaymakam Özdemir, Marmaris'in, özellikle uyuşturucu tacirlerinin cazibe merkezi haline getirilmek istendiğine dikkat çekti. 
     Özdemir, olayın önemli ve nazik olduğunu, boyutlarını tespit etmeye çalıştıklarını belirterek, anne ve babalardan çocuklarını titizlikle takip etmelerini istediklerini söyledi. 
     Velileri uyarmak istediğini belirten Özdemir, şunları kaydetti 
     ''Uyuşturucu satıcılığından sabıkalı Yahya C. ile bu kişinin liselilere uyuşturucu satan öğrenci kuryesinin gözaltına alınmasından sonra, uyuşturucu kullandığı iddia edilen 8-10 öğrenciye daha ulaşıldı. Esas tehlike, liseler... Çünkü uyuşturucu tacirleri hedef kitle olarak liseleri seçmişler. O bakımdan anne ve babaları uyarmak istiyoruz. Çocuklarını takip etsin, onları uygarca uyarsınlar. Çünkü, zabıta tedbirleriyle olayın önüne geçilmez.'' Özdemir, Çetibeli'nde jandarma ekiplerinin yaptığı aramalarda da, bir kişinin üzerinde 37 ecstacy hap bulunduğunu açıkladı. 
     
</TEXT>
</DOC>
