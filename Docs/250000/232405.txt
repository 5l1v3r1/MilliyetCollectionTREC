<DOC>
<DOCNO> 232405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/ekonomi/eko01.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Başkanı borç tasfiyesi talep etti 
</HEADLINE>
<TEXT>

   TMSF'nin mevcut bilançosunun güven vermediğini söyleyen TMSF Başkanı Ertürk, Hazine'ye borçlarının tasfiyesi için Meclis'ten yardım istedi 
      SALİHA ÇOLAK Ankara 
   
   Tasarruf Mevduatı Sigorta Fonu TMSF Başkanı Ahmet Ertürk, bankaların kurulmasından sonra BBDK tarafından verilen faaliyet izni esnasında banka ortaklarından çeşitli garantiler alınmasına izin verecek yasal düzenlemeler yapılmasını istedi. Ertürk, TMSF'nin, mevcut bilançosu ile mevduat sahibine güven vermediğini belirterek, Hazine'ye olan borcun tasfiye edilmesi için Meclis'ten yardım istedi. 
   Ertürk TBMM, TMSF ve BDDK Araştırma Komisyonu'na sunduğu raporda, bankaların ortaklarından garanti istenmesine ilişkin yasal düzenlemelerin, 'mevcut banka sahipleri için de geçerli olması gerektiğini' bildirdi. Ertürk böylece bankanın borç - alacak ilişkilerini ispat külfeti olmadan TMSF'nin banka ortakları üzerinde yanlış iş yapmamaya yönelik caydırıcılığının daha da artacağını vurguladı. 
   
   36.2 milyar dolar 
   Ertürk, TMSF'nin Hazine Müsteşarlığı'na 36.2 milyar dolar borcu olduğunu, bunun 5 milyar dolarının faizden, 5 milyar dolarının da İmar Bankası'ndan kaynaklandığını, bunun uzun vadede toplam 39.2 milyar dolara ulaşacağını bildirdi. Bu yapıyla fonun güven vermediğini vurgulayan Ertürk, tabloyu şöyle özetledi 
   "TMSF'nin Hazine'ye ödeyemeyeceği anlaşılan borcunun, 'Fon bankalarının rehabilitasyonundan elde edilerek gelirlerin Hazine'ye aktarılması kaydıyla' tasfiye edilmesinin faydalı olacağı değerlendirilmiştir. Bakanlığa başvurulmasına rağmen olumlu sonuç alınamamıştır. Fonun vadesi gelen ödemeleri yapamadığı dikkate alınarak, geçici bir çözüm olduğu bilinmekle birlikte Hazine'ye borcun yeniden yapılandırılması için başvurulmuş ve faizlerin kaldırılması için görüşmelerde bulunulmuştur. Ancak bir ilerleme kaydedilemedi. TMSF'nin Hazine'ye borcunun sorunlu alacaklar ve aktiflerden tahsil edilmeyen net tutarların Hazine'ye aktarılması kaydıyla Bakanlar Kurulu'nca tasfiye edilmesinin uygun olacağı düşünülmektedir." 
   
   Parayla baştan çıkmayacak eleman aranıyor    Ertürk, Meclis'ten, "daha fazla maaş" isterken şu gerekçeyi öne sürdü "TMSF'nin işlemlerinin sağlıklı yürütülebilmesi iyi yetişmiş, konusuna hakim, büyük paraların konuşulduğu ortamlarda dahi ahlakını bozmayacağından emin olunan, eğitimli ve vefak r personelin temin edilmesine bağlıdır. Bu bağlamda, TMSF personelinin ücret ve özlük haklarında önemli bir iyileştirme yapılması gerektiği muhakkaktır. TMSF'nin başarısı tamamen yukarıdaki özelliklere sahip ve iyi motive olmuş personele bağlıdır." 
   
   
</TEXT>
</DOC>
