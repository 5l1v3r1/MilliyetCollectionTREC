<DOC>
<DOCNO> 240112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur33.html </URL>
<DATE> 2004/05/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Irak Türkmen Cephesi Kerkük sorumlusu Yayçılı öldürüldü 
</HEADLINE>
<TEXT>

     Irak Türkmen Cephesi Kerkük sorumlusu Mustafa Kemal Yayçılı, bugün saat 11.00 sularında arabasının da aralarında bulunduğu konvoya açılan ateş sonucu hayatını kaybetti. 
     Kerkük'ün Tuzhurmatu mevkiinde meydana gelen olayda, Yayçılı'nın şoförü Fazıl Namık'ın yaşamını yitirdiği, arabada bulunan Necmettin Kasap isimli şahsın da ağır yaralandığı belirtildi. 
     Saldırının Amerikalı askerler tarafından yapıldığı öne sürülüyor. 
     
     ETNİK ÇATIŞMA BAŞLAR 

     Türkmeneli Aydınlar Derneği Başkanı Fuad Tigin, Irak Türkmen Cephesi Kerkük sorumlusu Mustafa Kemal Yayçılı'nın öldürülmesinin, ''bölgede etnik çatışmaların başlangıcı'' olduğunu düşündüklerini söyledi. 
     Yayçılı ve şoförü Fazıl Namık'ın hayatını kaybettiği, bir kişinin de ağır yaralandığı saldırının kimler tarafından yapıldığına ilişkin ellerinde kesin bilgi olmadığını ifade eden Tigin, Amerikalıların böyle bir saldırı düzenlemeleri için herhangi bir neden göremediklerini kaydetti. 
     Tigin, dün de Musul'da Şuayip Kaplanlı isimli kişinin ve şoförünün öldürüldüğü haberini aldıklarını hatırlatarak, ''hedefler sanki belirlenmiş gibi'' diye konuştu. 
     ''Saldırılar, bir yıldır süren sindirme politikasının ciddi bir uzantısıdır'' diyen Tigin, ''Kerkük ve Musul'a tamamen hakim olmak isteyenlerin önünde Türkmenleri kendi yanlarına çekmek veya onları sindirmek gibi iki seçenekleri bulunduğunu, birincisinin hayata geçemeyeceğini anlayınca ikincisini uyguladıklarını'' belirtti. 
     Irak Türkmenlerinin kendilerini korumak için silahlanmadıklarını bu nedenle de gafil avlandıklarını belirten Tigin, ''Biz insan hakları ve demokrasi temelinde yaşamımızı sürdürmek istiyoruz, kendimiz için ne istiyorsak, bugüne kadar bölgedeki Kürtler için de aynısını istedik ancak, ekonominin ve silahların kontrolü tamamen onların elindeyse burada çok büyük bir gaflet, büyük bir zaaf var'' şeklinde konuştu. 
     Yayçılı'nın son derece ılımlı siyaset anlayışına sahip olduğunun altını çizen Tigin, ''En ılımlı kişinin dahi öldürülmesi, orada bizim varlığımıza tahammül olmadığının göstergesidir'' dedi. 
     Tigin, yaklaşık bir ay önce bölgede bulunduğunu ve Yayçılı ile her gün biraraya geldiğini belirterek, Yayçılı'nın saldırıya uğrama olasılığını sık sık dile getirdiğini ve hayatından endişe duyduğunu kendisine anlattığını kaydetti. 
     Bölgedeki olası gelişmelerden ''çok büyük endişe duyduğunu'' ifade eden Tigin, ''Saldırı, istediğimiz zaman başınızdaki kişiyi de vururuz mesajı veren bir gövde gösterisidir, bir etnik çatışmanın başlangıcıdır'' dedi. 
     Irak Türkmen Cephesi Kerkük sorumlusu Mustafa Kemal Yayçılı, saat 11.00 sularında arabasının da aralarında bulunduğu konvoya açılan ateş sonucu hayatını yitirmişti. 
     
     YAYÇILI KİMDİR 

     Yayçılı, 1955 yılında Kerkük'ün Yayçı Köyü'nde doğdu. 1975'te üniversite eğitimi için Türkiye'ye gelen Yayçılı, Karadeniz Teknik Üniversitesi İnşaat Fakültesi'ni bitirdikten sonra İstanbul İktisadi Ticari İlimler Akademisi İşletme Fakültesi'nde lisansüstü eğitim aldı. 
     1987-1991 arası Irak Türkleri Kültür ve Yardımlaşma Derneği'nde çeşitli görev ve faaliyetlerde bulunan Yayçılı, 1991-1996 arası Irak Milli Türkmen Partisi'nde çeşitli görevler aldı. 
     Yayçılı, 1995 yılında ilk defa kurulan Irak Türkmen Cephesi ITC Yönetim Kurulu üyeliğine getirildi, ama kısa süre sonra istifa etti. 
     18-20 Ağustos 1996'da Irak Milli Türkmen Cephesi'nin Erbil'de yaptığı ikinci genel kurulunda, partinin genel başkanı oldu. 1997 Ekimi'nde düzenlenen ilk Türkmen Kurultayı'nda vekaleten başkanlığı yürüten Yayçılı, Aralık 2002'de Londra'da düzenlenen Iraklı muhaliflerin toplantısında, Türkmen delegeleri arasında yer almıştı. 
     Yayçılı, Ocak 2002'de kuzey Irak'ta yapılan ITC'nin üçüncü genel kurulunda ise partinin onursal başkanlığına getirilmişti. 
     Arapça ve İngilizce bilen Yayçılı, evli ve iki çocuk babasıydı. 
     

     
</TEXT>
</DOC>
