<DOC>
<DOCNO> 239166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur28.html </URL>
<DATE> 2004/05/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Vali Ala "Batman'daki facianın boyutu 1 trilyon lira" 
</HEADLINE>
<TEXT>

     Batman Valisi Efkan Ala, Batman'daki patlamaların maddi boyutunun 1 trilyon lira olduğunu söyledi. 
     Vali Ala, Valilikte düzenlediği basın toplantısında, Toptancılar Sitesi'nde yaşanan patlamayla ortaya çıkan benzin sızıntısına önlem alındığını belirtti. 
     Çeşitli üniversitelerden ekiplerin yaptıkları araştırmalar sonucu benzinin sızıntı kaynağını büyük ölçüde tespit ettiklerini ve bundan sonra sızıntı olmayacağını kaydeden Ala, ''Bunun önünü kestik. Tren rayına girmiştir'' dedi. Batman'daki benzin kaçağının uzun yıllara dayandığını belirten Ala, ''Gerçek neyse bunu vatandaşlarımız bilecektir. Konuyu ne küçümsüyoruz, ne de sansasyonel boyutta büyütüyoruz''diye konuştu. 
     Devam eden araştırmalara göre, bir iki mahallede toprak kirlenmesi olduğunu ifade eden Ala, sözlerini şöyle sürdürdü 
     ''Bu sadece bir iki mahalleyle sınırlı. Batman'ın altında benzin gölcükleri oluşmuş değildir. Toprak o benzinleri yutmuştur. Bundan sonra olumsuz bir vaka yaşanmaması için ne gerekiyorsa yapılacak. Toptancılar Sitesi'nde yaşanan facianın maddi boyutu 1 trilyon civarındadır. Esnafa sıfır faizli kredi, borçlarının ertelenmesi gibi olanakların sağlanması için de çalışmalarımızı sürdürüyoruz. Esnafın zararlarının giderilmesi konusundaki çabalarımız sürecektir.'' 
     
</TEXT>
</DOC>
