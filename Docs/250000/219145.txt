<DOC>
<DOCNO> 219145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/yazar/uras.html </URL>
<DATE> 2004/03/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
MİLLİYET YAZARLARI SEÇİM TURUNDA 
</HEADLINE>
<TEXT>
   Halka göre Rize'de Belediye Başkanlığı koltuğuna ya ANAP'ın İslampaşalısı, ya da AKP'nin Kasımpaşalısı oturacak 
   
   Trabzon uçağında yanımdaki koltukta AKP'nin Bayburt-Arpalı beldesi belediye başkan adayı Sadi Terzi oturuyordu. Arpalı beldesi Bayburt'a 20 km., Trabzon'a 165 km. uzaklıkta. 1550 rakımlı eski bir yerleşim bölgesi. Ermeniler yaşarken adı "Liv" imiş. Şimdilerde 2 bin 700 nüfusu, 1658 seçmeni var. Eski başkan MHP'li Korhan Karahan. 
   Sadi Terzi'ye nasıl AKP belediye başkan adayı olduğunu sordum. "Bizde başkan adayları 5 elekten geçer" dedi ve anlattı. "Birinci süzgeç 'temayül', ikinci süzgeç 'kamuoyu' yoklamaları. Üçüncü süzgeç 'merkez ilçe', dördüncü süzgeç 'il yürütme kurulu' değerlendirmesi. Nihayet son süzgeç milletvekillerinin değerlendirmesi. İlçe ve il başkan adayları ise Ankara'da belirleniyor" dedi. 
   
   Köylerde silah yarışı 
   Belde başkan adayları 500 milyon, ilçe başkan adayları 1 milyar, il başkan adayları 5 milyar, büyükşehir adayları daha fazla bir ödeme yapıyormuş. 
   Her köyde muhtarlık için 15-20 aday yarışıyor. Köydeki yarışta parti faktörü yok. "Silah" faktörü var. Rize halkı silahı seviyor. Muhtar seçilen kolaylıkla silah ruhsatı alıyor. Ucuz silah alıyor. İşte bu nedenle muhtarlık yarışı hizmet yarışı değil, silah yarışı olmuş. Belde ve ilçelerde de parti yarışından çok akraba, hısım rekabeti var. Sadece merkezde, Rize Belediye Başkanlığı seçiminde parti faktörü öne çıkıyor. Belediye Başkanlığı'nı ya ANAP'ın İslampaşalı adayı ya da AKP'nin Kasımpaşalı adayı kazanacak. ANAP adayı Necmettin Kara Rize'nin İslampaşa Mahallesi'nden. AKP adayı Halil Bakırcı, Erdoğan'ın Kasımpaşa'sından. Kara'nın hayatı Rize'de geçmiş. Köy Hizmetleri Genel Müdürlüğü yapmış. Köylüleri tanıyor. 
   
   Yılmaz bir gelse... 
   Bakırcı, Rize doğumlu ama İstanbul'da Kasımpaşa'da yaşıyor. Beyoğlu Belediyesi için çalışıyor. Erdoğan tarafından Rize Belediye Başkanlığı adaylığına atanmış. Rizeliler, "Seçim, ANAP ve AKP adayları arasında başa baş geçer" diyor. 
   Erdoğan'ın seçim öncesi Rize'ye gelerek adayına destek vereceği söyleniyor. Rizeliler "Artık ANAP Başkanı olmasa, bile Yılmaz seçim öncesi gelip ANAP adayına sahip çıkarsa seçimin kaderi değişir" diyor. 
   Rize ekonomisi çaya dayanıyor. Ama çaya talep yok, özel sektörün 300 fabrikasının 126'sı kapanmış. Rizelilerin endişesi Çaykur'un özelleştirilmesi. Çünkü Çaykur Rizelilere hem iş hem para veriyor. 
   Rizeliler için en önemli sorun çay parasının ödenme süresi. Eskiden mart ayı sonuna kadar geciken ödemeleri AKP hükümeti yılbaşından önce tamamlamış. Şimdilerde bazı üreticilerin "kesme" alacağı var. 
   
      
   
   
</TEXT>
</DOC>
