<DOC>
<DOCNO> 220321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur13.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi ve Yurtlar Kurumu dışında burs verilemeyecek 
</HEADLINE>
<TEXT>

     Yüksek Öğrenim Öğrencilerine Burs, Kredi Verilmesine İlişkin Kanun, Resmi Gazete'de yayınlanarak yürürlüğe girdi. 
     Kanuna göre, kamu kurum ve kuruluşları ile bunların ortaklıklarının bulunduğu ilgili kuruluşları belediyeler hariç yüksek öğrenim öğrencilerine, burs, kredi ve nakdi yardım adı altında herhangi bir ödeme yapamayacak. Bu kurumlar, ilgili mevzuatları gereği burs, kredi verilmesini öngördükleri yüksek öğrenim öğrencilerini Yüksek Öğrenim Kredi ve Yurtlar Kurumu'na bildirecek. 
     Belediyeler tarafından yükseköğrenim öğrencilerine burs, kredi verilmesi veya nakdi yardım yapılması durumunda yapılan yardımların türü, miktarı ve kaç öğrenciye ne kadar süre için verildiğine ilişkin bilgiler, üçer aylık dönemler itibariyle Yüksek Öğrenim Kredi ve Yurtlar Kurumu'na sunulacak. 
     Yüksek Öğrenim Kredi ve Yurtlar Kurumu'nca verilecek burs-kredi taahhüt senetlerinin noterde tanzim ve tasdik edilmesine ilişkin iş ve işlemler, vergi, resim ve harca tabi olmayacak. Yüksek Öğrenim Kredi ve Yurtlar Kurumu'nca verilen burs-kredi ve nakdi yardımlar haczedilemeyecek. 
     Kanunun uygulanmasına ilişkin usul ve esaslar Maliye Bakanlığı ve Milli Eğitim Bakanlığı'nca çıkarılacak yönetmelikle belirlenecek. 
     Kamu kurum ve kuruluşları tarafından kanun yayımı tarihinden önce burs, kredi ve nakdi yardım alan öğrencilere ilişkin bilgiler, kanunun yayımı tarihinden itibaren en geç 60 gün içerisinde Yüksek Öğrenim Kredi ve Yurtlar Kurumu'na bildirilecek. 
     Kanunun yayımı tarihinden önce belediyeler tarafından burs, kredi veya nakdi yardım yapılmakta olan öğrencilere ilişkin bilgiler de 30 gün içinde Yüksek Öğrenim Kredi ve Yurtlar Kurumu'na iletilecek. 
     Devlet bütçesinden sağlanan ödenekler dışında Yükseköğrenim Kredi ve Yurtlar Kurumu gelirlerinden karşılanmak üzere kurumda çalışan devlet memurlarına, görev unvanı esas alınarak Yüksek Öğrenim Kredi ve Yurtlar Kurumu Yönetim Kurulu'nca uygun görülen oran ve miktarlarda her ay ek ödeme verilecek. Ek ödemelerin aylık tutarı, 657 Sayılı Devlet Memurları Kanunu'nda tanımlanan en yüksek devlet memuru aylığının ek gösterge dahil brüt tutarının yüzde 130'unu geçemeyecek. Ek ödemeler, kurumun bir yılda toplanan gelirlerinin yüzde 16'sını geçemeyecek. 
     
</TEXT>
</DOC>
