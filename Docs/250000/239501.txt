<DOC>
<DOCNO> 239501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur54.html </URL>
<DATE> 2004/05/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Müftülükte Fethullah Gülen krizi Sorun Meclis'e taşındı 
</HEADLINE>
<TEXT>

     Edirne'de Keşan İlçe Müftülüğü'nün düzenlediği Kutlu Doğum Haftası etkinliğinde, protokole ve yarışmacılara sunulan hediye paketlerinden Fethullah Gülen'e ait CD ve kitapların çıktığının iddia edilmesi üzerine il müftülüğü, konuyla ilgili inceleme başlatılması için Diyanet İşleri Başkanlığı'na başvurdu. 
     Keşan Endüstri Meslek Lisesi'nde, Kutlu Doğum Haftası etkinlikleri çerçevesinde, İlçe Müftüsü Ali Kotan tarafından düzenlenen, şiir, kompozisyon yarışması ödüllerinin verilmesi töreninde, protokole ve yarışmacılara sunulan hediye paketlerinden Fethullah Gülen'e ait CD, 3 cilt kitap ve 2 adet kaset yer aldığı savunuldu. 
     
     MÜFTÜLÜK, İNCELEME İÇİN DİYANET'E BAŞVURDU 
     Edirne İl Müftülüğü yetkilileri de, konuyla ilgili gerekenin yapılacağını belirterek, inceleme başlatılması için Diyanet İşleri Başkanlığı'na başvurulduğunu bildirdi. 
     Protokole ve yarışmacılara ne kadar hediye paketi verildiği konusunda bilgilerinin olmadığını ifade eden yetkililer, Müftülük etkinliği kapsamında protokole ve yarışmacılara sunulan hediye paketlerinden Fethullah Gülen'e ait CD, 3 cilt kitap ve 2 adet kasetin çıktığını kaydettiler. 
     Keşan Kaymakamlığına vekalet eden Uzunköprü Kaymakamı İrfan Balkanlıoğlu da, dağıtılan hediyelerin müftülük organizasyonuyla ilgisi olmadığını öne sürerek, ''Kalabalığı gören, Gülen taraftarı bunu fırsat bilerek propaganda amacıyla bu eserleri dağıtmıştır'' dedi. 
     Keşan Belediye Başkanı Mehmet Özkan da, belediye başkanı olarak etkinliğe katıldığını, katılımcılara kapalı kutu içinde hediye paketi dağıtıldığını bildirerek, ''Diyanet İşleri Başkanlığı'nın yayınları yerine Fethullah Gülen'e ait 3 kitap, 2 adet kaset ile bir CD çıktı. Durumu, Kaymakamlığa ve İl Müftülüğü'ne bildirdim'' dedi. 
     
     SORU ÖNERGESİ VERDİ 
     Edirne CHP Milletvekili Nejat Gencan da, TBMM Başkanlığı'na Devlet Bakanı Mehmet Aydın tarafından yanıtlanması istemiyle, ''Keşan'da düzenlenen, Kutlu Doğum Haftası etkinlikleri çerçevesinde, dağıtılan hediye paketlerinde Diyanet Yayınları yerine Fethullah Gülen'in kitabının verilmesinin doğru olup olmadığını ve bu dağıtımı yapanların uyarılıp uyarılmayacakları''na ilişkin soru önergesi verdi. 
     
</TEXT>
</DOC>
