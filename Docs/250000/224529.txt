<DOC>
<DOCNO> 224529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy21.html </URL>
<DATE> 2004/03/22/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Sandıklı Belediye Başkan adayı ''Kaçırılıp, dövüldüm'' 
</HEADLINE>
<TEXT>

     Afyon'un Sandıklı İlçesi Bağımsız Belediye Başkan adayı Menderes Koçak, kaçırılarak dövüldüğünü iddia etti. 
     Sandıklı'da daha önceki yerel seçimlerde de 2 kez bağımsız belediye başkan adayı olan Menderes Koçak, Sandıklı Belediye hoparlöründen yaptığı propaganda konuşmasında, bazı kişiler tarafından tehdit edildiğini belirterek, polisten yardım istediğini bildirdi. 
     Konuşmasının ardından kaçırılarak dövüldüğünü iddia eden Koçak, ''Konuşmam sırasında sürekli söz ve işaretlerle tehdit edildim'' dedi. 
     Daha sonra kendisini telefonla işyerine çağıran G.E. ile belediye personeli olan iki kişi tarafından otomobile bindirildiğini anlatan Menderes Koçak, Kaplıca-Koçhisar yolunda araçtan indirildiğini ve adaylıktan çekilmesi için tehdit edildiğini öne sürdü. 
     Kendisini kaçırıp, darp eden kişileri tanıdığını belirten Koçak, Sandıklı Emniyet Amirliği'ne giderek, 3 kişi hakkında şikayetçi oldu. 
     
</TEXT>
</DOC>
