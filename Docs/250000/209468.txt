<DOC>
<DOCNO> 209468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sonspo04.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Karmakarışık duygular içindeyim 
</HEADLINE>
<TEXT>

     Konyaspor'un eski teknik direktörü Ziya Doğan, gitmesi gereken bazı futbolcular için yönetimle aralarında fikir ayrılığı çıktığını ve görevinin sona erdiğini söyledi. 
     Doğan, ara transfer döneminde yakaladığı başarıyı sürdürmek, Konyaspor'u Anadolu'nun öncüsü ve parlayan yıldızı yapmak için göreve geldiğini kaydetti. 
     Anlaşma sağlandıktan hemen sonra Antalya Belek'te kampa girdiklerini ifade eden Doğan, çalışmaların çok iyi geçtiğini ve kısa sürede takımın büyük yol kat ettiğini bildirdi. 
     Doğan, Konyaspor'a çok iddialı geldiğini ve bazı hedeflere ulaşmak için yapılması gerekenlerin olduğunu vurgulayarak, şunları söyledi 
     ''Karmakarışık duygular içindeyim. Bu durumda takıma zarar verecek açıklamalar yapmayı istemiyorum. Ancak, başarı için bazı prensiplerim var. Öncelikle oyun sistemime ve prensiplerime uymayan futbolcuyu takımda istemem. Kamp sonrası gitmesi gereken futbolcular için yönetime rapor verdim. Raporla birlikte yönetim ile aramızda fikir ayrılığı çıktı ve görevim sona erdi. Benden başarı bekleniyorsa kadromu kendim oluşturmak isterim ama olmadı.'' Kısa süre içinde ortaya çıkan bu anlaşmazlık için çok üzgün olduğunu ifade eden Doğan, ''İsmini vermek istemediğim bazı futbolcular ile şahsi bir sorunum yok. Sadece, sistemime uymuyorlar'' dedi. 
     Doğan'ın istifasında en fazla gitmesi yönünde rapor verdiği takım kaptanı Ogün'ün etkili olduğu öğrenildi. 
     
</TEXT>
</DOC>
