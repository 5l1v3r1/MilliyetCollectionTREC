<DOC>
<DOCNO> 213157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/dunya/adun.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan geç gelen Irak itirafı 
</HEADLINE>
<TEXT>

   ABD Dışişleri Bakanı Powell, 'Bağdat'ın elinde kitle imha silahı stoğu bulunmadığını bilseydim savaş konusunda farklı tutum alırdım' imasında bulundu 
      YASEMİN ÇONGAR Washington 

   
   Bush yönetimi, Irak konusunda ve özellikle de bu ülkenin kitle imha silahları varlığına ilişkin olarak yaptığı istihbarat hatalarını incelemek üzere bağımsız bir soruşturma komisyonu görevlendirirken, yanlış istihbaratın savaş kararının alınmasında belirleyici olduğu da ilk kez bir yönetim mensubu tarafından itiraf edildi. 
   
   'Yanıt değişik olurdu' 
   ABD Dışişleri Bakanı Colin Powell, "Washington Post" gazetesine verdiği özel söyleşide, Irak'ın elinde yasak silah olmadığını bilmiş olsa, yine de işgalden yana tavır alıp almayacağına ilişkin bir soruyu, "Bilmiyorum. Zira Irak'ı bölgeye ve dünyaya karşı daha gerçek ve ivedi bir tehdit haline getiren, tabloyu tamamlayan şey silah stoğu idi. Böyle bir stoğun olmayışı, siyasi aritmetiği değiştiriyor, sizin alacağınız yanıtı değiştiriyor" şeklinde yanıtladı. 
   
   Gerçekten inanmıştık 
   Powell'ın bu sözleri, Bush yönetiminin savaş kararının "hatalı" olduğu yönündeki ilk üst düzeyli açıklama olarak yorumlanıyor. Ancak ABD Dışişleri Bakanı aynı söyleşide, yönetiminin Bağdat'ın elinde kitle imha silahı bulunduğuna gerçekten inandığını ve "tarihin eninde sonunda savaşın doğru karar olduğuna hükmedeceğini" de söyledi. 
   
   İstihbarata mercek 
   Öte yandan, Başkan Bush'n talimatıyla oluşturulan dokuz kişilik bağımsız soruşturma komisyonunun, Irak'taki kitle imha silahları varlığı konusundaki istihbarat bilgilerinin neden doğrulanmadığının yanı sıra, İran, Libya, Kuzey Kore ve Pakistan'ın silah stoklarına ilişkin istihbaratı da inceleyeceği bildirildi. Bu dört ülkenin nükleer silah programlarının ulaştığı düzey, Amerikan Merkezi İstihbarat Örgütü CIA tarafından öngörülememiş ve Irak'ta silah varlığını abartmakla suçlanan CIA, diğer ülkelerdeki programlardan habersiz olmakla suçlanmıştı. 
   
   
   
   
</TEXT>
</DOC>
