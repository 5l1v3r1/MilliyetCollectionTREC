<DOC>
<DOCNO> 222063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo25.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Sadece 3 puan değil, aynı zamanda özgüven kazandık 
</HEADLINE>
<TEXT>

     Bursaspor Teknik Direktörü Nejat Biyediç, Malatyaspor karşısında alınan 3-2'lik galibiyetin ardından, ''Sadece 3 puan değil, aynı zamanda özgüven kazandık'' dedi. 
     Biyediç, maçın ardından düzenlediği basın toplantısında, ilk yarıda istediklerini yapamadıklarını, ikinci yarı ise çok güzel oynayarak 2 kez yenik duruma düşmelerine karşın son dakika golüyle de olsa 3 puanı almayı başardıklarını söyledi. 
     Takımın üzerindeki stresin henüz bitmediğini anlatan Biyediç, ''Çok önemli bir maç kazandık. Sadece 3 puan değil, aynı zamanda özgüven de kazandık. Zaman zaman hatalarımız oldu ancak genelde iyi oynadık. Bizi 90 dakika boyunca destekleyen taraftarımıza teşekkür ediyoruz'' diye konuştu. 
     Malatyaspor Teknik Direktörü Mehmet Özdilek ise, güzel futbol oynamalarına karşı sahadan puansız ayrıldıklarını kaydederek, ''Son birkaç haftadır son dakika golleriyle yeniliyoruz. Bu maçta da 2 kez öne geçtik ama galibiyeti koruyamadık. Deplasman fobisini üzerimizden atmamız lazım'' diye konuştu. 
     Maçın hakemi Kuddusi Müftüoğlu'nun mükemmel bir maç yönettiğini belirten Özdilek, şimdi önlerindeki İstanbulspor maçını düşündüklerini sözlerine ekledi. 
     
</TEXT>
</DOC>
