<DOC>
<DOCNO> 203395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sonspo04.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Beşiktaş'ın UEFA Kupası dışında bırakılacağını sanmıyorum 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, UEFA'nın Beşiktaş'ı UEFA Kupası dışında bırakması konusunda bir beklenti içinde olmadığını söyledi. 
     Mehmet Ali Şahin, İstanbul Ataköy Olimpiyatevi'nde düzenlenen, İstanbul'dan da geçecek 2004 Atina Olimpiyatları Meşale Koşusu tanıtım toplantısı töreni öncesinde basın mensuplarının sorularını yanıtlayarak, konuyla ilgili haberi gazetede gördüğünü bildirdi. 
     Şahin, Beşiktaş'ın FC Chelsea ile Almanya'da yaptığı Avrupa Şampiyonlar Ligi maçında sahaya atılan konfetiler nedeniyle oyunun durmasını yalnızca bu karşılaşmada değil, Avrupa'daki birçok maçta televizyondan canlı olarak izlediklerini söyledi. 
     Beşiktaş için böyle bir sonuç olacağını düşünmediğini ifade eden Şahin, ''Böyle bir ceza olmaz'' açıklamasını yaptı. 
     Şahin, Beşiktaş Kulübü'nün statta konfetilerin atılmasını dahili anonslarla organize ettiği biçimindeki suçlamaları ise ''Kulüp anonslarla engellemeye çalıştı. Demek ki Beşiktaş üstüne düşen görevi yapmış'' dedi. 
     
</TEXT>
</DOC>
