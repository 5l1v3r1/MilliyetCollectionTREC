<DOC>
<DOCNO> 232396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/dunya/adun.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Hamas'ın yeni liderini de öldürdü 
</HEADLINE>
<TEXT>

   Hamas lideri Şeyh Yasin'in İsrail tarafından öldürülmesinden 26 gün sonra, yerine geçen Abdülaziz Rantisi de Gazze'de arabasına düzenlenen roket saldırısında oğluyla birlikte öldürüldü 
      DIŞ HABERLER SERVİSİ 

   
   22 Mart'ta Hamas'ın lideri Şeyh Ahmed Yasin'i Gazze'de sabah namazından sonra cami çıkışında helikopterden fırlatılan roketlerle öldüren İsrail, Yasin'in yerine geçen Abdülaziz Rantisi'yi de aynı yöntemle öldürdü. 
   Gazze ile İsrail arasındaki Erez geçiş noktasına dün düzenlenen intihar saldırısının ardından gece helikopterle düzenlenen saldırıda, Şeyh Radvan Mahallesi'nde Rantisi'nin kendi evinin önünde kullandığı araba vuruldu. Rantisi'nin koruması Ekrem Nasır ve 27 yaşındaki oğlu Muhammed olay yerinde ölürken, yoldan geçen 5 kişi de yaralandı. 
   Başından ağır yaralan Hamas lideri kaldırıldığı hastanede yoğun bakım ünitesinde saldırıdan kısa bir süre sonra öldü. Arabada bulunan Rantisi'nin eşinin durumu ve bulunduğu yer hakkında Filistinli kaynaklar açıklama yapmadı. Görgü tanıkları, atılan 2 füzeden birinin isabet ettiği aracın, yandığını ve enkaza döndüğünü belirttiler. 
   
   İntikam yemini 
   Hamas, liderleri Abdülaziz Rantisi'nin İsrail helikopterlerinin füze saldırısında ölmesi üzerine intikam alacağını açıkladı. Hamas'ın önde gelenlerinden İsmail Haniya, Gazze'de Rantisi'nin öldüğü duyurulan hastanede gazetecilere yaptığı açıklamada, "İsrail, buna pişman olacak. İntikam geliyor... Bu kan, boşuna akmayacak" dedi. Filistinliler ve Hamas için kaderlerinin şehit olmak olduğunu belirten Haniya, savaşın kararlılıklarını zayıflatmayacağını söyledi. 
   Filistinliler, Rantisi'nin vurulduğu haberinin ardından sokaklarda intikam alacaklarını belirten sloganlar atmaya başladılar ve hastaneye akın ettiler. Rantisi daha önce düzenlenen bir saldırıdan yaralı olarak kurtulmuştu. 
   
   'Terörizmin başı öldürüldü' 
   İsrail, Hamas lideri Abdülaziz Rantisi'ye yönelik suikastla "terörizmin başının" öldürüldüğünü açıkladı. 
   İsrail Dışişleri Bakanlığı Sözcüsü Jonathan Peled, Reuters ajansına yaptığı açıklamada, "İsrail, bugün eli kanlı terörizmin başını vurdu" dedi. 
   Peled, Filistin Özerk Yönetimi'nin terörizmle mücadele etmediği sürece İsrail'in bunu kendisinin yapmaya devam edeceğini belirtti. 
   
   Gazze'de intihar saldırısı 
   Rantisi'in öldürülmesinden önce Gazze Şeridi ile İsrail arasındaki Erez geçiş noktasında bir Filistinli tarafından düzenlenen intihar saldırısında, 1 İsrail askeri öldü, 3'ü de yaralandı. İsrail radyosu, Filistinli intihar bombacısının, kendisini İsrail askeri nobet yerinin yakınında havaya uçurduğunu duyurdu. İntihar bombacısının 22 yaşındaki Fadi El Amudi olduğu belirtildi. 
   
   
</TEXT>
</DOC>
