<DOC>
<DOCNO> 224139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/siyaset/siy20.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ağar Bana yardım etmeyin de görelim 
   DYP Genel Başkanı Mehmet Ağar, Aydın'da düzenlenen mitingte, hükümetin seçim meydanlarında "Bize oy vermeyenleri cezalandırırız. Kimseye yardım etmeyiz" dediğini öne sürerek, "Benim adım Mehmet Ağar seçimi kazandığımız yerlerde yardım etmeyin de görelim bakalım" dedi. Ağar, şöyle konuştu "Allah nasip ederse belediye başkanlıklarını kazanacağız. Hiç kimse bize baskı yapamaz." Ağar, Muğla'da yapılan mitingte de, "Hükümet tehditle oy istiyor. Allah'ın güneşi çıkınca ne lamba kalır ne ampul" diye konuştu. 
   
   'Gümüşhane'de anket yapın' 
   Gümüşhane'de kamuoyu araştırmaları yapan kurumların önemine dikkati çeken MHP Genel Başkanı Devlet Bahçeli, "Televizyonda saat 20.30'da başlayıp saat 00.30'a kadar yayın yaparsanız, bazı partileri öne çıkarıp bazılarını yok sayarsanız, bunun adı milli iradeyi yok saymak, meydanları dolduranların şuur altına çivi çakmak olur" diye konuştu. Kamuoyu araştırmaları yapanlara seslenen Bahçeli, "Gel Gümüşhane'ye, gör kamuoyu araştırmasını" ifadesini kullandı. 
   
   Nas İktidar göz boyama peşinde 
   ANAP Genel Başkanı Nesrin Nas, AKP iktidarının göz boyama peşinde olduğunu öne sürerek "Bunlar sadece öndeki dişleri fırçalıyor. Arkadaki dişler sapsarı ve çürük içinde" dedi. Kadıköy İskele Meydanı'nda vatandaşlara seslenen Nas, "Çevremizde, Irak'ta Kıbrıs'ta yaşananlara bakın. Çember hergün daralıyor. Onlar dışardakiler nasıl bizim sırtımızı sıvazlar onun hesabını yapıyor" diye konuştu. Nas, İstanbul Büyükşehir Belediye Başkan Adayı Pınar Türenç'le elele tutuşarak halkı selamladı. Mitingten sonra meydan çöplüğe döndü. 
   
   Seçmenine dayak attı 
   Niğde'de tartıştığı vatandaşı döven belediye başkan adayı gözaltına alındı. Çiftlik'e bağlı Azatlı beldesinin CHP'li belediye başkan adayı Durmuş Songur 48 , Derviş Uygur'la tartıştı. Songur, çıkan kavgada Uygur'u yumrukladı. Songur'la Uygur arasında bir husumet olduğu belirtildi. 
   
   Karayalçın Çekilmiyorum 
   SHP Genel Başkanı ve Demokratik Güç Birliği'nin Ankara Büyükşehir Belediye Başkan Adayı Murat Karayalçın, kendisi hakkında, "çekildi, çekilecek" açıklamaları yapan AKP adayı, Melih Gökçek'e, "Bırak bunları, kanlı canlı karşındayım" diyerek meydan okudu. Karayalçın şöyle konuştu "İlk ankette Karayalçın yüzde 39, ikincisinde yüzde 11.7 çıkıyor. Gramla tartmışlar sanki. Bu nasıl terazi 15 gün önce yapılmış anketin sonucunu neden bugün açıklıyorlar Gökçek'i apar topar bir anketle önde göstermişler. Ama çok yanılıyorlar. Gökçek yüzde 67 oyla seçilmeyecek, yüzde 67 oyla gönderilecek." 
   
   Cem Emanet oyları geri istiyor 
   YTP Genel Başkanı İsmail Cem, dün Gaziosmanpaşa Sultançiftliği Meydanı'nda halka seslenip oy istedi. Miting, meydanın boş olması nedeniyle 1 saat 15 dakika gecikmeyle başladı. Meydanı, Cem'in konvoyundakilerle öğle namazını kılıp camiden çıkan vatandaşlar doldurdu. Cem, cami önünde duran seçim otobüsüne çıkarak, vatandaşlara seslendi. CHP ve AKP'nin seçime korku salarak hazırlandığını belirten Cem şunları söyledi "Geçen sefer aceleyle seçime girmiştik. Siz de kerhen oyunuzu CHP'ye verdiniz. 180 milletvekili sizden aldığı oyla yan gelip yattı. Şimdi kerhen kullandığınız oyları geri istiyorum. ." 
   
   Ecevit CHP'de tutarlı olmayanlar var 
   DSP Genel Başkanı Bülent Ecevit, partisinin Kartal Meydanı'nda dün düzenlediği mitingde ağırlıklı olarak Kıbrıs sorununa değindi. Ecevit, "İstanbul, Adana ya da Antalya gibi Kıbrıs'tan da vazgeçemeyiz" dedi. CHP'yi de eleştiren Ecevit, CHP'de birbiriyle tutarlı olmayan düşünceler bulunduğunu öne sürdü. CHP Genel Başkanı Deniz Baykal ve arkadaşlarının, yıllarca İstanbul'a belediye başkanlığı yapmış bir kişinin kapısını çalarak birlikte çalışma teklifinde bulunduklarını iddia eden Ecevit, laikliği içtenlikle benimseyenlerden böyle bir teklif gitmemesi gerektiğini ifade etti. 
   
   Konvoy kurbanları zılgıtla uğurlandı 
   Demokratİk Güç Birliği'nin seçim otobüsünün üstünde görev yaparken başlarının köprüye çarpması sonucu ölen Dicle Haber Ajansı Kameramanı Volkan Eryiğit ile Evrensel gazetesi muhabiri Hasan İşler, zılgıtlar ve alkışlar eşliğinde son yolculuklarına uğurlandı. Sabancı Merkez Camii'ndeki cenaze törenine gazetecilerin yakınları, EMEP ve DEHAP liderlerinin yanı sıra yaklaşık15 bin kişi katıldı. "Şehitler ölmez" sloganının atıldığı törenin ardından İşler'in cenazesi toprağa verilmek üzere Kayışlı köyüne, Eryiğit'in cenazesi de Küçükoba köyüne götürüldü. 
   
   Başvurular artarsa gündeme gelebilir 
   Milli Savunma Bakanı Vecdi Gönül, bedelli askerliğin fazla başvuru olması halinde yeniden gündeme gelebileceğini açıkladı. Seçim çalışmaları nedeniyle Gaziantep'e gelen Gönül, Devlet Bakanı Kürşad Tüzmen ile birlikte AKP il binasında basın toplantısı yaptı. Bedelli askerlikle ilgili soruları yanıtlayan Gönül, "Şu an böyle bir uygulama düşünmüyoruz. Ancak askerlik şubelerine belli bir kontenjanın üstünde başvuru olur ve bakanlığımıza bildirilirse o zaman gündeme gelir. Bu konuda bir hükümet kararı alınabilir" dedi. 
   
   
   
</TEXT>
</DOC>
