<DOC>
<DOCNO> 237739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun22.html </URL>
<DATE> 2004/05/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Uçağın kabinine girmeye çalışan 1 kişi yakalandı 
</HEADLINE>
<TEXT>

     Birleşik Arap Emirlikleri'nden BAE Pakistan'a giden bir uçağın pilot kabinine girmeye çalışan Pakistanlının, mürettebat tarafından etkisiz hale getirilerek yakalandığı bildirildi. 
     Uçağın sorunsuz şekilde İslamabad'a indiği kaydedildi. 
     Pakistan Enformasyon Bakanı Şeyh Raşid Ahmed, yaptığı açıklamada, Dubai-İslamabad seferini yapan uçağın mürettebatının, bir Pakistanlıyı gözaltına aldığını bildirdi, ancak bu kişinin uçağı kaçırmaya çalışıp çalışmadığı konusunda bilgi vermedi. 
     Ahmed, yakalanan kişinin müfettişlere, ''çok yavaş gittikleri için pilota uçağın hızını artırmasını söylemek istediği'' şeklinde savunma yaptığını belirterek, olayın soruşturulduğunu kaydetti. 
     Bir istihbarat yetkilisi de söz konusu kişinin silahsız olduğunu belirtti. 
     Pakistan Başbakanı Zaferullah Han Cemali de dün, küçük bir terörist grubun, BAE'den Pakistan'a giden bir uçağı kaçırma ve büyük olasılıkla havaya uçurma planının ortaya çıkarıldığını açıklamıştı. Bu gelişmeden sonra Pakistan havaalanlarında kırmızı alarm durumuna geçilmişti. 
     
</TEXT>
</DOC>
