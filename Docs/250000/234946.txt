<DOC>
<DOCNO> 234946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy27.html </URL>
<DATE> 2004/04/26/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
Kıbrıs süreci için Gül, Powell,Straw,Fischer ce Cowen ile görüştü 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu'nun hazırladığı Kıbrıs tüzüğünün, Türk tarafının istekleri doğrultusunda değiştirilmesi için bugün yoğun bir telefon diplomasisi yaptı. 
     Alınan bilgiye göre, Gül, 28 Nisan'da son halini alması beklenen tüzükte Türk tarafının isteklerinin dikkate alınması çerçevesinde, AB Komisyonu'nun genişlemeden sorumlu üyesi Günter Verheugen, Almanya Dışişleri Bakanı Joschka Fischer, AB Dönem Başkanı İrlanda'nın Dışişleri Bakanı Brian Cowen ve iki kez de İngiltere Dışişleri Bakanı Jack Straw ile görüştü. 
     Bakan Gül, akşam üstü de ABD Dışişleri Bakanı Colin Powell ile telefon görüşmesi yaptı. 
     Gül-Powell görüşmesinde, Powell, Türk tarafının Kıbrıs sürecinde ''büyük adımlar attığını'' ifade etti ve ABD'nin bugüne kadar verdiği desteğin bundan sonra da süreceğini kaydetti. Gül de KKTC üzerindeki izolasyonun kaldırılmasının önemine değinerek, bu konuda ABD'nin desteğini istedi. 
     Gül ayrıca, Kıbrıs sürecinde uluslararası camianın Kıbrıs sürecinde kimin inisiyatif aldığının görülmesi gerektiğini de vurguladı. 
     
     ANKARA AB BİLDİRİSİNDEN MEMNUN 
     AB Genel İşler Konseyi'nin KKTC'nin ekonomik kalkınmasına yardımcı olmasına yönelik bugün aldığı karar doğrultusunda onaylanan bildiri, Ankara'da memnuniyet yarattı. 
     Diplomatik kaynaklar, bildiride Kıbrıs'taki referandum sonucundan duyulan üzüntünün açıkça ifade edilmesinin, KKTC üzerindeki izolasyonun sona erdirilmesi gerektiğinin belirtilmesinin ve çözüm olmadığı halde Kıbrıslı Türklere mali yardım yapılmasına yeşil ışık yakılmasının önemli gelişmeler olduğunu kaydettiler. 
     Kaynaklar ayrıca, bildirinin bu haliyle, Kıbrıs tüzüğünün de Türk tarafının istekleri doğrultusunda çıkacağına yönelik sinyaller verdiğini belirttiler. 
     
     KIBRIS BRİFİNGİ 
     Dışişleri Bakanlığı'nda bugün, BM'nin daimi ve geçici temsilci ülkelerinin Ankara'da görev yapan büyükelçilerine Kıbrıs brifingi verildi. 
     Dışişleri Bakanlığı Müsteşar Yardımcısı Baki İlkin tarafından verilen brifingde, Türk tarafının, Kıbrıs süreci ve AB Komisyonu'nun Kıbrıs tüzüğüne ilişkin görüşleri aktarıldı. 
     
</TEXT>
</DOC>
