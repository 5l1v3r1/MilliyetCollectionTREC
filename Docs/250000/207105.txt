<DOC>
<DOCNO> 207105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur17.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücüler dikkat.. Bolu Dağı'nda buzlanma tehlikesi var... 
</HEADLINE>
<TEXT>

     Trafik ekipleri, sürücüleri, Ankara- İstanbul karayolunun Bolu Dağı kesimindeki buzlanma tehlikesine karşı uyarıyorlar. 
     Bolu Trafik Bölge Müdürü İlhan Gündoğan, Bolu Dağı'nda etkili olan kar yağışının ulaşımı olumsuz etkilediğini belirterek, ''Gece boyunca karayolları ve trafik ekipleri, güzergahın ulaşıma kapanmaması için çalıştı. Hava sıcaklığı düştüğü için sürücüler buzlanma tehlikesine karşı dikkatli olsunlar'' dedi. 
     Gündoğan, trafik ekiplerinin zaman zaman zincir kontrolü yaptığını da hatırlatarak, ''Yola çıkan tüm sürücüler araçlarında mutlaka zincir, takoz ve çekme halatı bulundursunlar'' diye konuştu. 
     Kurban Bayramı nedeniyle İstanbul'a hayvan taşıyan kamyoncular ise hayvanların donma tehlikesi altında olduğunu söylediler. 
     Kar yağışının etkili olduğu Bolu Dağı'nda karayolları ekipleri, karın zeminde tutmaması ve buzlanmayı önlemek için çalışmalarını aralıksız sürdürüyorlar. 
     Sürücüler, karayollarına ait ışıklı panolar aracılığıyla kar yağışı, ıslak zemin, buzlanma ve sise karşı uyarılıyorlar. 
     
</TEXT>
</DOC>
