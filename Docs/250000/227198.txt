<DOC>
<DOCNO> 227198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko09.html </URL>
<DATE> 2004/03/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Galatasaray 650 milyar lira tazminat ödeyecek... 
</HEADLINE>
<TEXT>

     Ata Yatırım, Galatasaray Spor Klübü Derneği ve Galatasaray Sportif Sınai ve Ticari Yatırımlar A.Ş. aleyhine halka arzla ilgili açtığı davayı kazandı. 
     Galatasaray Sportif Sınai ve Ticari Yatırımlar A.Ş'den Borsa'ya gönderilen açıklamaya göre, İstanbul 7. Asliye Ticaret Mahkemesi, dünkü celsede davayı sonuçlandırdı. 
     Davacının fazlaya ilişkin talep ve hakları saklı kalmak kaydıyla, 650 milyar liranın dava tarihi 1 Kasım 2000 tarihinden itibaren değişen oranlarda reeskont faizi ile birlikte davalılardan müştereken ve müteselsilen alınıp Ata Yatırım'a verilmesi kararlaştırıldı. 
     Mahkeme, koşulları bulunmadığı gerekçesiyle manevi tazminat talebini ise reddetti. 
     Galatasaray Sportif Sınai ve Ticari Yatırımlar A.Ş, yasal süreç içinde kararın temyizi için Yargıtay'a başvurulacağını bildirdi. 
     Galatasaray A.Ş. açıklamasında, Galatasaray Kulübü'nün 17 Kasım 2000 tarihinde bu dava ile ilgili oluşabilecek tazminat tutarının tamamını üzerine devraldığını taahhüt ettiği kaydedildi. 
     Ata Yatırım, Galatasaray'ın halka arzına yönelik çalışmaları üç yıldır sürdürmesine karşın, son etapta halka arz işlemlerinin başka bir kuruluşa devredildiği gerekçesiyle Galatasaray Kulübü ve şirketi aleyhine dava açmıştı. 

     
</TEXT>
</DOC>
