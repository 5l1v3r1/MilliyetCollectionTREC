<DOC>
<DOCNO> 203695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun43.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den küresel terör alarmı 
</HEADLINE>
<TEXT>

     ABD Dışişleri Bakanlığı, bütün dünyadaki Amerikan vatandaşları için terörist tehdit durumunu sarıdan turuncuya yükseltirken, terör örgütü El Kaide'nin, kitle imha silahları da kullanarak Amerikan çıkarlarına yönelik saldırı düzenleyebileceği uyarısında bulundu. 
     ABD Dışişleri Bakanlığı, bütün dünyada Amerikan çıkarlarına yönelik terörist tehdit uyarısını yenileyerek, tehdit durumunu sarıdan turuncuya yükselten yeni bir uyarı yayınladı. 
     ABD Dışişleri Bakanlığı Sözcüsü Richard Boucher da, düzenlediği basın toplantısında, ''Biz bu konuda, karşı karşıya kaldığımız grubun nitelikleri dolayısıyla kaygılıyız ve bütün dünyada kaygılı olmamız gerek. El Kaide'nin bütün dünyada kapasitesi var ve eğer bir yerle ilgili bir bilgi edinirsek bu başka yerde tehdit olmadığı anlamına gelmez. El Kaide'nin aynı yeri birden fazla vurduğunu biliyoruz. Bu da Basra Körfezi ve Türkiye'ye yönelik bazı endişelere yol açıyor'' dedi. 
     Terör örgütü El Kaide ve ona bağlı örgütlerin Ortadoğu'da Suudi Arabistan'ı ve Avrupa'da Türkiye'yi vurduğunu hatırlatan Boucher, gelecek saldırılarda başka bölgelerin de hedef olabileceğine işaret etti. Boucher, ''El Kaide'nin 11 Eylül saldırılarından daha da yıkıcı, kimyasal, biyolojik unsurlar taşıyan, geleneksel olmayan silahları da içerecek yeni saldırılar düzenlemeye çalışacağını tahmin ediyoruz. Aynı zamanda El Kaide'nin, ABD içinde ikinci bir felaket boyutlarında saldırıya çalışacağı seçeneğini de gözardı edemeyiz'' dedi. 
     Boucher, bu terörist eylemlerin, intihar saldırıları, uçak kaçırma, bombalama veya adam kaçırmaları içerebileceğini, teröristlerin, sivil ve resmi hedefler arasında ayrım yapmadığını belirtti. Boucher, bu çerçevede Amerikan vatandaşları ve diğer yabancıların sık uğradığı, ziyaret ettiği mahalleler, kulüp, restoran, okul, otel, ibadet yerleri ve plajların da tehdit altında olabileceğini kaydetti. 
     ABD'nin bütün dünyada büyükelçiliklerinin en yüksek düzeyde alarmda olduğunu belirten Boucher, ABD temsilciliklerinin zaman zaman geçici süreler için kapatılabileceği veya güvenlik durumunda halka hizmet etmeyebileceğini kaydetti. Boucher, yurtdışındaki Amerikalılar'a, yerel haberleri takip etmeleri ve Amerikan büyükelçilik veya temsilcilikleriyle temasta olmaları çağrısında bulundu. 
     Daha önce 21 Kasım tarihinde yayınlanmış olan, bütün dünyada Amerikan çıkarlarına yönelik tehdit uyarısı, yeni uyarıyla birlikte alarm durumunu sarıdan turuncuya yükseltirken, yeni uyarı 21 Haziran 2004'e kadar yürürlükte olacak. 
     Richard Boucher, ''Amerikan hükümeti, yurtdışındaki Amerikan vatandaşlarının güvenliğinden ciddi biçimde endişeli olmayı sürdürüyor'' dedi. 
     
</TEXT>
</DOC>
