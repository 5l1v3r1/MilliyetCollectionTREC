<DOC>
<DOCNO> 212895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko02.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hafsa Ana Macunu'nun ünü Ortadoğu'ya yayıldı 
</HEADLINE>
<TEXT>

     Mersin'de üretilen, Sağlık Bakanlığı'ndan tescilli ''Hafsa Ana Macunu''nu Avrupa ülkelerinden sonra Ortadoğu da keşfetti. Suudi Arabistan ve İranlı işadamları önce numune götürdüler, sonra sipariş verdiler. 
     Tekstil işiyle uğraşırken, 30 yıl önce yakalandığı ''astım hastalığı''na çare bulmak amacıyla şifali bitkiler konusundaki araştırmalara merak salan İbrahim Günaştı 65 , önce kendi ihtiyacı kadar ürettiğini, ardından da ticaretini yapmaya başladığını söyledi. 
     Mersin'deki imalathanede, 1984 yılında ''Hafsa Ana Macunu'' markasıyla üretime başladığını, 1994 yılında da Sağlık Bakanlığı'ndan tescil aldığını belirten Günaştı, ''Yakalandığım hastalığın bana para kazanmanın kapılarını aralayacağını rüyamda görsem inanmazdım'' dedi. 
     Günde üç kez yetişkinlere bir yemek kaşığı, çocuklara ise bir tatlı kaşığıyla verilmesi önerilen macunu, bugüne kadar daha çok Almanya, Hollanda ve İngiltere'ye ihraç ettiklerini ifade eden Günaştı, şöyle devam etti 
     ''Macunu, Ortadoğu ülkeleri de keşfetti. Suudi Arabistan ve İran'dan gelen işadamları numune alıp döndüler. Talep oldu ki yoğun siparişler almaya başladık. 
     Üretimi son 4 ay içinde yüzde 50 artırdık. Ayda 12 bin ton olan üretimimiz 18 bin tona yaklaştı. Ortadoğu ülkelerine ilk etapta yaklaşık 10 bin kutu macun göndereceğiz. Bunun katlanarak artacağına inanıyorum.'' 
     
     YAVUZ SULTAN SELİM'DEN BU YANA 
     Günaştı, pekmez, hindistan cevizi, zencefil, havlucan, hardal, limon tozu ve tarçın çiçeği ile bazı şifalı bitkilerin karışımıyla özel yöntemlerle hazırlanan macunun afrodizyak etkisinin yanı sıra birçok rahatsızlığa da iyi geldiğinin tarih boyunca bilindiğini kaydetti. 
     İbrahim Günaştı, macunun, adını Yavuz Sultan Selim'in eşi Kanuni Sultan Süleyman'ın annesi Hafsa Sultan'dan aldığını belirterek, şunları söyledi 
     ''Yavuz Sultan Selim, eşi hastalanınca doktorları seferber etmiş, ancak sonuç alamamış. O yıllarda Merkez Efendi olarak tanınan bir kişi doğadan topladığı bitkilerle bir macun yapmış. Bu macun sayesinde Hafsa Sultan iyileşmiş. Ben bu macunu başka şifalı bitkilerle zenginleştirerek üretiyorum.'' 
     
</TEXT>
</DOC>
