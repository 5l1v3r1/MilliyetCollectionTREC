<DOC>
<DOCNO> 205343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun20.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı kişi, İspanyol ajanı "öpücükle" linçten kurtarmış... 
</HEADLINE>
<TEXT>

     Irak'ın başkenti Bağdat'ın güneyindeki Lattefiye'de İspanyol istihbaratı CNI'nin ajanlarının konvoyuna düzenlenen saldırıda tek kurtulan İspanyolun, bir Iraklının ''dostluk gösterisi'' sayesinde linç edilmekten kurtarıldığı bildirildi. 
     El Pais gazetesinin haberinde, ''iyi giyimli, şık ve hatırı sayılır bir kişi'' görünümündeki bu Iraklının, Jose Manuel Sanchez Riera'yı linç edilmek üzereyken ''yanağından öperek'' korumaya aldığı belirtildi. 
     Iraklının, Riera'ya ''koruma amaçlı gösterdiği bu dostluk gösterisi'' sayesinde kalabalığın fikir değiştirdiği ve linçten vazgeçerek, Riera'yı Bağdat'a gitmek üzere bir taksiye bindirdiği kaydedildi. 
     İspanya Savunma Bakanı Federico Trillo, Amerikan güçleriyle Irak polisinin bu ay ortalarında yaptığı ortak operasyonda aralarında 7 İspanyol ajanı öldürenlerin de bulunduğu sanılan 41 kişinin yakalandığını açıklamıştı. 
     Lattefiye'de, 29 Kasım'da İspanyol istihbaratı CNI'nin ajanlarının konvoyuna saldırı düzenlenmiş ve 7 ajan ölmüş, 1 ajan saldırıdan kurtulmuştu. 
     
</TEXT>
</DOC>
