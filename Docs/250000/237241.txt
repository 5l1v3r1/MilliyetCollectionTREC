<DOC>
<DOCNO> 237241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy36.html </URL>
<DATE> 2004/05/04/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Erdoğan'ın Belçika Veliaht Prensi ile görüşmesi 
</HEADLINE>
<TEXT>

     Başbakan Recep Tayyip Erdoğan, uluslararası barışın egemen olması yolunda atılacak adımlarla Kıbrıs'ın barış adası haline gelmesini hedeflediklerini belirterek, '' İnsanlık barışı nasıl yakalayacak sorusunun cevabını bulmamız gerekir'' dedi. 
     Erdoğan, ''Siyasi yapılanmaları, etnik ve dini kökene dayalı olmaktan kurtarmalıyız, ortak değerler etrafında buluşmak zorundayız'' diye konuştu. 
     Alınan bilgiye göre, Başbakan Erdoğan, Belçika Veliaht Prensi Philippe ile yaptığı görüşmede, Belçika ile Türkiye arasındaki ilişkilerin çok iyi bir düzeye geldiğini belirterek, Belçika Başbakanı Guy Verhofstadt'ın 3-4 Kasım'da Türkiye'ye yaptığı ziyaretin, iki ülke arasındaki ilişkilere katkıda bulunduğunu söyledi. 
     Geçen hafta Verhofstadt ile AB'ye yeni üyelerin katılımı için Dublin'de düzenlenen törende de görüştüklerini ifade eden Erdoğan, AB zirveleri için Brüksel'e her gittiğinde Verhofstadt'ın, kendisini ülkesinde görmek istediğini belirttiğini anlattı. Erdoğan, ''Liberaller arasında bizi de görmek istiyor'' dedi. 
     
     KKTC'ye amborgo kalkmalı 
     Türkiye'nin, Annan Planı'nın kabulü yönünde çalışmalarda bulunduğunu ve KKTC'deki Türk halkının da Annan Planı'nın kabulü yönünde oy kullandığını belirten Erdoğan, Güney Kıbrıs'tan ise karşı yönde karar çıktığını hatırlattı. 
     Erdoğan, bu gelişmelerden sonra KKTC'ye bir dışlama politikasının uygulanmaması ve ambargoların kalkması gerektiğini ifade etti. 
     Başbakan Erdoğan, ''Uluslararası barışın egemen olması yolunda atılacak adımlarla Kıbrıs'ın barış adası haline gelmesini hedefliyoruz. Umarım bu hedefe ulaşırız'' dedi. 
     Recep Tayyip Erdoğan, Belçikalı işadamlarının Türkiye'ye yatırım yapmalarını beklediklerini, Türk ve Belçikalı işadamlarının 3. ülkelerde yatırım yapabileceklerini ifade ederek, Türkiye'nin ekonomisinin ivme kazandığını ve yapılan düzenlemelerle yabancıların Türkiye'ye yatırım yapmalarının kolaylaştırıldığını söyledi. 
     Görüşmede, turizm konusuna da değinen Erdoğan, Belçika'dan turist beklediklerini ifade etti. 
     Erdoğan, Belçika'da yaşayan Türkleri kastederek, ''Bizim Belçika'da zaten sabit turistlerimiz var'' diye konuştu. 
     
     Belçika Prensi Philippe 
     Belçika Prensi Philippe ise kalabalık bir heyetle Türkiye'ye geldiklerini belirterek, Cumhurbaşkanı Ahmet Necdet Sezer başta olmak üzere yaptıkları görüşmelerinin kendileri için çok önemli olduğunu ifade etti. 
     Prens Philippe, Erdoğan'ı, Başbakanlık görevinde gösterdiği başarılı çalışmalardan dolayı kutladı. 
     Eşinin, Emine Erdoğan ile görüştüğünü ve bu görüşmeden çok mutlu olduğunu anlatan Prens Philippe, Emine Erdoğan'ın, eşini 3 kez öptüğünü, Belçika'da adet olan bu öpüşme biçimini bilmesinin çok hoşlarına gittiğini kaydetti. 
     
     Irak'taki vahşet görüntüleri 
     Başbakan Erdoğan, Prens Philippe'nin, Türkiye'nin Ortadoğu ve Kafkasya'ya bakışını sorması üzerine, Irak'taki sıkıntıların mennuniyet verici olmadığını, özellikle basında yer alan görüntülerin savunulucak bir yanının bulunmadığını belirterek, bu konuda müsamaha gösterilmemesi ve sorumluların şiddetle cezalandırılması gerektiğini söyledi. 
     Kafkasya'da yaşanan sıkıntılardan da bahseden Erdoğan, Kosova'da şu anda sükunet olduğunu, ancak her an her şey olabileceğini ifade etti. 
     Başbakan Erdoğan, ''Bizim, insanlık barışı nasıl yakalayacak sorusunun cevabını bulmamız gerekir. Siyasi yapılanmaları, etnik ve dini kökene dayalı olmaktan kurtarmalıyız, ortak değerler etrafında buluşmak zorundayız'' diye konuştu. 
     Görüşmede Belçikalı Bakan Caroline Canses de Türk tarafının Kıbrıs barış görüşmeleri sürecindeki tutumundan çok etkilendiklerini belirterek, KKTC'ye AB'den yapılan ekonomik yardım konusunda Belçika'nın en öne çıkan ülke olduğunu söyledi. Canses, ''Belçika olarak Türkiye'nin AB'ye girmesini samimiyetle istiyoruz'' dedi. 
     
</TEXT>
</DOC>
