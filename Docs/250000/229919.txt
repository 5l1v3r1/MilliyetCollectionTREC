<DOC>
<DOCNO> 229919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko24.html </URL>
<DATE> 2004/04/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Madeleine Albright Türkiye'yi, AB üyesi olarak görmek istiyorum 
</HEADLINE>
<TEXT>

     Eski ABD Dışişleri Bakanı Madeleine Albright, Türkiye'yi AB üyesi olarak görmek istediğini söyledi. 
     Albright, Yabancı Sermaye Derneği YASED tarafından Ankara Hilton Oteli'nde düzenlenen ''Türkiye'de Yabancı Yatırımlar'' konulu toplantıda konuştu. Toplantıya İçişleri Bakanı Abdülkadir Aksu ile bazı AK Partisi milletvekilleri de katıldı. 
     Albright konuşmasında, Avrupa'da yaşayan insanların sıradan olmadığını ve Avrupa'nın bir takım olabilmesi için, Türkiye'nin de buna dahil olmak zorunda olduğunu söyledi. 
     2. Dünya savaşından bu yana ABD'nin, Avrupa'nın 'parçalanmasını değil bütünleşmesini' savunduğunu anlatan Albright, şöyle devam etti 
     ''ABD açısından birleşmiş ve güçlü Avrupa iyi olacaktır. Avrupa'nın birleşmesi ve refah toplumu olması konusunda katkıda bulunduk. Avrupa'da yaşayan insanlar sıradan insanlar değil. Bir takım olabilmesi için, Türkiye de Avrupa Birliği'ne AB dahil olmak zorunda.'' 
     
     YABANCI SERMAYE 
     Albright bu arada, Türkiye'nin, yatırım ortamının iyileştirilmesi ve fikri mülkiyet haklarının daha etkin korunmasıyla, daha fazla yabancı sermaye çekebileceğini söyledi. 
     Albright, ABD dışişleri eski bakanı olarak mükemmeliyeti korumanın çok güç olduğunu belirtirken, YASED'in Türkiye ekonomisinde oynadığı rolü övdü. 
     ABD Dışişleri Bakanı iken Türkiye'ye birçok kez geldiğini hatırlatan Albright, 1999 yılında yaşanan depremin ardından, Türkiye'ye gelerek İzmit'te kurulan çadır kenti ziyaret ettiğini, depremin yarattığı tahribatı yakından gördüğünü, insanların birbirleri ile yardımlaşmasından etkilendiğini belirtti. 
     ''Bir sonraki gün ne yaşayacağınızı bilmiyorsunuz'' diyen Albright, diplomat sıfatı ile hayalini kurdukları süreçlere ulaşmak istediklerini, işadamlarının da istikrar aradığını ifade etti. 
     Küresel düzeyde teknolojinin çok hızla ilerlediğine dikkati çeken Albright, yaratıcı ve esnek olmanın önemine değindi. 
     Türkiye ve ABD'nin iki müttefik ve dost ülke olarak, uzun geçmişe dayanan bir geçmişi olduğunu hatırlatan Albright, Nato bünyesinde soğuk savaş döneminde, Balkanlarda yaptıkları işbirliğine değindi. 
     
     BAKÜ-TİFLİS-CEYHAN'IN ÖNEMİ 
     Güvenlik ve enerji güvenliği konusunda, iki ülke arasında işbirliğinin önemini anladıklarını ifade eden Albright, Bakü-Tiflis-Ceyhan boru hattı projesinin Avrupa, Orta Asya ve bütün dünya için önemli bir proje olduğunu söyledi. Albright, Türkiye'nin bölgede anahtar ülke olma konumunu gelecekte de koruyacağını vurguladı. 
     
     ABD'NİN IRAK POLİTİKASI 
     Albright bu arada, ABD'nin Irak'ta bir çok hata yaptığını belirtti. 
     ABD'nin terörist saldırılardan nasibini alan tek ülke olmadığına değinen Albright, İstanbul ve Madrid'te yaşanan bombalama olaylarını hatırlatarak, terörizme karşı ortak savaşılması gerektiğini bildirdi. 
     ABD'nin batı demokratik değerlerin gelişmesi ve iş ortamının gelişmesi için her türlü desteği verdiğini söyleyen Albright, Irak ve Afganistan'da yaşananların birçok insanı korku içine sevk ettiğini, bu ülkelerde kuralların, yasaların tanınmadığının görüldüğünü, politik sınırları aşmak için her türlü yolun denendiğini kaydetti. 
     
     ''BİRLEŞTİRİCİ LİDERLERE İHTİYAÇ VAR'' 
     ''Tarihten anlayan, birleştirici olan liderlere ihtiyacımız var. Şimdiye kadar bir boşluk olduğunu düşünüyorum'' diyen Albright, serbest ticaret ve girişimin demokratik değerlerin gelişmesinde önemine değindi. 
     Küreselleşmenin maliyetinin tartışıldığını hatırlatan Albright, dünyada pek çok ülkede insanların küreselleşmenin getirilerinden hoşnut olduğunu, serbest pazar ile demokratikleşmenin başabaş gittiğini kaydetti. 
     
</TEXT>
</DOC>
