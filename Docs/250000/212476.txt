<DOC>
<DOCNO> 212476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/magazin/mag02.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayhan yüzünden şarkısına küstü 
</HEADLINE>
<TEXT>

      MAGAZİN SERVİSİ 
   
   Metin Özülkü, Bayhan Gürhan yüzünden, kendi şarkısıyla yollarını ayırdı. Ercan Saatçi'nin ricası üzerine, sözlerini eşi Eda Özülkü'yle yazıp kendi bestelediği 'Seninle Olmak Var Ya'yı Bayhan Gürhan'ın 'Türkiye Popstar' albümünde okumasına izin verdiğini söyleyen Özülkü, "Bayhan'ın yorumu farklı. Sanki onun yorumuyla kendimi karşılaştırıyormuş gibi oluyorum" dedi. Bayhan'ın yorumunu beğenmediğini de söyleyen Özülkü, sözlerini şöyle bitirdi "Yorumu müzikal anlamda yanlış. 'Güzel mi ' derseniz, göreceli olduğu için insanlara güzel gelebilir. Şu aralar şarkıyı hiçbir yerde söylemiyorum. Başka şarkılarımı söylüyorum. Bayhan okuyabilir ama ben şarkıyı ona vermedim." 
   
      Bayhan çok hafif sarstı ama Popstar zirvede    Kanal D'nin gündem yaratan yarışma programı Popstar, yine günün en çok izlenen yapımı oldu. Popstar'ın önceki geceki canlı yayını 'Tüm kişiler'de yüzde 17.8 izlenme oranı ve yüzde 38.9 izlenme payı elde etti. Popstar, A B grubunda da yüzde 20.9 izlenme oranı ve yüzde 56.2 izlenme payı ile zirveye yerleşti. Bayhan Gürhan'sız Popstar'ın, bir hafta önceki canlı performans yayınına oranla düşüş yaşaması ise dikkat çekti. Bayhan'ın çıktığı son canlı yayın 'tüm kişiler'de yüzde 20.6 izlenme payı, yüzde 41.1 izlenme oranı elde etmişti. Bayhan'lı Popstar, A B grubunda yüzde 24.6 izlenme oranı, yüzde 55.2 izlenme payı ile yine en çok izlenen yapım olmuştu. 
   
   Albümleri 'çok yakında'    Popstar'dan elenen Aydan Kaya ve Selçuk Yapar, albümleriyle 'yatıp kalkıyor'. Sahneye de çıkan Kaya, albümünün 14 Nisan'da piyasada olacağını söyledi. Kaya, şarkı almak için bir yandan Serdar Ortaç, Burçin Birben ve Sezer Cumhur Önal gibi isimlerle görüştüğünü, diğer yandan da Türkiye'nin dört yanından hayranlarının gönderdiği beste ve şarkıları değerlendirdiğini söyledi. Popstar'dan elendikten sonra birçok dizi teklifi aldığını açıklayan Selçuk Yapar ise, hedefinin oyunculuk değil, şarkıcılık olduğunu söyledi. Yapar, mayıs ayında çıkaracağı albümü için gece gündüz çalıştığını belirterek, "Albümden önce sahneye çıkmak istemiyorum. Önce iyi bir vokal olduğumu kanıtlamalıyım, daha sonra diğer işleri yapmalıyım" dedi. 
   
   
   
</TEXT>
</DOC>
