<DOC>
<DOCNO> 219710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yazar/sazak.html </URL>
<DATE> 2004/03/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
3 Mart çıkışı 
</HEADLINE>
<TEXT>

   ANKARA 
   
   Başkent dün 28 Şubat sürecini çağrıştıran, ilginç bir toplantıya sahne oluyor. Ankara Ticaret Odası'nın Eskişehir yolundaki merkezinde, Atatürkçü Düşünce Derneği tarafından hilafetin kaldırılmasının 80. yıl dönümü nedeniyle bir panel düzenleniyor. 
   Bazı meslek örgütleri, sendikalar ve üniversitelerin katılımıyla oluşturulan 'sivil platform'un askeri konuklarının da olacağı şeklinde duyumlar alıyoruz. 
   Başkent kulisleri son 24 saati, 'katılımın hangi düzeyde olacağı' konusundaki spekülasyonlarla geçiriyor. 
   Sabah, Ankara temsilcimiz Fikret Bila ile birlikte ATO merkezine gidiyoruz. 
   Yolda, İşçi Partisi'nden 'Dayan Denktaş, uyan Türkiye' pankartlarını taşıyan bir grup yürüyüşçü var. 
   Salonda İstanbul Üniversitesi Rektörü Kemal Alemdaroğlu oturuyor. Yanında Rektör Yardımcısı panelist Nur Serter, CHP Meclis Grup Başkanvekili Haluk Koç'u görüyoruz. 
   ATO Başkanı Sinan Aygün konukları karşılıyor. Birazdan kürsünün önüne protokol koltukları taşınıyor. Ve komutanlar alkışlar arasında salona giriyor. 
   Kara Kuvvetleri komutanı Aytaç Yalman, MGK Genel Sekreteri Şükrü Sarıışık... 
   Jandarma Genel Komutanı Şener Eruygur, Deniz Kuvvetleri Komutanı Özden Örnek, Genelkurmay İkinci Başkanı İlker Başbuğ, Kara Kuvvetleri Kurmay Başkanı Remzi Tuncel, Genelkurmay Harekat Başkanı Korgeneral Metin Yavuz Yalçın. 
   Hava Kuvvetleri Komutanı İbrahim Fırtına uçak kazası nedeniyle Konya'ya gittiği için 3 Mart toplantısına katılamıyor. 
   Genelkurmay Başkanı Orgeneral Hilmi Özkök ise İsveç'teymiş 
   Toplantıyı Atatürkçü Düşünce Derneği Başkanı Ertuğrul Kazancı açtı. 
   Nur Serter, Çetin Yetkin, Anıl Çeçen ve Mustafa Yurtkuran konuşmacı olarak katıldılar. Panel sonrası 'ulusal uyanış ve birlikteliğe çağrı' başlıklı bildiri okundu. 
   3 Mart bildirisi Cumhuriyet devrimleri ve kazanımlarının korunması amacıyla 'ulusal mutabakat' çağrısı temelinde kaleme alınmış. 4 sayfalık bildiride 'yeni bir dönemin başlangıcı'ndan söz ediliyor. Kuvvet komutanlarının katıldığı bir toplantıda böyle bir 'bildiri'nin okunması 3 Mart'ın yeni bir çıkışın habercisi olduğu ve 'arkasının geleceği' izlenimi uyandırıyor. 
   Kıbrıs'ta çözümün gündemde olduğu, Avrupa Konseyi'nin Türkiye üzerindeki denetimini kaldırdığı, 2004 sonunda AB'den takvim beklentisine girildiği sırada '28 Şubatvari' bir çıkışla hükümet ve rejim üzerinde baskı oluşturma çabalarından bir sonuç almak olası mıdır 
   Demokrasinin yeni bir kırılmaya tahammülü yok. 28 Mart'ta yerel seçimler yapılacak, AKP karşısında bir ulusal duyarlılık oluşturulmak isteniyorsa bunun yolu sandıktan güçlü bir demokratik seçenek çıkarmaktan geçer. Bu görev de CHP başta, muhalefetteki siyasi partilere düşüyor. 
   
      
   
   
</TEXT>
</DOC>
