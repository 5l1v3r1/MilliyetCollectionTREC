<DOC>
<DOCNO> 223597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/guncel/agun.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacılar Ladin'in sözünü 'fetva' saydı 
</HEADLINE>
<TEXT>

   Loca saldırganlarının El Kaide ile bağlantıları ortaya çıkarken, Afganistan'da eğitim gördükleri saptandı. Teröristler Habib Aktaş'ı da tanıdıklarını söyledi 
      Erdal Kılınç 
   
   Hür ve Kabul Edilmiş Masonlar Locası Derneği'nin Yakacık Şubesi'ne düzenlenen bombalı intihar saldırısıyla diş doktoru Yasef Yahya'nın öldürülmesinin, Usame Bin Ladin'in sözlerini fetva kabul eden yeni yapılanma içindeki grup üyeleri tarafından gerçekleştirildiği ortaya çıktı. El Kaide'nin Türkiye emiri olarak bilinen Hüseyin kod isimli Habib Aktaş'ı da tanıdıkları, 15 - 20 Kasım saldırılarından önce "Eylem yapacağız, siz de hazırlanın" dediği iddia edildi. 
   Bombalı saldırıda ölen intihar eylemcisi Nihat Doğruel ile ağır yaralanan Engin Vural'ın tüm bağlantılarını araştıran polis, 22 kişiyi gözaltına alıp sorguladı. Polis ayrıca, Vural'ın verdiği 8 ayrı adresi kamera ve fotoğraf makineleri ile görüntüledi. Yahya'nın katil zanlısı Adem Çetinkaya'nın elinde silah olduğu halde, çatışmaya girmeden yakalandığı ortaya çıktı. 
   
   Çeçenistan'a yardım 
   Çetinkaya'nın polisteki sorgusunda, Afganistan'da siyasi ve silahlı eğitim aldığını kabul ettiği, eylem talimatıyla ilgili de, "Talimatı kimse vermedi. El Kaide'ye bağlı değiliz ancak, onlara yakınız. Usame Bin Ladin'in dünyada meydana gelen saldırıların ardından 'Her Müslüman kendi ülkesinde eylem yapabilir' sözlerini fetva kabul ederek, eylemleri gerçekleştirdik" dediği öne sürüldü. Çetinkaya'nın ifadeleri doğrultusunda, Gürcistan'daki Çeçen kamplarına yardım malzemeleri götürdükleri ve burada bir süre kalarak eğitim aldıkları belirlendi. Bir süre sonra da Afganistan ve Pakistan'daki El Kaide kamplarına giden grubun, kamplarda öncelikli olarak selefi inanışına göre din eğitimiyle bomba ve silah eğitimi aldıktan sonra Türkiye'ye geri döndüğü tespit edildi. 
   11 Eylül öncesine dayanan kamp serüvenleri sırasında Türkiye'de İncirlik üssüne yapılması düşünülen saldırı planlarından etkilenen zanlılar, hedef olarak önce kendilerine bu üssü seçtiler. Gerekli finans kaynağını bulamayan zanlılar, bunun üzerine Musevi cematine yöneldiler. Hedef olarak seçtikleri diş doktoru Yasef Yahya'yı öldürdükten sonra bazı Musevi işadamlarından haraç istediler. 
   Bu sırada Yakacık eylemini planladılar. Başarıya ulaşması durumunda ikinci hedef olarak kendilerine özel bir TV kanalını seçtiler. Bu eylemi gerçekleştirdikten sonra ise hücreye bir isim koyarak yollarına devam etmeyi düşündüler. 
   
   Dişçi cinayetini anlattı    Tatbikatta itiraf etti    DİNÇER ŞEREF, MUTLU BOZDAĞ İstanbul 
   Hür ve Kabul Edilmiş Masonlar Locası Derneği Yakacık Şubesi'ne düzenlenen intihar saldırısının ardından başlatılan operasyonlarda yakalanan ve sorgusunda diş hekimi Yasef Yahya'yı öldürdüğünü itiraf ettiği belirtilen tetikçiyle kendisine yardım eden iki kişiye dün olay yerinde tatbikat yaptırıldı. Bombalı saldırıda ağır yaralanan terörist Engin Vural'la birlikte ele geçirilen tabancanın Yahya'nın öldürülmesinde kullanıldığı belirlenmişti. Vural'ın silahı aldığını söylediği Adem Çetinkaya ile cinayette gözcülük yaptıkları öne sürülen Hasan Dağ ve Ali Temiz gözaltına alındı. Suçunu itiraf ettiği kaydedilen Çetinkaya ve diğer iki zanlı, dün Terörle Mücadele Şube Müdürlüğü'nden çıkarıldı. Zanlılar "Akrep" adlı zırhlı araçla Yahya'nın 21 Ağustos 2003'te öldürüldüğü Şişli Abide - i Hürriyet Caddesi'ndeki muayenehaneye getirildi. Çevrede geniş güvenlik önlemleri alan polis, caddeyi ve bazı sokakları trafiğe kapattı. Elleri kelepçeli olarak apartmana alınan üç zanlı, içeride yaklaşık yarım saat kaldı. Zanlılar, yine zırhlı araca bindirilerek emniyete götürüldü. 
   
   
   
</TEXT>
</DOC>
