<DOC>
<DOCNO> 204363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun21.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'te trafik kazalarının ardından korkunç gerçek çıktı 
</HEADLINE>
<TEXT>

     İsveç'te trafik kazalarında ölenler üzerinde yapılan bir araştırmada, intihar belirtileri saptandı. 
     İsveç Karayolları Müdürlüğü görevlileri, ülkede meydana gelen trafik kazalarının 6 yıllık bölümünü incelemeye aldı. Kazalarda 1800 ölümün incelenmesi sonucunda, görevliler tüyler ürperten bir gerçekle karşılaştı Ölenlerin en az yüzde 5'inin intihar için trafik kazasını seçtiği ortaya çıktı. 
     Kazalarla ilgili sonuçları değerlendiren İsveç Trafik Güvenliği Müdürü Claes Tingvall, ülkede ölümle sonuçlanan her 20 trafik kazasından birinin arkasında intiharın gizli olduğunu söyledi. Bu şekilde düşünmelerine en önemli kanıtın geride bırakılan intihar mektupları ile nedeni açıklanamayan kazalar olduğunu kaydeden Tingvall, ''Uzun yollarda sürücü aracışya aniden hızlanıp karşı yönden gelen TIR'ın altına giriyor. Bu şekilde meydana gelen ölümlü kazalarda araçta sürücüden başka yolcu bulunmuyor. TIR şoförleri, bu kazalardan yara almadan çıksa da, ruhsal yönden çok etkileniyorlar'' dedi. 
     Alkollü sürücülerin neden olduğu ölümlü kazalarda da tam açıklanamayan bölümler olduğunu belirten Tingvall, bu kazaların önemli bir bölümünün de intihar amacıyla gerçekleştirilmiş olabileceği üzerinde durduklarını söyledi. 
     
</TEXT>
</DOC>
