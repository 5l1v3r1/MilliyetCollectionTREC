<DOC>
<DOCNO> 239113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo14.html </URL>
<DATE> 2004/05/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Fatih ve Gökdeniz'den sözleşmelerini 2 yıl daha uzatmak için söz aldık" 
</HEADLINE>
<TEXT>

     Trabzonspor Kulübü Basın Sözcüsü Şener Yavuz, Fatih ve Gökdeniz'den sözleşmelerini 2 yıl daha uzatmak konusunda söz aldıklarını söyledi. 
     Yavuz, Mehmet Ali Yılmaz Tesisleri'nde düzenlediği basın toplantısında, gelecek sezon şampiyonluğu hedeflediklerini ve bunun hesabını yaptıklarını belirtti. 
     Avrupa Şampiyonlar Ligi'ne katılma hakkı elde ettiklerini ve bu nedenle güçlü bir kadro oluşturmak istediklerini ifade eden Yavuz, ''Şampiyonlar ligine ilk kez katılacağız. Trabzonspor'un dünyada, Avrupa'da eskisi gibi isminin anılmasını, adının yazılmasını amaçlıyoruz'' dedi. 
     İç transferde Fatih ve Gökdeniz'in gelecek yıl sözleşmelerinin sona ereceğini kaydeden Yavuz, ''Fatih ve Gökdeniz'den sözleşmelerini 2 yıl daha uzatmaları konusunda söz aldık. Gençlerbirliği maçının ardından Gökdeniz ve Fatih ile son bir görüşme yapacağız. Sözleşmelerinin uzatacağımızı bu doğrultuda söylüyoruz. Kamp öncesi bu sorun çözeceğiz'' diye konuştu. 
     
     ''2 YABANCI ALACAĞIZ'' 

     Yavuz, yabancı oyuncu konusunda kadrolarına 2 futbolcuyu katacaklarını söyledi. 
     Bazı futbolcularla görüşmelerin sürdüğünü kaydeden Yavuz, ''10 gün içinde 2 yabancı oyuncu alacağız. Bu oyuncular kulübün ekonomisine uygun oyuncular olacak. Rusya, Belçika, Avusturya gibi ülkelerden oyuncu bakıyoruz'' dedi. 
     Teknik direktör Doğan'dan gidecek oyuncular konusunda kendilerine henüz bir rapor gelmediğini dile getiren Yavuz, Gençlerbirliği maçının ardından bu konuda bir netleşme olacağını söyledi. 
     Yavuz, Belçikalı oyuncu Somers'in ülkesinde ameliyat olacağını da belirterek, ''Somers, sezon öncesi kampa katılamayacak ve ligin ilk birkaç haftası görev yapamayacak'' diye konuştu. 
     
     DENİZLİ-FENERBAHÇE MAÇI 

     Denizlispor ile Fenerbahçe arasında yapılan karşılaşmaya sarı- lacivertli taraftarların fazla alınması ile ilgili olarak da Şener, ''Biz polemiklere girmek istemiyoruz. O kadar yazıldı, çizildi ki bazı konuları konuşmayı uygun bulmuyoruz. İşimize bakıyoruz. Denizlispor, gelir sağlamayı düşündüğü için Fenerbahçe taraftarına bilet satmış olabilir'' dedi. 
     
     KAMP PROGRAMI 

     Yavuz, yeni sezon öncesi kamp programının şekillendiğini belirterek, ''15-27 Haziran'da Gerede'de, 30 Haziran-19 Temmuz tarihleri arasında da Almanya'da kamp yapacağız. Almanya kampında aralarında Werder Bremen'in de bulunduğu 6 takımla hazırlık maçı oynayacağız'' dedi. 
     Bordo-mavili takımın kampına altyapıdan birkaç futbolcu alınacağı da kaydedildi. 

     
</TEXT>
</DOC>
