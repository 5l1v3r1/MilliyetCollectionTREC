<DOC>
<DOCNO> 206221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko06.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudilerine ödeme kararı çıktı 
</HEADLINE>
<TEXT>

     Bankacılık işleri yapma ve mevduat kabul etme izni kaldırılan İmar Bankası nezdinde bulunan tasarruf, ticari kuruluş ve diğer kuruluşlar mevduatının Tasarruf Mevduat Sigorta Fonu'nca TMSF ödenmesine ilişkin usul ve esasları düzenleyen Bakanlar Kurulu Kararı, Resmi Gazete'nin bugünkü sayısında yayımlanarak yürürlüğe girdi. 
     Karara göre, ödemeler Ziraat Bankası aracılığı ile yapılacak. Mudilere yapılacak ödemelerde ve alacaklılar adına açılacak hesaplarda, TMSF tarafından Ziraat Bankası'na verilecek bilgiler esas alınacak. Ödemelere ilişkin hususlar, TMSF ile banka arasında düzenlenecek protokol ile belirlenecek. Fon'a herhangi bir sebeple borçlu olanların alacaklarından, öncelikle Fon'a olan borçları tahsil edilecek. 
     Mevduat sahiplerinden, 3 Temmuz 2003'e kadar yürütülen brüt faiz tutarları dahil olmak üzere mevduat tutarı 10 milyar lirayı aşmayanlara mevduatının tamamına eşit tutarda, brüt faiz tutarı dahil mevduat tutarı 10 milyar lirayı aşanlara ise 10 milyar lira tutarında, hak sahibi adına Ziraat Bankası'nda hesap açılacak. 
     Mevduat tutarı 10 milyar lirayı aşanlara, bakiye alacakları için, Ziraat Bankası nezdinde, vadelerine kadar blokeli mevduat hesapları açılacak ve bu hesapların bedeli, bankaya, TMSF tarafından ödenecek. Hesaplarının tutarı 10 milyar lirayı aşanlardan, aşan kısmı 5 milyar liraya kadar olan bölümü için 3 ay vadeli, 5 milyar liradan 15 milyar liraya kadar olanlar için 12 ay vadeli, 15 milyar liradan 30 milyar liraya kadar olan bölüm için 18 ay vadeli, 30 milyar liradan 60 milyar liraya kadar olan bölüm için 24 ay vadeli, 60 milyar liradan 170 milyar liraya kadar olan bölüm için 30 ay vadeli, 170 milyar lira ve üzerindeki bölüm için ise 36 ay vadeli hesaplar açılacak. 
     Bu hesaplara, TMSF tarafından açıldığı tarihi izleyen iş günü valörü uygulanacak ve 3 ay vadeli hesaplar, vade sonunda tahakkuk etmiş faizi ile birlikte ödenecek. Diğer vadeli hesaplara, 6'şar aylık faiz tahakkuk ettirilecek ve faiz ilgililere nakden veya hesaben ödenecek. Bu hesaplara, DİE'nin Tüketici Fiyat Endeksi dikkate alınarak belirlenecek faiz oranı uygulanacak. Vadesinde talep edilmeyen vadeli hesapların anapara ve vadesi gelmiş veya gelmemiş vadeli hesaplara tahakkuk ettirilen faizler, vadesiz hesaplarda takip edilecek ve faiz uygulanmayacak. 
     Bir mudinin birden fazla hesabı olması halinde, bunların toplam tutarı dikkate alınacak. Alacaklı kişinin hem tasarruf hem de ticari mevduatının olması halinde, ödemeler her hesap türü için ayrı ayrı hesaplanacak. Bu hesaplar, rehin, haciz, temlik ve benzeri hukuki işlere konu edilseler dahi, vadelerinden önce hesap sahipleri ve diğer hak sahipleri tarafından Ziraat Bankası'ndan talep edilemeyecek. 
     Döviz hesapları ile ilgili ödemelerde, bankanın bankacılık yapma iznin kaldırıldığı 3 Temmuz 2003'te geçerli Merkez Bankası döviz alış kurları esas alınacak. 
     TMSF, mudiler adına açılacak hesaplardan dolayı, Ziraat Bankası'na olan yükümlülüğünü, söz konusu kişilere yapılması öngörülen vadelerle ve faizle uyumlu olarak Hazine Müsteşarlığı tarafından TMSF'ye ihraç olunacak özel tertip devlet iç borçlanma senetleri ile ödeyecek. 
     Mudilere ödenecek miktarlardan bu tutarların Ziraat Bankası'na devredilene kadar geçen sürede doğmuş ve doğacak alacaklarından ve aktarmadan sonraki tutarların, belirlenen esas ve usullere göre yapılacak ödemelerden kaynaklanan her türlü ihtilaf ve itirazın muhatabı, iflasına karar verilmesi halinde, İmar Bankası İflas Masası olacak. 
     Kararın uygulanmasında kararlaştırılan tereddütler, Hazine Müsteşarlığı ve TMSF tarafından giderilecek. 
     
     ÖDEME YAPILMAYACAK HESAPLAR 
     Yasaya göre, Bankacılık Düzenleme ve Denetleme Kurumu BDDK tarafından bankacılık işlemleri yapma ve mevduat kabul etme izninin kaldırıldığı tarihten geriye doğru bir ay içinde 3 Haziran 2003 tarihi dahil , kıyı bankalarındaki off-shore hesaplarından mevduat hesaplarına aktarılan hesaplar, ödeme kapsamı dışında tutuldu. 
     Bankanın bankacılık işlemleri yapma ve mevduat kabul etme izninin kaldırıldığı tarihten sonra açıldığı tespit edilen hesaplar, karşılığında devlet iç borçlanma senedi bulunmamasına karşın, bu senetlerin ikinci piyasada satışı karşılığında toplanıp mevduata aktarılan hesaplara ilişkin herhangi bir ödeme yapılmayacak. 
     El konulan bankaların yurt içi kayıtlarına, muhabir banka karşılığı nakden veya el konulan banka dışındaki bir başka banka aracılığıyla ödenmeksizin aktarıldığı tespit edilen hesaplar ile muvazaalı olduğu TMSF tarafından tespit edilen hesaplar için de bir ödeme öngörülmüyor. 
     Banka nezdinde bulunan ticari kuruluş ve diğer kuruluşlar mevduatı olarak izlenen hesaplarda da belli kriterlere göre ödeme yapılacak. Bu hesaplarda, 3 Temmuz 2003 tarihi itibarı ile ödemeye esas olacak tutara tasarruf mevduatı oranları yerine ticari ve diğer kuruluşlar faiz oranları uygulanacak. Doğrudan veya dolaylı olarak banka sermayesindeki payı olan her türlü ortakları ile bunların ana, baba, eş ve çocukları, bankanın yönetim kurulu, kredi komitesi başkan ve üyeleri, genel müdür ve yardımcıları, imzaları bankayı ilzam eden memurlar ile şube müdürleri veya bunlar adına hareket eden kişiler, bunların yönetim ve denetimine sahip oldukları kuruluşların hesapları ödeme kapsamı dışında tutuldu. 
     Ödeme yapılacak kişilerin, hesap cüzdanı veya hesabın varlığını tevsik edeci belgeler, kimliklerini gösteren belgeleri ibraz etmesi gerekiyor. Elinde hesap cüzdanı veya hesabın varlığını tevsik edici diğer belgeler bulunmayan mudiler için banka kayıtları esas alınacak. Ödeme yapılacak kişilerden taahhütname alınacak. 
     Taahhütnamede, yapılacak incelemeler sonucunda mudilere ve hak sahiplerine fazla veya haksız ödeme yapıldığının tespit edilmesi durumunda, bu tutarın, ilgilinin ikametgah adresine yapılacak bildirimden itibaren bir gün içinde iade edilmesi taahhüt altına alınıyor. TMSF tarafından mudi veya hak sahibi adına bir bankada hesap açılmış olması durumunda, açılan ve bloke edilen hesap, mudi veya hak sahibinin TMSF adına doğmuş veya doğabilecek borcunun teminatı olarak vade sonuna kadar rehnedilecek. 
     
     ZİRAAT BANKASI'NIN HAZIRLIKLARI TAMAM 
     Diğer taraftan, Ziraat Bankası, İmar Bankası'ndaki mevduat sahiplerinin paralarının mevzuat çerçevesinde ödenmesine ilişkin hazırlıklarını tamamladı. 
     Banka İmar Bankası mudilerine verilecek ''mavi'' renkli hesap cüzdanlarını bastırırken, ödemeler konusundaki yetkili şubelerini de belirledi. Ödemeler için, İstanbul'da 66, Ankara'da 14, İzmir'de 13 olmak üzere, 93, Türkiye genelinde ise toplam 192 şube yetkili olacak. Ankara'da 11 bin mudi bulunduğunu belirten yetkililer, İmar Bankası şubesi bulunan yerlerdeki en yakın Ziraat Bankası şubelerinin yetkilendirilmesine özen gösterildiğini kaydettiler. 
     Ödeme esaslarını düzenleyen bugünkü bakanlar kurulu kararından sonra, TMSF, Merkez Bankası, Ziraat Bankası ve Hazine Müsteşarlığı arasında 4'lü protokol imzalanacak ve ödemelere ilişkin usul ve esaslar belirlenecek. 
     Protokolden sonra TMSF, mudilere ilişkin bilgileri Ziraat Bankası'na verecek. Bu bilgilerin verilmesinden itibaren birkaç gün içinde cüzdanların dağıtımına ve ödemelere başlanabileceği belirtiliyor. Bunun için gerekli kaynakların önceden ayarlandığı ve bankaya aktarılacağı kaydedildi. 
     Banka, ödemelerde kolaylık sağlamak amacıyla, İmar Bankası mudilerini bilgilendirmeye yönelik broşür ve bilgi notları da hazırladı. 
     İmar Bankası'nda, 201 bin 331 mudinin 10 milyar liranın altında olmak üzere, toplam 378 bin 469 mudinin parası bulunduğu, bu mudilere ilk dilim olarak toplam 2.7 katrilyon lira ödeme yapılacağı belirtildi. 
     İlk dilim ödemelerden sonra kalan ödemelerle ilgili vadeli cüzdanlar da aynı anda ilgililere teslim edilecek. Başvuru sırasında, mudilerden kimliklerinin kesin tespit edecek, nüfus cüzdanı gibi belgeler istenecek. 
     Halen kendi mudilerine kırmızı ve gri hesap cüzdanları veren Ziraat Bankası, İmar Bankası mudileri için mavi renkte cüzdanlar bastırdı. 
     
</TEXT>
</DOC>
