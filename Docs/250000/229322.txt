<DOC>
<DOCNO> 229322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko53.html </URL>
<DATE> 2004/04/07/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
OPET'e 85 milyon dolarlık yatırım kredisi... 
</HEADLINE>
<TEXT>

     OPET, uluslararası piyasalardan 85 milyon dolarlık yatırım kredisi sağladı. 
     OPET'den yapılan açıklamaya göre, Dünya Bankası'nın yan kuruluşu IFC ile Hollanda'da faaliyet gösteren Nederlandse Financierings Maatschappij voor Ontwikkelingslanden NV. FMO ve Almanya'da faaliyet gösteren Deutsche Investitions und Entwicklungsgesellschaft mbH DEG liderliğinde sağlanan kredi, yapımına başlanan Marmara Ereğlisi terminali ve istasyon yatırımlarında kullanılacak. 
     Anlaşmaya, OPET yetkililerinin yanı sıra lider bankalar ile sendikasyona katılan diğer bankalar olan ABN AMRO Bank, Credit Agricole Indosuez-Credit Lyonnais, Citigroup, HSBC, HVB Group ve Societe Generale yetkilileri imza koydu. 
     Kredi, IFC, FMO ve DEG'den 3 yılı geri ödemesiz, 8 yıl vadeli 45 milyon dolar, sendikasyona katılan diğer bankalardan ise 2 yılı geri ödemesiz 5 yıl 9 ay vadeli 40 milyon dolar olarak sağlandı. 
     OPET Genel Müdürü Yavuz Erkut, kredinin, şirketin ulusal ve uluslararası platformdaki kredibilitesini gösterdiğine dikkati çekerek, 3 yıl içinde devreye girmesi planlanan deniz bağlantılı Marmara Ereğlisi Akaryakıt Terminali'nin tamamlanmasıyla Türkiye ve bölgenin en büyük depolama kapasitesine ulaşacağını bildirdi. 
     Terminalin stratejik konumu ve kapasitesi sayesinde, OPET'in uluslararası akaryakıt ve petrol ticaretinde söz sahibi olmasını sağlayacağını vurgulayan Erkut, 2007'ye kadar olan programa göre, gerek Marmara Terminali ve gerekse istasyon yatırımları bütçesinin 160 milyon dolar olduğunu bildirdi. 
     Yavuz Erkut, söz konusu bütçenin 57 milyon dolarlık kısmının Marmara Ereğlisi Terminali, geri kalanının ise özellikle büyük şehirlerdeki istasyon yatırımlarında kullanılacağını belirterek, bütçenin 75 milyon dolarlık bölümünün şirket tarafından yaratılacak fonlarla finanse edileceğini kaydetti. 
     
</TEXT>
</DOC>
