<DOC>
<DOCNO> 231692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy03.html </URL>
<DATE> 2004/04/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
DYP'den Arınç'a 'şey' tepkisi 'Umarız tekrarlanmaz' 
</HEADLINE>
<TEXT>

     TBMM eski İdare Amiri DYP'li Saffet Kaya, Meclis Başkanı Bülent Arınç'ın "maksadını" aşan bir üslup olarak kabul ettiği "Şeyini şey ettiğimin şeyi" sözlerine "Umarım bu tür yanlış söylemler kamuoyunun önünde o makamları temsil edenler tarafından bir daha seslendirilmez" diye tepki gösterdi. 
     DYP Genel Başkan Yardımcısı Kaya, Meclis Başkanlığı makamının "milli iradenin tecelligahı" olduğunu ifade etti. 
     Makam gereği her üslup ve söylemin çok önemli olduğunu belirten Kaya, "Meclis Başkanlığı koltuğunda olan şahsiyetlerin bu hassasiyetlere dikkat etmesi zorunludur. Bu sorumluluk bilinci içinde olunabilmelidir" dedi. 
     Kaya, Arınç'ın sözlerinin haddi ve kastı aştığını söyledi. Kaya, "Umarım bu tür yanlış söylemler kamuoyunun önünde o makamları temsil edenler tarafından bir daha seslendirilmez" diye konuştu. 
     Kaya, 23 Nisan resepsiyonuna Arınç'ın eşini kriz yaratılmaması hassasiyeti ile getirmeme kararını ise kutladığını dile getirdi. 
     Başbakan Recep Tayyip Erdoğan'ın, KKTC Cumhurbaşkanı Rauf Denktaş'a yönelik "Konuşacaksan Kıbrıs'ta konuş" sözlerine de tepki gösteren Kaya, söz konusu ifadelerin "65 milyonun vicdanını kanattığını" söyledi. 
     Kaya, "Sayın Başbakan ve Hükümet Kıbrıs'a yönelik bu politikalarını mutlaka gözden geçirmesi gerekir. Yoksa Kıbrıs adasının altında yok olur giderler. Sayın Başbakanı devlet ve siyaset adamlığı üslubuna davet ediyorum. Kıbrıs asla peşkeş çekilemez. Denktaş asla reddedilemez, asla rencide edilemez" diye konuştu. 
     
</TEXT>
</DOC>
