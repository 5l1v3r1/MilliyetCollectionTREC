<DOC>
<DOCNO> 220074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo17.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Gençler'i küçümsemeyelim, Youla süper 
</HEADLINE>
<TEXT>

     UEFA Kupası 4. turunda İspanyol ekibi Valencia ile eşleşen Gençlerbirliği için İspanyol basınında bugün yapılan değerlendirmede, ''Valencia, bu rakibin karşısına kendinden aşırı emin çıkarsa büyük bir hata yapar'' denildi. 
     Kupadaki eşleşmelerin ardından İspanya'da gazetelerin internet sitelerinde ve televizyonlarda Gençlerbirliği'nin Valencia için ''geçilebilir, iyi bir kura seçimi'' olduğu savunulsa da, bugün gazetelerde yer alan ifadelerde Valencia'nın, Gençlerbirliği'ni küçümsememesi gerektiği yolunda uyarılar dikkati çekti. 
     
     KİMLERİN AYAKLARINI KAYDIRDILAR 

     ''Türkler, çok sert. Onların ayakları Parma, Blacburn ve Sporting'i kaydırdı'' ifadesini başlığına çıkaran Marca Gazetesi, ''Gençlerbirliği, Beşiktaş kategorisinde değil ama bunu diyen Sporting, Parma ve Blackburn, teknik direktör Ersun Yanal yönetimindeki yarı tanınmış bu takımın önünde eğilmek zorunda kaldılar'' yorumunu yaptı. 
     Gençlerbirliği'nin en tehlikeli oyuncusunu Gineli Süleyman Youla olarak gösteren ve Deniz Barış'ın da A Milli Takım oyuncusu olduğunu hatırlatan gazete, kaleci Damir Botonjiç'in İtalya'nın Parma takımından tek bir gol bile yemediğinin altını çizdi. 
     
     TÜRKİYE'DE KÖTÜ, AVRUPA'DA İSTİSNAİ 

     As Gazetesi de, ''Gençlerbirliği Türkiye'de kötü, Avrupa'da istisnai'' başlığını attı. Ankara takımı için ''Türkiye Ligi'nde sıralamada yarının bile üstüne geçemiyor ama UEFA Kupası'nda tarihi ve istisnai bir ilerleyişe ulaşıyor. Çok az teknik ve diğer Türk takımlarına oranla evinde daha baskılı olan bir ekip'' biçiminde yazan As Gazetesi, ''Beşiktaş düzeyinde olmasa da Valencia için basit bir rakip olmayacak'' görüşünde bulundu. 
     İspanyol basınındaki diğer değerlendirmeler gibi Gençlerbirliği'nde Youla'yı en iyi oyuncu olarak gösteren As, Gineli futbolcunun saha içinde çok iyi hareket ettiğini ve onun yüzünden Parma'dan kaleci Frey'in atıldığını bildirdi. 
     
</TEXT>
</DOC>
