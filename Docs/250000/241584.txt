<DOC>
<DOCNO> 241584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/yasam/ayas.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsa çarmıhtan kurtuldu mu 
</HEADLINE>
<TEXT>


Da Vinci Şifresi romanıyla tüm dünyada olay yaratan Dan Brown, "Hz. İsa'nın çarmıhtan kurtulduğu bilgilerine ulaştım, ama yazmadım" dedi 

DIŞ HABERLER SERVİSİ 

Amerikalı yazar Dan Brown, Türkiye dahil birçok ülkede aylarca 'yok satan' 'Da Vinci Şifresi - The Da Vinci Code' isimli romanına, en çok tartışma yaratabilecek iddiaları almadığını açıkladı. 
Hakkında en az 10 karalayıcı kitap yazılan 'Da Vinci Şifresi'nin yazarı Brown, Hıristiyanlık inancının köklerine inen ve bu dini tartışmaya açan romanını yazarken, Hz. İsa'nın çarmıha gerildikten sonra sağ kaldığına ilişkin bazı bilgilere ulaştığını, ancak bunları kitabına almadığını söyledi. ABD'nin New Hampshire kentinde 800 kişinin katıldığı bir toplantıda konuşan Brown, çok sayıda kaynağın da bu teoriyi desteklediğini, ancak delilleri yetersiz bulduğu için romanına bu iddiaları almadığını belirtti. 

'Mason Şifre'si sırada 
Röportaj taleplerinin birçoğunu geri çeviren Brown, buna gerekçe olarak "Da Vinci Şifresi"nin devamını yazmaya odaklanmasını gösteriyor. 
Yeni macerasının masonları konu aldığını ve Washington'da geçtiğini söyleyen Brown, kentteki mimarinin anlamlar ve sembollerle yüklü olduğunu, romanında bu mimarinin önemli bir rolü olacağını belirtti. 

'Magdalalı Meryem Hz. İsa'nın eşiydi' 

Dünya çapında 7.5 milyon kopya satan 'Da Vinci Şifresi', 2003 martında yayımlanır yayımlanmaz birçok tartışmaya kaynaklık etti. Romanda, Hz. İsa'nın Magdalalı Meryem ile evlendiği öne sürülüyor ve Hıristiyan kilisesi, asırlar boyu kadını şeytanlaştırmakla ve romanda 'Kutsal K se' olduğu öne sürülen Magdalalı Meryem ile ilgili gerçekleri gizlemekle suçlanıyor. Brown, romanında Hz. İsa'nın Magdalalı Meryem'den bir çocuğu olduğunu, peygamberin çarmıha gerilmesinin ardından Meryem ve çocuğunun Fransa'ya kaçtıklarını iddia ediyor. Kitabı kötüleyenlerin özellikle üzerinde durduğu iddia da bu. 



</TEXT>
</DOC>
