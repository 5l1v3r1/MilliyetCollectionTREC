<DOC>
<DOCNO> 247550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko08.html </URL>
<DATE> 2004/06/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Marmaray projesine ikinci dilim kredi yolda... 
</HEADLINE>
<TEXT>

     Avrupa ile Asya yakasını denizaltındaki tüp geçit projesi ile birleştirecek olan ve kısa adı ''Marmaray'' olan Gebze-Halkalı-Pendik banliyö hatları yapım projesine sağlanacak 74 milyar Japon Yeni tutarındaki yeni dilim krediyle ilgili müzakereler başladı. 
     Kısa süre önce Ankara'ya gelen JBIC Heyeti ile DLH İnşaatı Genel Müdürlüğü ve Hazine Müsteşarlığı yetkililerinin katıldığı toplantılarda, yeni dilim kredi konusunda ön anlaşmaya varıldığı öğrenildi. 
     Edinilen bilgiye göre, ''Marmaray'' sistemi projesindeki son gelişmelerin de ele alındığı toplantıda İstanbul demiryolu tüp geçişi inşaatının finansmanı için Japonya'nın Denizaşırı Devlet Kredi Kurumu olan JBIC'ın 1999 yılında Japon hükümetinin nota teatisi ile katıldığı ikraz anlaşmasında yeralan kredinin ikinci diliminin nasıl yürürlüğe alınacağı konusu da müzakere edildi. 
     Japon JBIC'ın kredi diliminin ön görüşmelerini yapmak üzere Ankara'ya gelen heyet bu müzakerelerden sonra bir rapor hazırlayacak. 
     İkinci dilim kredinin kullanımına ilişkin asıl görüşmelerin ise Temmuz ayında yine Ankara'da yapılması öngörülüyor. İkinci dilim kredinin de yine ilk dilimde olduğu gibi çok uzun vadeli ve düşük faizli uygun şartlarda kullandırılması bekleniyor. 
     Japon JBIC'ı çevre şartlarını ön planda tutarak, sadece gelişmekte olan ülkeler için yardım niteliğinde sunduğu ODA Official Development Asistance kredisi 20-30 yıl gibi uzun vadeleri ve yüzde 1-2 gibi düşük sabit faiz şartlarını içererek uluslararası ihracat kredilerinden çok daha uygun şartlara sahip bulunuyor. 
     
     ASRIN PROJESİ ''MARMARAY'' 
     ''Marmaray'' tüp geçi ve bağlantılı banliyö sistemleri İstanbul'un Avrupa yakasındaki Halkalı'yı, Anadolu yakasındaki Gebze'yi Marmara denizinin altından geçerek kesintisiz, modern ve yüksek kapasiteli bir banliyö hattı ile bağlayacak. 
     İki ayrı bölümden oluşacak sistemin birinci bölümü İstanbul boğazı geçişi için batırma tüp tünel ve 4 adet yeraltı istasyonunun içine alan 13.5 kilometrelik hattın tasarımı ve inşaatından oluşurken, diğer bölümü ise sinyalizasyon, iletişim, işletme ve bakım tesisleri ve işletme araçları dahil olmak üzere, banliyö sistemi projesinin iyileştirilmesini kapsıyor. 
     
     55 METRE DERİNLİKTE İNŞA EDİLECEK 
     Sistem toplam 76.3 kilometre uzunluğunda olacak. Avrupa yakasında 19.6 kilometre, Anadolu yakasında 43.4 kilometrelik geçiş bulunacak. 
     Batırma tüp tünel ise 1.6 kilometre uzunluğunda inşa edilecektir. Batırma tüp tünel İstanbul boğazında maksimum 55 metre derinlikte inşa edilecek olup, dünyada ilk kez bu büyüklükte bir derinliğe sahip tünel unvanına sahip olacak. 
     Banliyö sisteminde tek yönde saatte toplam 75 bin adet yolcu, çift yönde ise 150 bin adet yolcu taşınacak. Projenin yaklaşık 2.5 milyar dolara mal olması planlanıyor. 
     
</TEXT>
</DOC>
