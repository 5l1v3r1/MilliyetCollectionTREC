<DOC>
<DOCNO> 209895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko18.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'daki eşeklere talip olan tüccara bürokratik engel 
</HEADLINE>
<TEXT>

     Avustralya hükümeti tarafından, ülke ekonomisine zarar verdikleri gerekçesiyle ölüm cezasına çarptırılan eşeklere talip olan Konyalı hayvan tüccarına, Tarım ve Köyişleri Bakanlığı'ndan yanıt geldi. Bakanlık, hayvan tüccarından, söz konusu kararın resmi belgesini istedi. 
     19 Aralık 2003'te basında Avustralya Mahkemesi'nin 45 bin kanguru, 22 bin eşek ve 2 bin 800 atı ölüm cezasına çarptırdığı haberi yer almıştı. 
     Konya'nın Hadim İlçesi'nde yıllardır hayvan tüccarlığı yaparak geçimini sağlayan İsmail Sadıç, okuduğu haberden etkilenerek, eşeklere talip olduğunu açıklamıştı. 
     Tarım ve Köyişleri Bakanlığı'na, ölüme terkedilen eşeklerden 2 bini satın almak için başvuruda bulanan Sadıç'a Bakanlık'tan yanıt geldi. 
     Tarım ve Köyişleri Bakanlığı Koruma ve Kontrol Genel Müdürlüğü'nün yazısında, söz konusu hayvanlar hakkında Avustralya Hükümeti tarafından neden imha kararı alındığına dair resmi bir belgenin temini istenirken, şöyle denildi 
     ''Dış Ticaret ve Standardizasyon Tebliği 2004 e ve damızlık Harici canlı Hayvanlar ile hayvan maddelerinin ithalatında Kontrol Belgesi düzenlenmesi için aranacak belgeler hakkında 2000 32 tebliği hükümleri çerçevesinde bakanlığımızdan önceden kontrol belgesi alınması gerekmektedir.'' Bakanlıktan gelen yazı üzerine, tüccar İsmail Sadıç, şimdi de Konya Valiliği'nden yardım beklediğini belirterek, ''Eşeklerin öldürülmesine az bir zaman kaldı. Mahkeme kararına göre eşekler Mart ayı içerisinde imha edilecek. Bu konuda Konya Valiliği'nden beni Avustralya Büyükelçiliği'yle görüştürmesi için yardım isteyeceğim'' diye konuştu. 
     Sadıç, Hadım ve Taşkent İlçeleri ve Toros Dağları'nın sarp ve geçit vermeyen yamaçlarında kurulu yerleşim birimlerinde tek tırnaklı hayvanların vazgeçilmez öneme sahip olduğunu ifade ederek, Avustralya'da imha edilecek bu hayvanların Türkiye'ye getirilmesi halinde bu yörede önemli bir eksiğin kapatılacağını sözlerine ekledi. 
     
</TEXT>
</DOC>
