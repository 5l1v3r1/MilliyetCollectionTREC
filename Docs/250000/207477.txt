<DOC>
<DOCNO> 207477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun13.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, idam cezasını savaş halinde de kaldırmayı kabul etti 
</HEADLINE>
<TEXT>

     Türkiye, idam cezasının barış zamanı dışında, savaş ve savaş tehlikesi halinde de kaldırılmasını öngören Avrupa İnsan Hakları Sözleşmesi'nin AİHS 13. protokolünü imzaladı. 
     Avrupa Konseyi nezdindeki daimi temsilci Büyükelçi Numan Hazar, Strasbourg'da düzenlenen törenle, protokole Türkiye adına imza attı. 
     Türkiye, AİHS'nin barış zamanında idam cezasının kaldırılmasını öngören 6. protokolünü, 15 Ocak 2003 tarihinde imzalamış, 12 Aralık'ta da resmen onaylamıştı. 
     Avrupa Konseyi ülkeleri arasında Türkiye'nin 6. protokolü en geç imzalayan üye ülkelerden biri olması, Ankara ile Strasbourg arasında uzun süre sorun olmuştu. 
     Türkiye Rusya, Ermenistan ve Azerbaycan ile birlikte, Avrupa Konseyi'nin, 13. protokole bugüne kadar imza atmayan üye ülkeleri arasında yer alıyordu. 
     Avrupa Konseyi, 13. protokolü, 3 Mayıs 2002 tarihinde üye ülkelerin imzasına açmıştı. Avrupa'nın idam cezasından arındırılmış bir bölge olmasına büyük önem veren Konsey, gözlemci statüsüyle faaliyetlerine katılan ABD ve Japonya'da da idam cezasının kaldırılması yönünde yoğun çalışmalarda bulunuyor. 
     
     REFORMLARIN YENİ BİR AŞAMASI 

     Türkiye'nin Avrupa Konseyi nezdindeki Daimi Temsilcisi Büyükelçi Numan Hazar, ''Türkiye'nin, Avrupa İnsan Hakları Sözleşmesi'nin AİHS 13. protokolünü imzalamasının, hükümetin son iki yıldır demokratikleşme alanında sürdürdüğü reformların yeni bir aşamasını oluşturduğunu'' söyledi. 
     Büyükelçi Hazar, Türkiye'nin, idam cezasının barış zamanı dışında, savaş ve savaş tehlikesi anında da kaldırılmasını öngören AİHS 13. protokolüne bugün imza atmasıyla ilgili olarak A.A'nın sorularını yanıtladı. 
     Protokolün imzalanmasının AB ile ilişkiler bakımından da önemli olduğunu vurgulayan Büyükelçi Hazar, AB'ye uyum süreci için de bu imzanın olumlu bir gelişme olduğunu ifade etti. 
     Avrupa Konseyi'nin idam cezasının Avrupa'da ve tüm dünyada kaldırılmasına büyük önem verdiğini hatırlatan Hazar, Avrupa Konseyi yetkililerinin Türkiye'nin ilgili protokolü imzalamasını büyük memnuniyetle karşıladıklarını söyledi. 
     Türkiye, AİHS'nin barış zamanı idam cezasının kaldırılmasını öngören 6. protokolünü geçen yıl 15 Ocak'ta imzalamış, 12 Aralık'ta ise resmen onaylamıştı. 
     Avrupa Konseyi, savaş ve savaş tehlikesi anında da idam cezasının yasaklanmasını öngören 13. protokolü, 3 Mayıs 2002 tarihinde üye ülkelerin imzasına açmıştı. 
     Türkiye, Rusya, Ermenistan ve Azerbaycan ile birlikte, Avrupa Konseyi'nin 13. protokolünü imzalamayan üyeleri arasında yer alıyordu. 
     

     
</TEXT>
</DOC>
