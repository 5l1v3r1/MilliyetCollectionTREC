<DOC>
<DOCNO> 236251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo17.html </URL>
<DATE> 2004/04/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denizlispor, son iki haftanın kaybını Konyaspor'dan çıkaracak 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, son 2 haftanın kaybını Konyaspor maçında telafi etmek istediklerini söyledi. 
     Hazırlıklarını tamamlayan yeşil-siyahlılar, bugün karayoluyla Konya'ya gitti. 
     Denizlispor'da sarı kart cezalıları Çağdaş ve Levent, maçta forma giyemeyecek. Ülkelerinin milli takımlarına çağrılan Kratochvil, Mikka ve kaleci Souleymanou da oynadıkları maçlardan sonra Denizli'ye dönerek kafileye katıldı. 
     
     HEDEF GALİBİYET 
     Denizlispor Profesyonel Futbol Şubesi Başkanı Turgut Dalaman, Galatasaray ve Gençlerbirliği yenilgileriyle ligi 4. sırada bitirmek için yakaladıkları avantajı yitirdiklerini, Konya deplasmanından galibiyetle dönerek Gaziantepspor ile puan farkını korumak istediklerini söyledi. 
     Bu sezon ligde başarılı olduklarını kaydeden Dalaman, ''Son 2 haftanın kaybını, Konyaspor maçında telafi edeceğiz. Hedefimiz, Konyaspor, Fenerbahçe ve Adanaspor maçlarından 9 puan toplamak'' dedi. 
     
</TEXT>
</DOC>
