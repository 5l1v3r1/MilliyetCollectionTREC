<DOC>
<DOCNO> 214459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun18.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da bir sinema zinciri Türk filmleri gösterme kararı aldı 
</HEADLINE>
<TEXT>

     Hollanda'da Pathe sinema zinciri, büyük kentlerdeki sinemalarında Türk filmleri göstermeyi kararlaştırdı. 
     Pathe şirketinin sözcüsü Amsterdam'da yaptığı açıklamada, uygulamaya deneme amacıyla başlanacağını ve başarılı olunduğu takdirde, Türk filmlerinin Hollanda'da düzenli olarak sinemalarda gösterileceğini bildirdi. 
     Sözcünün verdiği bilgiye göre, Türk filmlerinin gösterimine öncelikle Amsterdam ve Rotterdam'daki birer büyük sinemada başlanacak. Günde dört veya beşer kez gösterilecek filmler, Hollandaca altyazılı olacak. 
     Türk filmlerinin gösterimi, yarından itibaren Amsterdam Arena ve Rotterdam Kuip sinemalarında, ''Hababam Sınıfı'' ile başlayacak. Daha sonra aynı sinemalarda ''Neredesin Firuze'', ''İnşaat'' ve ''Okul'' adlı filmler gösterilecek. 
     Pathe sinema zincirinin sözcüsü, Türk filmlerinin Hollanda'da büyük sinemalarda gösterimi düşüncesinin, bu filmlerin Almanya'da gördüğü büyük ilgiden kaynaklandığını, Hababam Sınıfı'nın Almanya'da 200 binden fazla seyirci tarafından izlendiğini söyledi. 
     Sözcü, Hababam Sınıfı'nın Hollanda'da gösterileceği ilk hafta için şimdiden 2 bin bilet rezervasyonu yapıldığını bildirdi. Türk filmleri, Hollanda'da Türk-Alman ortaklığındaki dağıtım şirketi MaXXimum tarafından gösterime sunulacak. 
     
</TEXT>
</DOC>
