<DOC>
<DOCNO> 206845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo25.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Erkek Liseliler Vakfı'ndan Uzan grubuna çağrı 
</HEADLINE>
<TEXT>

     İstanbul Erkek Liseliler Vakfı İstanbulspor'un yaşadığı sıkıntılara çözüm ararken, İstanbulspor A.Ş.'nin hisselerine sahip bulunan Uzan Grubu'na çağrıda bulundu. 
     Vakıf'tan yapılan açıklamada, İstanbulspor'un 1926 yılında İstanbul Liseliler tarafından kurulduğu hatırlatılarak, ''Kulübümüz profesyonel futbol takımı 1990 yılında şirketleşerek, İstanbulspor A.Ş. adını almış olup sadece yüzde 10 hissesi vakfımıza aittir. Günümüzde yaşanan maddi sıkıntılar taşınamayacak boyutlara ulaşmış olması, Aykut Kocaman'ın istifa etmesi ve kaptanımız Saffet Akbaş'ın gözyaşları içinde basın toplantısında hislerini dile getirmesi bizleri derinden üzmüştür'' denildi. 
     İstanbulspor A.Ş. Yönetim Kurulu Başkanı Adnan Sezgin'in İstanbul Erkek Liseliler Vakfı'nın yönetim kurulu toplantısına katıldığı belirtilen açıklamada, şu görüşlere yer verildi 
     ''Bu toplantıda kulübün içinde bulunduğu problemler görüşüldü. Şirketin hissedar ve yönetim yapısının değişmesiyle birlikte bir sponsor bulması durumunda, İstanbulspor isminin önüne mevcut örnekleri bulunduğu şekliyle, ilgili firmanın isminin konulması konusunda imtiyazlı hisse sahibi olarak icazet verildi. 
     Bunlara rağmen, şu ana kadar hisse devri konusunda mesafe kaydedilemedi. Bu şartlar altında, şirket yönetimini ve yüzde 90 hisseyi elinde bulunduran grubun, ya kulübün içine düşmüş olduğu sıkıntıyı gidermesi yönünde harekete geçmesi ya da elindeki hisseleri taliplilere devretmesi gerekmektedir.'' Açıklamada ayrıca, İstanbul Lisesi camiası ve İstanbulsporluların, aynı değerlerle bezenmiş olduklarını gerek saha içindeki performanslarıyla gerekse saha dışındaki örnek davranışlarıyla kanıtlamış olan futbolcular ve Aykut Kocaman'ı hiç bir zaman unutmayacakları vurgulandı. 
     
</TEXT>
</DOC>
