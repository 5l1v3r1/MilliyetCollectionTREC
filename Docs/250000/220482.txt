<DOC>
<DOCNO> 220482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun15.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in operasyonu bitti, 14 Filistinli öldü 
</HEADLINE>
<TEXT>

     İsrail ordusunun Gazze Şeridi'ndeki iki Filistin mülteci kampına düzenlediği operasyonun sona erdiği, operasyonda öldürülen Filistinlilerin sayısının 14'e çıktığı bildirildi. 
     İsrailli askeri sözcü, Gazze Şeridi'nin merkezindeki Bureij ve Nuseyrat kamplarına düzenlenen operasyonun sona erdiğini, daha önce Nuseyrat'tan çekilen İsrail güçlerinin Bureij'i de terk ettiğini söyledi. 
     Operasyonda, İsrail askerlerine ''teröristler'' tarafından otomatik silahlarla ateş açıldığını belirten sözcü, ''Teröristlerin sivillerin arkasına saklanarak Filistinli bölge sakinlerinin hayatını tehlikeye attığını'' ifade etti. 
     Filistinli hastane kaynaklarına göre, operasyonda öldürülen Filistinlilerin sayısı 14'e çıktı. Ölenler arasında 8 ve 12 yaşlarındaki 2 çocuk da bulunuyor. 3 Hamas militanının öldürüldüğü operasyonda yaralananların sayısı 81. 
     Böylece ikinci Filistin İntifadası'nın başladığı Eylül 2000'den bu yana bölgede şiddet olaylarında ölenlerin sayısı 3819'a çıktı. Ölenlerin 2865'i Filistinli. 
     
     FİLİSTİN İSRAİL ATEŞLE OYNUYOR 
     Filistin yönetimi, Gazze Şeridi'ndeki operasyondan sonra İsrailli yetkilileri, ''yeni bir katliam yapmakla'' suçladı. 
     Filistin lideri Yaser Arafat'ın danışmanı Nebil Ebu Rudeyna, yaptığı açıklamada, ''Bu yeni katliamı kınıyor, ateşle oynayan İsrail hükümetini uyarıyoruz'' dedi. 
     Operasyonun ardından BM Güvenlik Konseyi'nin toplanmasını isteyeceklerini belirten Rudeyna, konseyden İsrail hükümetine yaptırım uygulanmasını talep edeceklerini söyledi. 
     Arafat'ın El Fetih örgütüne bağlı El Aksa Şehitleri Tugayı'ndan yapılan açıklamada da ''Siyonist düşmanın katliamının intikamı alınacaktır'' denildi. 
     
     OPERASYONLAR SÜRECEK 
     İsrail Genelkurmay Başkanı General Moşe Yaalon, bugünkü operasyonun ardından başka operasyonlar da düzenleneceğini söyledi. 
     Yaalon, devlet radyosuna açıklamasında, operasyonların teröristlere karşı düzenlendiğini ve teröristler saldırılarını sürdürdükleri müddetçe Batı Şeria ve Gazze Şeridi'nde başka operasyonlar yapılacağını belirtti. 
     Yaalon, dün Beytüllahim ve Ramallah'ta intihar saldırısına hazırlanan militanların yakalandığını da kaydetti. 
     
</TEXT>
</DOC>
