<DOC>
<DOCNO> 237849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy23.html </URL>
<DATE> 2004/05/06/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Teziç ''Tasarının dar kapsamı saklı siyasi amacı ortaya koymaktadır'' 
</HEADLINE>
<TEXT>

     YÖK Başkanı Prof. Dr. Erdoğan Teziç, YÖK Genel Kurulu adına yaptığı açıklamada, TBMM'ye sunulan kanun tasarısının hukuki boyutuyla incelendiğinde dar kapsamlı düzenlendiğini, ''bunun da saklı siyasi amacı çok açık şekilde ortaya koyduğunu'' savundu. 
     YÖK Genel Kurulu'nun Prof. Dr. Teziç başkanlığında 3 saati aşkın süredir devam eden olağanüstü toplantısı sona erdi. 
     Prof. Dr. Teziç, toplantının ardından gazetecilere, ''Yükseköğretim Genel Kurulu'ndan Kamuoyuna Açıklama'' başlığıyla hazırlanan metni okudu. 
     Metinde, halen yürürlükte olan katsayıların YÖK ve Milli Eğitim Bakanlığı'nın uzun yıllara dayanan ortak çalışması sonucu tespit edilmiş bilimsel verilere olduğunu vurgulandı. 
     Meslek lisesi mezunlarının mağdur edildiği iddiasıyla ileri sürülen değişiklik önerisinin aslında ''tam bir eşitsizlik doğuracağı'' belirtilen metinde, şöyle denildi 
     ''Şayet, değişiklik önerisinin arkasındaki esas amaç bir grup meslek lisesi mezununun mağduriyeti iddiasını taşıyorsa, o zaman sorgulanması gereken bu meslek liselerinin varlık gerekçesi ve işlevidir. Yapılması istenen değişikliğin doğuracağı vahim sonuçlardan biri de meslek lisesi mezunlarının pek çoğunun bilinçli olarak ve boş ümitlerle dershanelere yönlendirilecek olmalarıdır. 
     Gözden kaçırılmaması gereken diğer bir nokta da eğitim alanları gibi akademik bir konunun puan türleriyle ilişkilendirilmiş olmasının eğitim bilimi ile bağdaştırılamayacak sığ bir yaklaşım göstergesi olduğudur. Ayrıca, tasarıda yer alan 0.80, 0.60 ve 0.45 gibi katsayıların eğitimin ölçülerinden uzak, keyfi belirlemeler olduğu da açıkça görülmektedir.'' Metinde, hukuki boyutuyla incelendiğinde TBMM'ye sunulan kanun tasarısının dar kapsamlı düzenlenmiş olmasının ''saklı siyasi amacı çok açık şekilde ortaya koyduğu'' vurgulandı. Metinde, ''Bu siyasi amaca ulaşmak için de Hükümet YÖK'ün mevcut kompozisyonunu tasfiye etmek suretiyle kendi niyet ve hedeflerine engel olarak gördüğü bir yapıyı ortadan kaldırmayı planlamaktadır'' denildi. 
     Teziç, YÖK Genel Kurulu adına yaptığı açıklamada, yükseköğretimin hangi programlarına hangi ölçütler kullanılarak girilebileceği yetkisinin Anayasa'ya göre YÖK'te olduğunu bildirdi. 
     Teziç, YÖK Genel Kurulu toplantısının ardından ''YÖK Genel Kurulu'ndan Kamuoyuna Açıklama'' başlığıyla açıklanan metni okudu. 
     Metinde, hükümetin TBMM'ye sunduğu kanun tasarısının odak noktasının meslek lisesi mezunları için yükseköğretime girişte kullanılacak katsayılar olduğu belirtilerek, YÖK Genel Kurulu'nun yaklaşan sınav takvimini de dikkate alarak kanun tasarısını görüşmek üzere olağanüstü toplandığı ve alınan kararların kamuoyuna duyurulmasının benimsendiği ifade edildi. 
     Milli Eğitim Bakanlığı ile YÖK arasında uzun yıllar süren ortak çalışmalar sonucunda 1999 ile 2001 yıllarında yapılan yasal düzenlemelerle ortaöğretimden yükseköğretime geçişte uygulanacak temel esasların belirlendiği kaydedilen metinde, şöyle denildi 
     ''Buna göre gelişmiş ülkelerde olduğu gibi meslek liseleriyle genel liselerden mezun olanların kendi alanlarında yükseköğretime devam etmelerini teşvik edici önlemler alınmıştır. Buradaki amaç, ülke kalkınmasında belirlenen hedeflere ulaşabilmek için mevcut kaynakları en verimli şekilde kullanarak nitelikli insan gücünü yetiştirmektir. Bu çalışmalar yapılmadan önce ülkemizde yanlış eğitim politikaları sonucu yeterince yatırım ve yönlendirme yapılmadığı için mesleki eğitimin gerekli ölçüde gelişmediği tespit edilmiştir. YÖK tarafından alınan önlemlerle şu anda mesleki eğitimin yükseköğretimdeki payı yüzde 30'lara ulaşmış olup, hedeflenen oran gelişmiş ülkelerde olduğu gibi yüzde 50'lerin üzerindedir.'' 
     
     FARKLI OLMASI GEREKEN İKİ AYRI EĞİTİM TÜRÜ 

     Mesleki eğitim ile genel eğitimin konuları ve altyapıları bakımından birbirinden tamamen farklı ve farklı olmaları gereken iki ayrı eğitim türü olduğu vurgulanan metinde, bu kapsamda mesleki eğitimin uygulamaya yönelik özel bilgi ve beceri kazandırmayı hedefleyen eğitim-öğretim faaliyetlerini kapsadığı anlatıldı. 
     Genel liselerin ise akademik bir eğitim programı çerçevesinde faaliyet gösterdiği ifade edilen metinde, bu bakımdan mesleki eğitim veren liselerin fiziki altyapılarının genel liselere göre çok daha masraflı araç-gereç donanımını gerektirdiği belirtildi. 
     Metinde, 1999 yılında sınav sisteminde yapılan değişikliklerle meslek liselerinden mezun olanların mesleki ve teknik alanda yükseköğretim lisans programlarına yerleştirilmelerinde önemli ek puan avantajları sağlandığı kaydedilerek, 2001 yılında gerçekleştirilen reform niteliğindeki yasal düzenlemelerle meslek lisesi mezunlarını meslek yüksekokullarına sınavsız yerleştirilmelerinin sağlandığı ifade edildi. 
     
     ''MESLEKİ EĞİTİMİN AMACINDAN SAPILACAKTIR'' 

     Buna ek olarak meslek yüksekokulu mezunlarının en az yüzde 10'unun dikey geçiş sınavıyla lisans programlarına devam edebildikleri anımsatılan metinde, şöyle devam edildi 
     ''Açıklamalardan anlaşılacağı gibi meslek liselerinde verilen eğitim öğrencileri iş hayatına yönlendirebileceği gibi aynı zamanda mesleki ve teknik yükseköğretim programlarının altyapısını oluşturacak bir nitelik taşımaktadır. Buna karşılık genel lise programları öğrencilerini yalnızca üniversiteye hazırlama niteliğindeki akademik programlardır. Temel esasları ve unsurları böylece açıklanan mevcut uygulamanın değiştirilmesine yönelik girişimlerin gerçekleşmesi halinde mesleki eğitimin temel amacından sapılacağı için yapılmış olan büyük yatırımlar boşa gidecek ve hedeflenen oranlara ulaşılamayacaktır.'' 
     
     ''TEKNİK VE HUKUKİ AÇIDAN İSABETLİ DEĞİL'' 

     ''Katsayılarla ilgili olarak kanunla yapılacak düzenlemenin teknik açıdan olduğu gibi hukuki açıdan da isabetli olmayacağı'' vurgulanan metinde, şu görüşlere yer verildi 
     ''Şöyle ki bu kanun tasarısının 5. madde gerekçesinde 'Anayasa'nın 130. maddesinin 9. fıkrasındaki yükseköğretime girişin kanunla düzenlenmesine dair amir hükmü gereğince yükseköğretime giriş yeniden düzenlenmiştir' denilmektedir. Konunun, Anayasa'ya uygunluk açısından değerlendirilebilmesi için Anayasa'nın 130. ve 131. maddelerinin birlikte ele alınması zorunludur. Zira, 130. maddenin 9. fıkrasındaki 'yükseköğretime giriş' ifadesiyle hedeflenen hangi şartları taşıyan öğrencilerin yükseköğretime girebileceğinin kanunla tanımlanmasıdır. Öte yandan, hangi öğretim programlarından mezun olanların yükseköğretimin hangi programlarına hangi ölçütler kullanılarak girebileceği Anayasa'nın 131. maddesinde YÖK'e münhasır bir yetki olarak tanınmıştır. Kaldı ki yükseköğretime öğrenci seçiminin esaslarını belirlemek, yükseköğretim sisteminin özerkliğinin bir gereğidir. Ayrıca idare tekniğine ve ihtisasa ilişkin hususların belirlenmesi öteden beri idarenin düzenleme alanı içinde kabul edildiği gibi bu husus yargı kararlarıyla da açıklıkla ortaya konmuştur. Bu bakımdan tasarıda katsayıların yasama organı tarafından düzenlenmiş olması, bu maddeyi konu unsuru açısından sakatlamakta ve dolayısıyla bu da Anayasa'ya aykırılık sorununu gündeme getirmektedir. YÖK Genel Kurulu, bütün bu açıklamalar çerçevesinde Türk yüksek öğretiminde ve ülkemizin insan kaynağı planlamasında onarılamayacak bir tahribata neden olacağını düşündüğü bu tür girişimlere karşı olduğunu ve bunları engellemek için de meşru ve hukuki zeminlerde her türlü çabayı kararlıkla göstereceğini kamuoyuna açıklamayı görev bilir.'' Teziç, açıklamasının ardından gazetecilerin sorularını yanıtladı. 
     Teziç, ÖSS takvimini her olasılık için oluşturduklarını bildirdi. 
     Teziç, YÖK Genel Kurulu'nun olağanüstü toplantısının ardından hazırlanan metni okuduktan sonra gazetecilerin sorularını yanıtladı. 
     Tasarı TBMM Genel Kurulu'na geldiğinde görüşmelere katılıp katılmayacağı sorusuna karşılık Teziç, tasarıyla ilgili bu aşamada yapabilecekleri daha fazla bir şey olmadığını söyledi. 
     Teziç, ''Ortada bir saklı amaç açığa çıkmıştır. Bu saklı amacın bir uygulayıcısı olmak istemediğimiz gibi bunun yasalaşma sürecine de katılmak istemiyoruz'' dedi. 
     Hükümet ile tekrar görüşülüp görüşülmeyeceğine ilişkin soru üzerine Teziç, talep gelirse bunun gerçekleşebileceğini söyledi. 
     ''İyi niyetin'' önem taşıdığını vurgulayan Teziç, ''Bu aşamada bizim tekrar Milli Eğitim Bakanı ile görüşmeye oturmamız, mümkün değildir. Çünkü YÖK'e karşı bir güvensizlik duymaktadır. Bu duyulan güvensizlik içinde yolumuza devam etmemiz mümkün değildir. Başka bir ortamda çalışmanın devamı pekala olabilir. Milli Eğitim Bakanı'nın bugünkü tutumuyla bu mümkün görünmüyor'' diye konuştu. 
     Bir gazetecinin bazı rektörlerin tasarının yasalaşması halinde istifa edebilecekleri yönünde açıklama yaptıklarını anımsatarak, ''Toplu istifa kararı çıkar mı '' sorusuna Teziç, bireysel olarak herkesin böyle tepki koymaya hakkı bulunduğu ifade etti. 
     Bir gazetecinin, ''Başbakan Recep Tayyip Erdoğan ile görüşen bazı rektörlerin tasarıdan bilgisi olduğu ancak diğer rektörleri bilgilendirmediği yönünde gazetelerde haberler yer aldığını'' söylemesi üzerine Teziç, şöyle konuştu 
     ''Ne konuşulduğu hakkında bize yansıtıldığı kadarıyla değerlendirme yapabiliriz. Bunun ötesinde yapılmış olan görüşme ve açıklamalar varsa ve bunlar da bir sorun olarak ortaya konuluyorsa şunu belirtmek isterim Bu tür toplantılara gidenlerin daima sonunda nelerle karşılaşacaklarını önceden bilmeleri gerekir. Çünkü yapılan temaslar, kurum temelinde bir temas değildir. Ne Üniversitelerarası Kurul, ne Rektörler Komitesi, ne de YÖK adına yapılmış bir girişim değildir.'' 
     
     'İLGİLİLERİN AÇIKLAMASI HEPİMİZİ BİLGİLENDİRECEKTİR'' 

     Teziç, Rektörler Komitesi veya ÜAK'nın olağanüstü toplantıya çağırılıp çağrılmayacağı, bu kurumlar arasında bir güven bunalımı olup olmadığı sorularını yanıtlarken geçen pazar günü gerçekleştirilen toplantıda böyle bir güven bunalımını gözlemediğini söyledi. 
     ''Bugün gördüğüm, rektörlerin üniversitelerin özerk konumunu, siyasi iktidarlardan bağımsız bir alanda işlevlerini sürdürdükleri yönündedir'' diyen Teziç, olağan ya da olağanüstü toplantılar yapılabileceğini ifade etti. 
     ''ÜAK Başkanı Ayhan Alkış'ın TBMM'ye sunulan taslağın son halinden haberi olduğu söyleniyor. Bu konuda sizi bilgilendirdi mi '' sorusu üzerine Teziç, böyle bir bilgi almadığını bildirdi. Teziç, 'İlgililerin bu açıklamayı yapması hepimizi de aydınlatacaktır'' dedi. 
     YÖK'ün bundan sonra nasıl bir yol izleyeceğine ilişkin soru üzerine Teziç, yasama sürecini takip edeceklerini belirtti. 
     TBMM'deki görüşmeler sırasında ortaya çıkacak yeni durumları değerlendireceklerini ifade eden Teziç, sürecin ''sadık bir izleyicisi'' olacaklarını vurguladı. 
     
     ''HER OLASILIK İÇİN ÖNLEMLER ALINDI'' 

     Tasarının yasalaşması halinde ÖSS'ye girecek öğrencilerin bundan nasıl etkileneceği sorusuna Teziç, ''Takvimimizi, her olasılığa göre oluşturduk. Öğrencilerin mağdur olmaması bizim için esastır'' dedi. 
     Teziç, tedbirleri şöyle açıkladı 
     ''Bu konuda iki yol var. Birisi mevcut düzenlemeyle ilgili bir değişiklik yapılamazsa, bu takdirde mevcut katsayılara göre değerlendirme yapılacak. Eğer yapılan değişiklik belli bir tarihe kadar yürürlükte kalıp herhangi bir yargısal yaptırıma bağlı kalmamışsa o zaman yeni katsayılara göre sınav yapılacaktır.'' Teziç, öğrencilerin rahat tercih yapabilmesi için herşeyin, 15 Temmuz ile 5-6 Ağustos süreci arasında netleşmesi gerektiğini söyledi. 
     Erdoğan Teziç, öğrencilerin tamamen sınava konsantre olmasını istedi. Öğrencilere ''müsterih olmalarını'' öğütleyen Teziç, ''Bu konuda en adil çözümün mutlaka ortaya çıkacağına inanıyorum, inanmak istiyorum daha doğrusu, bir eğitimci olarak'' dedi. 
     Hükümetin ''bu aşamada, bu tedirginliği yaratmama sorumluluğu'' bulunduğunu dile getiren Teziç, ''İmtihan dönemi, yüzbinlerce aileyi yüzbinlerce genci hiçbir tedirginliğe sokmayacak bir tutum içinde olmaları gerekir'' diye konuştu. 
     Teziç, hükümet yetkililerin ''aileleri, gençleri bilgilendirecek, açık seçik açıklamalar yapmaları'' gerektiğini söyledi. 
     Tasarı yasalaşırsa ÖSS'ye başvurmayanların, başvuru talebinin nasıl bir durum yaratacağının sorulması üzerine de Teziç, geçen hafta bu konunun ertelenmesi talebinde bulunduğunu anımsatarak, şunları kaydetti 
     ''Asıl büyük sorun Kasım ayında yapılmış olan müracaatların kapandığı bir dönemde yepyeni bir yol açıyorsunuz üniversitede. Üniversiteye girme isteğini, yeni açılan kanallarla bulan adayların sayısı 10 binlere ulaşabilir. Bunların bu isteklerini reddetmek de hukuken mümkün değildir. Çünkü yeni bir hukuki durum ortaya çıktı.'' Benzer durumda olanlara aynı hakların tanınmasının ''hukukun eşitlik ilkesinin gereği olduğunu'' vurgulayan Teziç, ''Talep yapmayanların da bugün bu talepleri yapmaları konusunda bugün bir yeni sürecin başlatılması gerekiyor'' dedi. 
     Hükümetin bu çerçevede ertelemesinin söz konusu olup olmayacağının sorulması üzerine de Teziç, ''siyasi tercihin hükümete ait olduğunu'' kaydetti. 
     
     ''KANUNEN İSTİFA...'' 

     Teziç, istifayı düşünüp düşünmediklerinin sorulması üzerine, ''Bizim istifa kararı almamıza gerek yok. Kanunen sandalyeler boşalıyor. Kanunen istifa etmiş olacağız, kanunen istifa...'' dedi. 
     Teziç, '' Aman hemen sandalyeleri boşaltın deniliyor. Biz de kalkacağız şimdi kalktığımız gibi'' diyerek espri yaptı. 
     YÖK Genel Kurulu, 14 Mayıs Cuma günü olağan toplantısını yapacak. 
     
</TEXT>
</DOC>
