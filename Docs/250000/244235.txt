<DOC>
<DOCNO> 244235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo13.html </URL>
<DATE> 2004/05/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Milli bilardocular, F.C Porto'ya transfer oluyor... 
</HEADLINE>
<TEXT>

     Futbolda Avrupa Şampiyon Kulüpleri Kupası'nı müzesine getiren FC Porto Kulübü'nün, bilardoda ise gözü Türkiye'de. 
     Karadeniz Bölgesi Bilardo Turnuvası'nı izlemek üzere Trabzon'a gelen Semih Saygıner, gazetecilerin sorularını yanıtladı. 
     Saygıner, Tayfun Taşdemir ile birlikte geçen yıl Portekiz'in Porto takımında 4 maç oynadıklarını, FC Porto'nun kendileriyle olan sözleşmeyi uzatmak istediğini belirtti. 
     FC Porto'nun bilardo takımının 4 kişiden oluştuğunu kaydeden Saygıner, ''4 kişilik takımda, 2 kişilik yabancı kontenjanı hakları var. Porto da yabancı oyuncu olarak bizimle anlaşmak istiyor. Çarşamba günü Porto kulübüyle görüşeceğiz. Büyük olasılıkla da anlaşacağız'' dedi. 
     Kendilerinin her zaman Türkiye'de oynamaktan yana olduklarını kaydeden Saygıner, ''Türkiye'de lig oluşturulabileceğini düşünerek Porto'nun teklifini beklemeye almıştık. Ancak böyle bir oluşum olmadı. Bu nedenle gelecek yıl da Portekiz Ligi'nde mücadele edeceğiz'' diye konuştu. 
     Kendisinin Dünya klasmanında ilk sırada yer aldığını, ilk 25 arasında 4 Türk bilardocusunun bulunduğunu vurgulayan Saygıner, ''Aktif spor yaparken sporcular yetiştirdiğini, bu sporu bıraktığında da sporcu yetiştirmeye devam edeceğim''dedi. 
     
</TEXT>
</DOC>
