<DOC>
<DOCNO> 213179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/guncel/gun07.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Keman kabında Kaleşnikof çıktı 
</HEADLINE>
<TEXT>

   Yasadışı DHKP-C'ye yönelik operasyonda, örgütün bombacısı olduğu öne sürülen 2 kişi, bomba yapımında kullanılan malzemelerle yakalandı 
      ERDAL KILINÇ İstanbul 
   
   Yasadışı DHKP - C'ye yönelik olarak Pendik İlçe Emniyet Müdürü ekiplerinin bayramın birinci günü yaptıkları operasyonda, Terörle Mücadele Şube Müdürlüğü tarafından aranan yasadışı DHKP - C üyesi olduğu öne sürülen 2 kişi yakalandı. Bu kişilerden birinin kaldığı Bağcılar'daki bir evde yapılan aramalarda ise bomba yapımında kullanılan 275 gram alüminyum, bir litre sülfirik asit, bir kilo gübre, iki adet boru tipi bomba kabı, elektrik kablosu, çok sayıda pil, saat ve örgütsel doküman ele geçirildi. 
   Bu malzemelerin yanı sıra, keman kabına gizlenmiş ve daha önce herhangi bir eylemde kullanılmadığı belirlenen bir adet Kaleşnikof marka otomatik tüfek de bulundu. Ayrıca ele geçirilen malzemeler arasında yer alan 175 gram siyanürün bomba yapımında değil, zehirleme amacıyla kullanabileceği belirtildi. 
   
   Önceki eylemleri 
   Zanlılardan birinin bomba yapımında uzman olduğu, 6 Ağustos 2003'te Halkalı Fatih Caddesi'nde askeri personel servisine yapılan ve maddi hasarın meydana geldiği uzaktan kumandalı saldırı eylemine karıştığı öne sürüldü. Aynı kişinin, 10 Ağustos 2003'te Şişli'deki AKP İl binasına boru tipi bombayla yapılan saldırı eylemine de karıştığı bildirildi. 
   Öte yandan DHKP - C üyesi olduğu iddia edilen bir kişi de, Edirne'de gözaltına alındı. Bu kişinin, örgütün Yunanistan'daki kamplarında eğitim aldığı, silahlı kanadında görev yaptığı ve teslim olmak üzere döndüğü öne sürüldü. 
   
   
   
</TEXT>
</DOC>
