<DOC>
<DOCNO> 238857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo32.html </URL>
<DATE> 2004/05/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bursaspor'da Ferruh Kaya, aday olduğunu açıkladı... 
</HEADLINE>
<TEXT>

     Bursaspor'da, 14 Mayıs'ta yapılacak olağan kongreye az bir süre kala adaylar netleşmeye başladı. Avukat Ferruh Kaya, düzenlediği basın toplantısıyla adaylığını açıklarken, ''Bursaspor'u sıra dışı başarılara götürmek için yola çıktık'' dedi. 
     Kaya, Almira Otel'de düzenlediği basın toplantısında, kongre için yaklaşık 6 aydır çalışma yaptıklarını, kulübün tüm sıkıntılarını bildiklerini ifade ederek, bu çerçevede projeler ürettiklerini söyledi. 
     Kapsamlı projeleri olduğunu, ancak önce sportif anlamda başarılı bir Bursaspor yaratmayı düşündüklerini ifade eden Kaya, bunun başarılması halinde diğer projeleri daha rahat yapabileceklerini kaydetti. 
     Kaya, orta ve uzun vadede paralı yöneticilere ihtiyaç duymayan, güçlü bir Bursaspor yaratmayı planladıklarını anlatarak, ''Ciddi projelerimiz var. Atatürk Stadı'nı yıkarak yerine Stad Plaza adı altında ticaret merkezi yaptırmayı düşünüyoruz. Bu proje hayata geçtiği zaman, kulübün kasasına her yıl 10-12 milyon dolar girecek. Ayrıca, kent merkezi dışına 40 bin kişilik UEFA kriterlerine uygun stat, Bursaspor oteli, koleji ve camianın her türlü ihtiyaçlarına karşılık verecek sosyal tesisler yapmak da, diğer projelerimiz arasında'' diye konuştu. 
     Adaylıklarının Bursaspor'un ligde kalmasıyla sınırlı olmadığını dile getiren Kaya, şunları söyledi 
     ''Bu takım küme düşse dahi, adaylığımız sürecek. Her iki duruma göre a ve b planlarımız var. Bursaspor'un mali tablosunu ve diğer tüm sorunlarını iyi biliyoruz. Kalıcı, çözüm üretecek projelerle geliyoruz. Bursaspor'u sıra dışı başarılara götürmek için yola çıktık.'' Kaya, bir gazetecinin, ''Bütçeniz ne kadar olacak '' sorusu üzerine, ''Gerekli olan kaynak bulunacaktır. Bunun için şu an rakam söyleyemem ama 4-5 milyon doların altında olmaz'' yanıtını verdi. 
     ''Seçilirseniz Nejat Biyediç ile yola devam eder misiniz '' sorusuna ise Kaya, Boşnak teknik adamın takımın mevcut durumuna göre başarılı olduğunu belirterek, ''Ancak, bu soruyu net evet veya hayır diye yanıtlayamam. Hedeflerimizi belirledikten sonra karar vereceğiz'' diye yanıtladı. 
     Kaya, bir oluşumun içine girip girmeyecekleri yönündeki soru üzerine de, ''Biz 6 aydır bu işe soyunduk. Şu ana kadar, bizim gibi düşünen olmadığını gördük. Büyükşehir Belediye Başkanı Hikmet Şahin aday olursa, çekiliriz'' yanıtını verdi. 
     
</TEXT>
</DOC>
