<DOC>
<DOCNO> 220871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy12.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Örgüt Öcalan'ı sansürlüyor' 
</HEADLINE>
<TEXT>

   Kongra-Gel'den kopan Osman Öcalan, Abdullah Öcalan'ın avukatları aracılığıyla yaptığı açıklamaların örgüt üyelerince sansürlendiğini öne sürdü... 
      DİYARBAKIR DHA 

   
   PKK KADEK'in yerine kurulan Kongra - Gel'den 29 arkadaşıyla birlikte kopan Osman Öcalan'ın açıklaması, İmralı Cezaevi'ndeki Abdullah Öcalan'ın örgütü avukatları aracılığıyla yönettiği iddiasını tekrar gündeme getirdi. Grup adına yapılan açıklamada, Öcalan'ın açıklamalarının bu kez örgüt tarafından sansürlendiği öne sürülerek, "Devletin engellemelerini anlıyoruz, fakat örgüt yetkisini kullananların bunu yapmasını anlayamıyoruz" denildi. 
   Osman Öcalan'la arkadaşlarının internet sitesi "Nasname"de yayımlanan açıklamasında şu iddialara yer verildi 
   "Öcalan'ın görüşme notları, yakalanmasından bu yana bizim için sürekli gerek güncel politikaya, gerekse yaşadığımız örgütsel sorunlara ilişkin olsun, hep perspektif ve talimat değeri taşımıştır. Birçok tıkanma ve krizi bu sayede aştık. Cezaevi koşullarında bile olsa felsefi, ideolojik ve siyasal tüm yoğunlaşmasını örgütle ve halkla paylaşmayı bir görev bilerek, bunu yerine getirmeye çalıştı." 
   Açıklamada, bu engellemenin en somut örneğinin, avukatları için "hem hukuki hem de siyasi temsilcilerim" diyen Öcalan'ın son görüşme notları olduğu belirtildi. Avrupa'da diktatörlüğünü ilan etmekle suçlanan Rıza Altun'ın dağdaki darbecilerle işbirliği yaparak, Öcalan'ın kardeşi Mehmet Öcalan'la görüşmesinin notlarının eksik yansıtıldığı iddia edildi. 
   
   
   
</TEXT>
</DOC>
