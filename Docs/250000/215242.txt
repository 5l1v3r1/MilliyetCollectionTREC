<DOC>
<DOCNO> 215242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/spor/aspo.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun neresi süper 
</HEADLINE>
<TEXT>

   Meteoroloji bir hafta önce uyardı ancak insan hayatı hiçe sayıldı. Denizli büyük tehlikeler atlatarak trenle İstanbul'a ulaştı, taraftarların güvenliği yine lafta kaldı 
      
   İngiltere örneği 
   TÜRKİYE, yaklaşık 20 gün önce yine aynı felaketi yaşamış, görevini yapmayan devlet sınıfta kalmıştı. Ancak bu kez tüm birimler yere sağlam bastı, kara kışa prim tanınmadı, sorunlar fazla yaşanmadı. Dersini çalışmayan yine futboldu. Tüm uyarılara rağmen federasyon ertelememede direndi, kulüpler deplasmanlara bir gün önce gitmeyi akıl edemedi, taraftarı ise kimse düşünmedi. Oysa daha 15 gün önce sadece maça gelecek seyircileri düşünen İngiltere Futbol Federasyonu, kötü hava yüzünden tüm maçları ertelemişti. 
   
   Kabus gibi yolculuk 
   FUTBOLUN işkencesini bu kez Denizlispor yaşadı. Uçakla İstanbul'a gelemeyen, şansını karayoluyla deneyen ancak Kütahya'ya kadar gelebilen Yeşil - Siyahlılar son çare olarak tren seyahatini seçti. Kafilenin bir bölümü Meram Ekspresi'ne, bir kısmı ise Pamukkale Ekspresi'ne bindirildi. Teknik Direktör Giray Bulak'ın da içinde bulunduğu Pamukkale Ekspresi'nin üç vagonu Arifiye'de raydan çıktı. Kazayı yara almadan atlatan Bulak ve altı futbolcu daha sonra Meram Ekspresi'ne geçti, öğle saatlerinde İstanbul'a gelebildi. 
   
   Dalaman sert çıktı 
   GENEL Sekreter Ünver Cengiz, takımın 27 saat yolculuk yaptığını ve perişan olduklarını söyledi. Futbol Şube Sorumlusu Turgut Dalaman ise "İnsan hayatı bu kadar ucuz mu Bize ne kadar önemsiz olduğunu kanıtladılar. Şükürler olsun ki futbolcularımızın başına bu zor şartlarda bir şey gelmedi. İstanbul'a ulaştık, sanırım herkes mutlu olmuştur. İsteselerdi dün de çıkar maçımızı oynardık" ifadelerini kullandı. Bu arada Denizlispor kafilesi Sürmeli Otel'de kampa girerken, oyuncuların bir hayli bitkin düştüğü gözlendi. 
   
   Randevu 14.00'te    Denizlispor için 
   FUTBOL Federasyonu, Beşiktaş - Denizlispor maçının bugün saat 14.00'te oynanmasını kararlaştırdı. İnönü Stadı'nın temizlenmesine rağmen konuk ekibin geçirdiği yorucu yolculuğu dikkate alan federasyon, iki kulübün de görüşünü aldıktan sonra dün gece 19.00'da yapılması gereken karşılaşmayı ertelediğini açıkladı. 
   
   Bursa da ertelendi 
   BURSA'DA dün oynanması gereken Bursaspor - Ankaragücü maçı da olumsuz hava ve saha koşulları nedeniyle bugüne ertelendi. Atatürk Stadı'nda önceki gün başlayan temizleme çalışmaları, karın tipi şeklinde yağmasıyla sonuçsuz kaldı. Hakem İsmet Arzuman da saha zemininde üç kez yaptığı incelemenin ardından maçın oynanamayacağını belirtti. 
   
   
   
   
</TEXT>
</DOC>
