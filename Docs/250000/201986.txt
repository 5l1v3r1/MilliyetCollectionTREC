<DOC>
<DOCNO> 201986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun14.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiflis'te patlama 
</HEADLINE>
<TEXT>

     Gürcistan'ın devrik devlet başkanı Eduard Şevardnadze'nin damadının sahibi olduğu firmada patlama meydana geldiği belirtildi. 
     Polis yetkililerinden alınan bilgiye göre, Giya Cohdaureidze'nin sahibi olduğu ''Makti'' adlı iletişim firmasının kent merkezindeki ofisinde sabah saatlerinde şiddetli bir patlama meydana geldi. Olayda ölen ya da yaralanan olmazken, ofis camlarının kırıldığı ve ciddi hasar meydana geldiği kaydedildi. 
     Polisin, olayla ilgili soruşturma başlattığı belirtilirken, Cohdaureidze'nin iki gün önce yaşadığı binanın bahçesinde de patlamamış el bombasının bulunduğu ifade edildi. 
     
     ŞEVARDNADZE, ALİYEV'İN CENAZE TÖRENİNE KATILACAK 
     Öte yandan, Gürcistan'ın devrik devlet başkanı Eduard Şevardnadze, Haydar Aliyev'in cenaze törenine katılacağını bildirdi. 
     Şevardnadze, gazetecilere yaptığı açıklamada, vefat eden Azerbaycan'ın eski Cumhurbaşkanı Aliyev ile 30 yıla sığan dostluk ilişkileri bulunduğunu belirterek, yarın Bakü'de düzenlenecek cenaze törenine mutlaka katılacağını kaydetti. 
     Cumhurbaşkanı vekili Nino Burjanadze'nin de Aliyev için yarın düzenlenecek törene katılmak üzere Bakü'ye gidebileceği ifade edildi. 
     
</TEXT>
</DOC>
