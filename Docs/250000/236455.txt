<DOC>
<DOCNO> 236455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko03.html </URL>
<DATE> 2004/05/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Alara, ilk kez İngiltere'ye organik kiraz ihracatı gerçekleştirecek... 
</HEADLINE>
<TEXT>

     Avrupa'nın en büyük kiraz, dünyanın en büyük incir ihracatçısı Alara, bu yıl ilk kez İngiltere'ye organik kiraz ihracatı gerçekleştirecek. 
     Alara Tarım Ürünleri Sanayi ve Ticaret A.Ş. Yönetim Kurulu Başkanı Yavuz Taner, A.A muhabirine yaptığı açıklamada, organik meyveciliğin henüz çok yaygınlaşmadığını, ancak gelecekte ''Üreticilerin sağlıklı ürün yetiştiriciliğini sağlamak amacına yönelik olarak gerçekleştirilecek iyi tarımsal uygulama faaliyetlerini sertifikalandıran bir sistem, disiplin'' anlamına gelen EUREPGAP uygulamalarının ağırlık kazanacağını ifade etti. 
     Taner, İngiltere'deki bazı süpermarketlerin talebi üzerine, Çanakkale'nin Bayramiç ilçesinde 100 dönüm arazide 3 yıl önce dikilen fidanlardan organik kiraz üretmeye başladıklarını kaydederek, bu yıl ilk kez İngilteye organik kiraz ihraç edeceklerini bildirdi. 
     Pazar payı giderek artan bu alanda, henüz ekonomik faaliyetin yoğun olmadığını belirten Taner, kiraz üreticilerine uzun vadede organik tarıma yönelmelerini tavsiye ettiklerini söyledi. 
     Taner, organik kiraz üretiminin sertifikasyon sistemi içinde yapıldığına dikkati çekerek, şunları söyledi 
     ''Organik kirazın ihracatı ve pazarı henüz fazla geniş değil. Ancak, gidiş bu yönde. Üreticilerin mevcut kiraz bahçelerini 3-4 yılda organiğe dönüştürmeleri mümkün. Ayrıca, yeni kurulan bahçelerde, bodur, yarı bodur meyve dikenlerin organik kiraz yetiştirmelerini tavsiye ediyoruz. Organik tarımda hiçbir kimyasal ilaç kullanılmadığından kontrollü ve özel bir yetiştiricilik gerekiyor. Bu işi biz de hala öğreniyoruz. Bunun için Avrupa'ya eğitim için personel gönderiyoruz. Know-how alıyoruz. Bağlantı kurduğumuz yabancı firmalar var. Bu iş farklı yetiştiricilik istiyor.'' Organik tarım ürünleri pazarının, toplam pazarın yüzde 5'ini oluşturduğunu kaydeden Taner, EUREPGAP sistemi gereği, organik tarım ile birlikte özellikle batı pazarında kimyasal ilaç ve gübre kullanılmasının daha da sınırlandırılacağını belirtti. 
     
     YÜKSEK FİYAT 
     Taner, bu pazarın birkaç ay içinde yüzde 5'ten, yüzde 10'lara çıkabileceğini kaydederek, şöyle devam etti 
     ''Hiçbir kimyasal madde kullanmadan üretimi içeren organik tarım, özel bir bahçe ve bakım düzeni gerektiriyor. Örneğin, eğer yakın çevrenizdeki arazide zirai ilaç kullanılıyorsa, sizin kullanmamış olmanız yeterli olmuyor ve organik üretici sertifikası alamıyorsunuz. Bu yüzden organik tarımda bölgesel tercihler öne çıkıyor. Organik tarımda en önemli unsurlardan biri de verimin nispeten düşük olması ve ürünlerdeki şekil bozuklukları. Organik yöntemle yetiştirilen meyve ve sebzeler, genleri ile oynanmış ve bir örnek, düzgün şekilli olmuyor ve genellikle birim alanda verim düşüyor. Dolayısıyla organik tarımın yaşayabilmesi için üründe fiyatın üretici açısından cazip olması gerekiyor.'' Genel Müdür Kerim Taner de, bu yıl 10 bin ton taze kiraz 3 bin ton da sanayi kirazı işleyeceklerini söyledi. Taner, 2002'de 25 milyon, 2003'te de 34 milyon dolar ihracat yaptıklarını anımsatarak, ''Bu yıl 40 milyon dolar ihracatı hedefliyoruz'' dedi. 
     
</TEXT>
</DOC>
