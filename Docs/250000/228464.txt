<DOC>
<DOCNO> 228464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur02.html </URL>
<DATE> 2004/04/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Erzurum'da gece hava sıcaklığı eksi 23 dereceye kadar düştü 
</HEADLINE>
<TEXT>

     Erzurum'da gece hissedilen hava sıcaklığı eksi 23 derece oldu. Yetkililer, yarından itibaren hava sıcaklıklarının artmasının beklendiğini belirtiyorlar. 
     Meteoroloji Bölge Müdürlüğü yetkilileri, gece hava sıcaklığının eksi 10 derece olarak ölçüldüğünü, Kuzey-Batı yönünden esen saatte 40 kilometre olarak ölçülen rüzgar nedeniyle hissedilen hava sıcaklığının eksi 20-23 derece arasında olduğunu kaydettiler. 
     Hava sıcaklıklarının mevsim normallerinin altında olduğuna değinen yetkililer, hemen hemen her yıl nisan aylarında hava sıcaklıklarının kısa süreyle de olsa eksi 10 dereceye kadar düştüğünü bildirdiler. 
     Yetkililer, yarından itibaren hava sıcaklıklarının artmasının beklendiğini, sıcaklıkların mevsim normallerine ulaşabileceğini kaydettiler. 
     Bu arada, önceki gün yağan kar yağışı nedeniyle çatı saçaklarında buz sarkıtları oluşurken, eriyen kar suları da yollarda buzlanmaya neden oluyor. 
     
     ERZURUM - SİVAS KARAYOLU ULAŞIMA KAPANDI 

     Erzurum-Sivas karayolunun, ulaşıma kapandığı bildirildi. 
     Edinilen bilgiye göre, Erzurum-Sivas karayolunun Sakaltutan mevkiinde, yoğun kar ve tipi nedeniyle yolda kalan bir TIR, yolu trafiğe kapadı. 
     Erzincan ve Sivas yönünden gelen araçlar, yolun trafiğe açılmasını bekliyor. 
     

     
</TEXT>
</DOC>
