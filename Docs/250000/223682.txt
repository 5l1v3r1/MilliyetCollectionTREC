<DOC>
<DOCNO> 223682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun15.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban açıkladı Bin Ladin ve El Zevahiri Afganistan'da... 
</HEADLINE>
<TEXT>

     Afganistan'daki devrik Taliban rejimi sözcüsü, El Kaide'nin iki numaralı adamı Eymen El Zevahiri'nin köşeye sıkıştırıldığı iddialarının ardından, ''Usame Bin Ladin ile El Zevahiri Afganistan'da ve güvende'' açıklamasında bulundu. 
     Sözcü Abdüssamed, Afganistan'ın güneydoğusundan AFP'ye telefonla yaptığı açıklamada, ''Onlar güvende ve sınırın bu yakasında. El Zevahiri'nin Pakistan'da köşeye sıkıştırıldığı haberleri asılsız. Bu, sadece Amerikalıların ve Pakistan ordusunun Taliban'ın moralini bozma propagandasından ibaret'' dedi. 
     Pakistanlı üst düzey yetkililer, Afganistan sınırı civarında El Kaide militanlarına yönelik olarak düzenlenen operasyonda El Kaide'nin 2 numaralı adamı El Zevahiri olduğu sanılan bir kişinin askerler tarafından Güney Vaziristan'da kuşatıldığını belirtmişti. 
     Pakistan ordusu da bölgedeki operasyonların sürdüğünü açıklamıştı. 
     
</TEXT>
</DOC>
