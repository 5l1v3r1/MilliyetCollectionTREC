<DOC>
<DOCNO> 202982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko21.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye sınıfının en başarısızıyken, IMF'nin örnek öğrencisi oldu" 
</HEADLINE>
<TEXT>

     Uluslararası Para Fonu İMF İcra Direktörleri Kurulu'nun, 6. Gözden Geçirme'yi görüşmek üzere bugün toplanması beklenirken, İtalya'nın önde gelen ekonomi gazetesi Il Sole 24 Ore, IMF'yle ilişkiler bakımından Türkiye'nin durumunu, ''sınıfın en başarısızıyken, IMF'nin örnek öğrencisi durumuna geldi'' cümlesiyle tanımladı. 
     Gazete, ''Ankara şimdi IMF reçetelerini uyguluyor'' başlığıyla yayımlanan haberde, ''geçmişteki pek çok yanlış adımlar ışığında her ne kadar temkinli bir ifade kullanmak gerekse de, son gelişmeler IMF ile sancılı ilişkilerde beklenmedik bir balayı yaşandığını gösteriyor'' diye yazdı. 
     Türkiye'nin özelleştirme konusu hariç, IMF'nin istediği tüm koşulları yerine getirmiş olduğuna dikkati çeken Il Sole 24 Ore, ismi açıklanmayan bir diplomatın ''geçmişten farklı olarak, özelleştirmeyi de gerçekleşmek için samimi bir istek var. Yapılmış olan kimi hatalar, özelleştirmenin gecikmesine sebep oldu. TÜPRAŞ ihalesinin nasıl sonuçlanacağını bekliyoruz'' dediği belirtildi. 
     ''Özelleştirme bir yana, IMF, hükümetin gösterdiği ciddi gayretlerden memnun'' ifadesini kullanan İl Sole 24 Ore, Türkiye'de enflasyonun son on yıla oranla görülmedik biçimde düştüğüne, ekonomik büyümenin 2003'te yüzde 5 civarında gerçekleştiğine işaret etti. 
     Türk ekonomisinin 2004'te nasıl olacağına ilişkin yapılan tahminlere konusunda ise iyimserler ile kötümserler arasındaki tartışmanın halen sürdüğü kaydedildi. 
     2004 yılı için, İngiltere'de faaliyet gösteren Ekonomik İstihbarat Birimi EIU adlı araştırma kuruluşunun kötümser bir tablo çizerken, Avrupa Komisyonu'nun ise iyimserler arasında yer alındığı vurgulandı. 
     EIU'nün 2004 yılında Türkiye için Gayrısafi Milli Hasıla'da yüzde 4'lük bir düşüş ve de yüzde 60 civarında bir enflasyon öngördüğü, buna karşılık Avrupa Komisyonu'nun ise Türkiye'de yüzde 4,5 oranında bir ekonomik büyüme ve yüzde 16,5'lik bir enflasyon oranı beklediği belirtildi. 
     
</TEXT>
</DOC>
