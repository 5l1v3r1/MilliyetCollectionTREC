<DOC>
<DOCNO> 230547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yazar/altan.html </URL>
<DATE> 2004/04/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Boş ver abi bir şey olmaz" 
</HEADLINE>
<TEXT>

   
   CUMARTESİ günü öğleden sonra bizim Basınköy korkunç tarakalarla gümgümlemeye başladı... 
   Her yankılı patlayışta camlar zıngırdıyor insan, kulaklarında bir an hava basıncının o tatsız ağırlığını duyuyordu... 
   Gök gürültüsü desen, böyle sürekli ve düzenli olmaz... Top atışı talimi desen, bu kadar yakından olmaz... 
   Ve patlamalar devam ediyordu... Sanki görünmeyen bir savaşta, bilinmez bir cephenin ortasına düşmüştük. Yankılanan gümgümler, yankılanan gümgümler... 
   
   Az sonra anladık ne olduğunu, Londra Asfaltı'nın karşı kıyısındaki benzin istasyonunun yanında, bir bütan gazı deposu varmış oradaki tüpler patlıyormuş... 
   Söylenenlere göre gaz satıcısı, tüpleri de kendi dolduruyormuş deposunda. 
   
   Halk akın akın patlamalarla büyüyen yangını seyre koşuyordu. Londra Asfaltı'nın o bölümü, trafiğe kapatılmıştı. Benzin tankerleri kendilerini güven altına almak için bizim mahalleye gelmişlerdi. 
   Kara dumanlar arasında önce keskin bir alev parlıyor, arkasından yankılanan bir gümleme duyuluyordu... Ve sürüp gidiyordu alevlerle patlamalar... 
   
   Acaba ölen, yaralanan var mıydı 
   Kimse bir şey bilmiyordu. 
   Bütan gazı deposunun yanında tanıdık bir eczane vardı. Yangın oraya da atlamıştı. Ya benzin istasyonuna da atlarsa İşte o zaman felaketin katmerlisi, nerede duracağı bilinmeyen bir cehenneme çevirecekti ortalığı... 
   
   Elinden bir şey gelmeyen insanların donmuş haliyle uzaktan bakıyorduk yağlı dumanlarla, bir yanıp bir sönen patlamalı alevlere... 
   Eczane, marangoz, benzin istasyonu ve konutlar üçgeni ortasında, bütan gazı deposu yapmak ve tüp doldurmak da, kimin aklına gelmişti 
   Herhalde özgürlükçü yoldan kalkınma hamlesine meraklı bir özel girişimci bütan gazı tüpü satmak için, orasını kendisine uygun görmüştü. 
   Belki bazı tanıdıkları kendisini uyarmışlar 
   - Mahalle içinde böyle bir depo tehlikeli olur, demişlerdi. 
   O da herhalde 
   - Boş ver abi, bir şey olmaz, demişti. 
   "Boş ver abi - bir şey olmaz" felsefesinin gümgümlü yangınına bakıyorduk. 
   
   Trafik katliamından, kan stoku bulunmayan hastanelere kadar tüm düzenin mantığı, "Boş ver abi"ye kökünden perçinlenmişti bir kere. 
   Kıyı plajlarındaki koli basilinden, mahalle aralarındaki bütan gazı ve oksijen tüplerine dek kaçınılmaz belalar ortamının tek sigortası, stop lambaları yanmayan kamyonlardan, tütüncü dükk nlarının içine kadar, hemen her yere asılmış olan Arapça özentili yazıydı "Allah'ın dediği olur." 
   
   Tanrı ise evren yasalarına karşı çıkanların yok olacaklarını söylüyordu ama, kimsenin anladığı yoktu bu dili... 
   Yollarda kan revan içinde her gün düzinelerle insan ölüyordu ezilerek... 
   İnsanoğlunun ilk yarattığı ses titreşimi, bir kasnağın üstüne hayvan derisi gerip, üstüne tokmakla vurmaktan başlamıştı. 
   H l bu ilk insan icadının verdiği zevkten öteye geçememiş olan bir oluşum, fizikle kimyanın yasalarına uyum gösteremiyordu. 
   Toplumsal ilişkilerde kadınsız kahveden, kadınlı kahveye ev müziğinde de, kemanla piyano şöyle dursun, armonikayla, mandoline bile geçememiştik... 
   
   Deve kesip zurna çalma yanında yetmiş seksen beygirlik otomobil motorları kullanmaya kalkma zorunluğu tarımsal gelenekleri ağır basan toplumda kanlı bir epidemiye dönüşüyordu... 
   Belirli aşamalardan geçme olanağı bulamadan ve hiçbir birikim sağlayamadan, endüstri ortamıyla burun buruna gelmenin şaşkınlığı, değişik depremlerle toplumu ırgalıyordu. 
   
   Ve karşıda gümgümleyerek bütan gazı tüpleri, mahalle arasında patlamaya devam ediyordu. 
   Elbetteki endüstriye geçme çabası mutlu ve olumlu bir çabaydı... Ancak bunun dengesini sağlamak ve toplumsal birikimsizliği görerek, bazı tedbirler almak, daha planlı ve az fire verecek yollardan gitmek, büsbütün olanak dışı mıydı 
   
   "Özgür kalkınma"yı, "Ölümlü kalkınma" durumuna dönüştürmemenin de elbet çareleri vardı... 
   Ancak bu dahi bir başka standart sorunuydu. Kadro ve bilimsellik sorunuydu... 
   Yana yakıla, çatlaya patlaya, ezile öle kalkınıyorduk... Bu çağda bu kadar pahalı kalkınmayı, "Boş ver abi bir şey olmaz" anlayışının kuytusunda, yüksek oranda mezarlığa dönme kefaretiyle ödüyorduk. 
   - 
   Not 28 yıl önce yazılmış bir yazı... "Politika"dan... 
   
      
   
   
</TEXT>
</DOC>
