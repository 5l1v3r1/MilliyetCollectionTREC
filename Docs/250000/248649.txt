<DOC>
<DOCNO> 248649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun15.html </URL>
<DATE> 2004/06/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hollanda basını, Erdoğan'ın ziyaretine geniş yer veriyor... 
</HEADLINE>
<TEXT>

     Yusuf Bakırcı bildiriyor 

Hollanda'ya iki günlük resmi çalışma ziyaretinde bulunan Başbakan Recep Tayyip Erdoğan'ın Lahey'de dün gerçekleştirdiği görüşmelere, bugün yayımlanan Hollanda gazeteleri geniş şekilde yer verdi. 
     Gazeteler, Türkiye'nin Avrupa Birliği yolunda attığı olumlu adımları, bir kez daha Başbakan Erdoğan ile 1 Temmuz'da AB dönem başkanlığını üstlenecek olan Hollanda'ya ilettiği görüşünü öne çıkardılar. 
     Ülkenin en büyük gazetesi De Telegraaf, ''Balkenende Türkiye'nin AB politikasından memnun'' başlığıyla verdiği haberde, Başbakan Erdoğan'ın Hollanda Başbakanı Jan Peter Balkenende tarafından sıcak bir şekilde karşılandığını, Balkenende'nin Türkiye hakkında olumlu görüşlere sahip olduğunu ve 6 Ekim'de yayımlanacak AB Komisyonu raporunun da olumlu olması halinde, Türkiye için müzakere kararı alınabileceği görüşünü bildirdiğini belirtti. 
     Haberde, Balkenende'nin, Türkiye'nin İslam ülkesi olması dolayısıyla Birliğe üye olamayacağı şeklindeki görüşleri bir kez daha reddettiği, Kopenhag siyasi kriterleri dışında Türkiye için yeni kuralların aranamayacağını vurguladığı kaydedildi. 
     Gazete haberinde, Başbakan Erdoğan'ın cezaevleriyle ilgili bir soruya içtenlikle yanıt verdiği ve Türkiye'deki cezaevlerinin en az Batıdakiler kadar iyi olduğunu ve Türk polisinin de insan haklarına uyum açısından birçok AB ülkesindeki polisten daha iyi olduğunu anlattığı belirtildi. 
     De Volkskrant Gazetesi de, Başbakan Recep Tayyip Erdoğan'ın, Türkiye'nin, AB tarafından istenen koşullar açısından şu anda yeni üye olan birçok ülkeden daha iyi bir noktada olduğu görüşünü öne çıkardı ve Aralık ayında müzakere kararı alınmasının mümkün olabileceğini vurguladı. 
     Gazetelerin genellikle resimli olarak verdikleri haberlerde, Başbakan Balkenende'nin, Türkiye'de gerçekleştirilen uyum yasalarından ve demokratikleşme yönünde atılan adımlardan memnuniyetini dile getirmesine karşılık, bunun uygulamada görülmesi gerektiği yolundaki ısrarlı görüşlerini de Başbakan Erdoğan'a ilettiğini aktardılar. 
     Öte yandan, Hollanda'daki temaslarını tamamlayan Başbakan Recep Tayyip Erdoğan, bugün öğle saatlerinde Amsterdam'dan, AB zirvesinin yapılacağı Brüksel'e geçecek. 
     
</TEXT>
</DOC>
