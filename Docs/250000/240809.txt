<DOC>
<DOCNO> 240809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/dunya/adun.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici Başkan'a suikast 
</HEADLINE>
<TEXT>


Irak'ta ABD'nin kurdurduğu Geçici Yönetim Konseyi Dönem Başkanı Osman Muhammed, Bağdat'ta bombalı araçla düzenlenen intihar saldırısında öldü 

Namık Durukan 


Irak'ın başkenti Bağdat'ta bomba yüklü araçla düzenlenen intihar saldırısında Irak Geçici Yönetim Konseyi GYK Dönem Başkanı Abdülzehra Osman Muhammed 61 öldü. İzzeddin Salim olarak da tanınan ve Irak'ın önde gelen Şii şahsiyetlerinden olan İslami Dava Partisi lideri Osman Muhammed'in aracı, saldırı sırasında koalisyon güçlerinin ana kararg hının bulunduğu "Yeşil Bölge"ye girmek için sırada bekliyordu. İntihar saldırısı sonucu toplam 10 kişi öldü, 2'si ABD askeri 8 kişi yaralandı. Muhammed, 25 üyeli GYK'nin öldürülen ikinci üyesi olurken, yerine Musullu bir Sünni olan Gazi Meşel Acil El Yaver getirildi. 

Tipik El Kaide eylemi 
Saldırıyı daha önce adı duyulmamış "Arap Direniş Hareketi - El Raşid Tugayları" isimli örgüt üstlendi. Ancak Irak'taki Amerikan ordusunun operasyon komutan yardımcısı Tuğgeneral Mark Kimmitt, saldırının terör örgütü El Kaide'nin önde gelen isimlerinden Ebu Musab El Zerkavi'nin klasik damgasını taşıdğını söyledi. Kimmitt, olay yerinde gazetecilere yaptığı açıklamada, patlamanın, koalisyon kararg hının bölgesine girmek için kuyrukta bekleyen bir araçta meydana geldiğini belirtti. Görgü tanıklarından biri de, patlamanın Salim'in aracının yanında kuyrukta bekleyen araçta olduğunu söyledi. Enkaza dönen çok sayıda araç, geniş bir alana yayılan insan parçaları ve eriyen asfalt, GYK Başkanı'nın ölümüne neden olan patlamanın şiddetini yansıtıyordu. 
Irak'taki Amerikalı sivil yönetici Paul Bremer, Muhammed'in öldürülmesini "son derece alçakça eylem" olarak niteledi. Irak "valisi" Bremer, "Bu eylemi yapanlar yenilecektir" dedi. 
Şii İslami Dava Partisi lideri olan Salim, yazar ve filozof olarak tanınmasının yanı sıra birçok dergi ve gazetenin editörlüğünü yapıyordu. 
El Yaver'in Konsey Başkanlığı'nı, egemenliğin Iraklılara devredileceği 30 Haziran'a kadar yürüteceği açıklandı. GYK'da başkanlık her ay yeni bir üyeye geçiyordu. 
Konsey'in 3 kadın üyesinden biri olan Şii Akile El Haşimi de, geçen yıl 20 Eylül'de Bağdat'ta evine giderken aracına açılan ateşle ağır yaralanmış ve 5 gün sonra ölmüştü. 

Mermide sarin izi 
Bu arada, Bağdat'ta ABD askeri konvoyunun geçtiği sırada yola bırakılan sarin sinir gazı içeren bir top mermisinin patladığı, olayda ölen ya da yaralanan olmadığı bildirildi. Sinir gazının yayılma kapasitesinin ise çok düşük olduğu açıklandı. 


</TEXT>
</DOC>
