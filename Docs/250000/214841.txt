<DOC>
<DOCNO> 214841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur32.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokakta öldürülen lise öğrencisinin katil zanlıları yakalandı 
</HEADLINE>
<TEXT>

     Batıkent'te geçen hafta kovaladığı hırsızın silahlı saldırısına maruz kalarak ölen liseli gencin katil zanlıları gözaltına alındı. 
     AA muhabirinin aldığı bilgiye göre, lise öğrencisi Mustafa Kemal Eken'in, Batıkent Banknot sitesinde geçen hafta perşembe gecesi komşusunun evine girdiğini fark ettiği hırsızı, babasıyla birlikte kovalarken silahlı saldırıya uğrayarak yaşamını yitirmesiyle ilgili 3 kişi yakalandı. 
     Hırsızlık Büro Amirliği ve Cinayet Büro Amirliği'nin ortak çalışması sonucu elde edilen bilgiler doğrultusunda çeşitli yerlere baskın düzenleyen polis, adını açıklamadıkları katil zanlıları ile birlikte 5 de silah ele geçirdiler. Ele geçirilen silahlardan birinin Mustafa Kemal Eken'in öldürülmesi olayında kullanıldığı balistik inceleme sonucu teyit edildi. Diğer silahların da çeşitli zamanlarda çalınmış olduğu belirlendi Olayla ilgili yarın Batıkent'te yer göstermesi yapılacağı kaydedildi. 
     
</TEXT>
</DOC>
