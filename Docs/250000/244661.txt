<DOC>
<DOCNO> 244661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun02.html </URL>
<DATE> 2004/06/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
G-8'ler, Türkiye'den demokrasiyi geliştirmedeki başarısını dinleyecek 
</HEADLINE>
<TEXT>

     ABD Başkanı George Bush'un Ulusal Güvenlik Danışmanı Condoleezza Rice, gelecek hafta ABD'de düzenlenecek G-8 zirvesinde liderlerin, Başbakan Recep Tayyip Erdoğan'dan, nüfusunun çoğunluğu Müslüman olan bir ülkenin laik bir demokrasi geliştirmedeki başarısını dinleyeceklerini söyledi. 
     Rice, Baskan Bush'un gelecek günlerdeki Avrupa ziyaretine ve ABD'nin Georgia eyaletinin Sea Island beldesinde yapılacak G-8 zirvesine ilişkin verdiği brifingde, G-8 bünyesinde 9 Haziran'da düzenlenecek öğle yemeğine Başbakan Erdoğan'ın yanı sıra Afganistan, Bahreyn, Cezayir, Ürdün ve Yemen liderlerinin de katılacağını bildirdi. 
     Rice, ''Bu organizasyon, G-8 için, Ortadoğu'da özgürlüklerin ve siyasi, ekonomik ve sosyal ilerlemenin nasıl desteklenebileceğini tartışmak, bu liderlerden, ülkelerinde demokrasi ve reformları ilerletme çabalarını öğrenmek ve nüfusunun çoğunluğunu Müslümanların oluşturduğu bir ülkede Türkiye'nin laik bir demokrasi geliştirmedeki başarısını dinlemek açısından bir fırsat olacak'' dedi. 
     Türkiye, G-8 zirvesine ''demokratik ortak'' sıfatıyla davet edilirken, Afganistan, Bahreyn, Cezayir, Ürdün ve Yemen, ''bölgesel ortak'' olarak çağrılmıştı. G-8 grubu, yedi sanayileşmiş ülke ABD, Almanya, Fransa, İngiltere, İtalya, Japonya ve Kanada'nın yanı sıra Rusya'dan oluşuyor. 
     
</TEXT>
</DOC>
