<DOC>
<DOCNO> 234588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yazar/civaoglu.html </URL>
<DATE> 2004/04/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Akıl oyunu 
</HEADLINE>
<TEXT>

   
   Atina - Cumartesi 
   Atina havaalanından otele giderken taksinin şoförüne "Kaptan Mihalis adlı romanı okudun mu " diye sordum. 
   Cevabı "Ben elbette okudum ama sizin nasıl okuduğunuzu anlamak zor" dedi. Ona "Sorunları bilmezsek, çözümleri bulamayız. Bence sorun psikolojik" cevabını verdim. 
   Kaptan Mihalis'ten şu satırları okuyan biri neler hisseder 
   "Öğle vakti yaklaşıyordu, Büyükkale Türk'ün bıçağı altında daha da çok inildiyor, debeleniyordu müezzinler minarelere çıkmışlardı, öğle ezanı okunuyor, Tanrı'nın rahmetini ilan ediyorlardı... 
   Aynı anda 5 - 6 Türk, berber Praskevan'ın evine girmişlerdi. Kanepenin altına saklanmış kızını bulup oradan çıkarmışlar, sırtüstü uzatmışlardı. Sonra da zavallı berberi saklandığı küplerin ardından çekip almışlar, kafasını kapının eşiğine koyup boğazlamışlardı, kız da kanlar içindeydi." 
   Ünlü ZORBA'nın yazarı Kazancakis'in Kaptan Mihalis adlı, Osmanlı yönetiminin son dönemindeki Girit'i anlatan kitabından satırlar bunlar... 
   
   Kanlı bayram    Limandaki Büyükkale'de, yaşananları yansıtmayı sürdüreyim. 
   "Herkesin içten bir Tanrı ibadeti tadına varıp daldığı bir sırada çığlıklar, kırılan kapıların gürültüleri, ciyak ciyak bağıran kadınların sesleri, havaya sıkılan piştovların gümbürtüsü duyuldu birden." 
   .... 
   Silahlı Türkler, bıçakları dişlerinin arasında bağıra çağıra koşuyorlardı kolları, çıplak göğüsleri gavur kanıyla çoktan ıslanmıştı. 
   .... 
   Kapılar kırılıyordu, kadınlar taraçalara çıkıp Tanrı'dan yardım dileniyorlardı, başka kadınlar evlerinin çatılarından kucaklarındaki çocuklarıyla birlikte kendilerini aşağıya atıyor, erkekler direnecek oluyor, sonra silah sesleri, boğuşmalar duyuluyor, sonra da yürekler acısı bir haykırış, sonunda sessizlik, her şey bitmiş oluyordu." 
   Kazancakis, 20. yüzyıla damgasını vuran yazarlardan biri. 
   Yansıttığım gibi kanlı satırlar, okuyan herkeste "kıyım, katliam" travması oluşturmuştur. 
   Yunanistan'da Girit'te, Ege adalarında Kıbrıs'ta Rum nesilleri bu anlatımlarla büyümüştür. 
   
   Kanlı harman    Kazancakis, yapıtlarında insancıl olmaya da çalışır. Zorba'da, Rumların da Türkleri boğazlamalarının, vicdan yanığı bölümleri vardır. 
   Rumların da vahşet itirafları vardır. 
   Kaptan Mihalis'te de, kırsalda Girit Rumlarının, Türkleri kıyımlarına göndermeler yer alıyor. 
   Biz de Kurtuluş Savaşı'nda, Yunan askerlerinin Anadolu'da gebe Türk kadınlarının karınlarındaki bebeleri süngülediklerini okumadık mı tarih kitaplarında 
   Sonra... 
   Kıbrıs'ta cinayetler, vahşet, kıyım ile bütün bu kanlı anılar hortladı. 
   Aradan geçen 30 yılda yeni nesillerle küllendiği sanılıyordu... 
   Ama referandum süreci, fazla iyimser olmamamız gerektiğini gösterdi. 
   Yunanlılar için bu anılar gerilerde kaldı. Ama Kıbrıs'ın Türk ve özellikle Rum kesimlerinde etkisini hala sürdürüyor anlaşılan... 
   Hala güvensizlik hissediliyor. 
   
   2 usta    Hakem Pierluigi Collina "Benim Kurallarım" adlı kitabında, yönettiği maçları videodan kare kare seyrederken "nerede hata yaptığı" kadar "neden hata yaptığını" da araştırdığını yazar. 
   Referandum sonrası böyle bir araştırma yapılmalı. 
   Hata gibi görünen şey, "İki tarafın dışında uluslararası bir memur olan Annan'ın plan dayatmasıdır" 
   Bu psikolojik tepki yaratmıştır. 
   Ama... 
   Daha da önemlisi, yüzlerce yıllık kıyım, kan, katliam, boğazlama anılarını, belleklerinde, bilinçaltlarında yaşayan taraflar arasındaki bu zehri eritmemiş olmaktır. 
   Filistin - İsrail görüşmelerini 3 yıl boyunca Norveç'in bir balıkçı kasabasında yürüterek başarıya ulaştıran Beyaz Saray'ın psikoloji danışmanı Profesör Vamık Volkan'dı. 
   Taraflar ondan referandum sürecinde ortamın yumuşaması, güven duyguları yeşermesi için yararlanmalıydılar. 
   Üstelik Prof. Vamık Volkan Kıbrıs kökenlidir. 
   Türk ve Rum tarafını çok iyi anlayabilir. 
   Ortak tarih, ortak yaşam çekiyor da, itiyor da... 
   
      
   
   
   
</TEXT>
</DOC>
