<DOC>
<DOCNO> 242671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko39.html </URL>
<DATE> 2004/05/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Fon bankalarına borcu olanlara ödeme kolaylığı... 
</HEADLINE>
<TEXT>

     Tasarruf Mevduatı Sigorta Fonu TMSF , bireysel kredi alacaklarının tasfiyesine yönelik ödeme kolaylıklarından gerek Fon'a ve gerekse Fon bankası olan Bayındırbank'a bireysel borcu olan tüm kişilerin 30 Haziran tarihine kadar faydalanabileceklerini bildirdi. 
     TMSF'den yapılan açıklamada, Bankacılık Düzenleme ve Denetleme Kurulu'nun 9 Temmuz 2001 gün ve 383 sayılı kararı ile yönetim ve denetimi 4389 sayılı Bankalar Kanunu'nun 14. maddesinin 3 ve 4 numaralı fıkralarına istinaden Fon'a devredilen Bayındırbank'a borçlu olanlara, TMSF tarafından bireysel kredilerin geri ödemeleri için yeni kolaylıklar getirildiği kaydedildi. 
     Açıklamada, Fon ve Fon Bankası Bayındırbank tarafından takip edilen taksitli kredi, kredi kartı borçları ve kredili mevduat hesaplarını kapsayan bireysel kredi alacaklarının tasfiyesine yönelik yapılan açıklamayla duyurulan yeni ödeme kolaylıklarının, gün geçtikçe yoğun talep gördüğü belirtildi. 
     
     ALACAK TUTARI YENİDEN HESAPLANDI 

     Bu uygulamayla bireysel kredinin kullanım tarihi ile geri ödeme tarihi arasında kalan dönemler için oldukça düşük faiz oranları uygulanılarak, alacak tutarının TMSF tarafından yeniden hesaplandığı vurgulanan açıklamada, bu tutarı peşin ödeyecek borçlular için faiz tutarının sadece yüzde 40'ının hesaplamaya dahil edileceği bildirildi. 
     Açıklamada, ''Biri peşin 9 taksitle ödeme yapmak isteyenler için ise faiz tutarına yüzde 40 indirim uygulanmakta olup, yeni taksitlendirme nedeniyle de herhangi bir fark uygulanmayacak'' denildi. 
     TMSF kapsamında sunulan bu geri ödeme planlarının borçlular tarafından, bugüne kadar sadece Bayındırbank için geçerli olduğunun düşünüldüğü belirtilen açıklamada, ancak bu imkanlardan, gerek Fon'a, gerekse bir Fon bankası olan Bayındırbank'a bireysel borcu bulunan tüm kişilerin 30 Haziran 2004 tarihine kadar faydalanabildiği vurgulandı. 
     Açıklamada, Fon'a ve Bayındırbank'a borçlu olan ve TMSF tarafından sunulan bu ödeme planlarından faydalanmak isteyenlerin ilgili başvuru formunu TMSF Merkezi'nden, bireysel kredi alacak dosyasını takip eden TMSF'nin sözleşmeli avukatlarından, Bayındırbank'ın Kadıköy Şubesi ve merkezinden temin edebilecekleri belirtilerek, konuyla ilgili irtibat telefonlarının 0212 3401520, 0212 3401521 olduğu duyuruldu. 
     
</TEXT>
</DOC>
