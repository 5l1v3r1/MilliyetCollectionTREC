<DOC>
<DOCNO> 248307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/spor/spo00a.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Viking korkusu 
</HEADLINE>
<TEXT>


Türkiye'nin 2006 Dünya Kupası elemelerindeki rakibi Danimarka'nın İtalya karşısında etkili futbolu, Teknik Direktör Ersun Yanal'ı tedirgin etti 

MEHMET DEMİRCAN 


Hayran kaldı 
DÜNYA Kupası elemelerinde Türkiye'nin grubunda yer alan Danimarka'yı İtalya karşısında izleyen Teknik Direktör Ersun Yanal'ın gözü korktu. Vikinglerin oyunundan çok etkilenen Yanal, "Takım olarak çok iyi mücadele ediyorlar. Tomasson, Sand, Jorgensen ve özellikle Rommedahl'a hayran kaldım. Danimarka'yı ilk kez izledim. Bu yüzden fazla yorum yapmak yanlış olur" diye konuştu. 

'Henüz erken' 
HEM Yunanistan, hem de Danimarka hakkında bir kaç maç sonra fikir yürüteceğini belirten Ersun Yanal, "Çünkü Danimarka, İtalya kötü oynadı diye mi iyi gözüktü veya Yunanistan, Portekiz etkisiz kaldı diye mi göklere çıkartıldı, bunu düşünüyorum" ifadelerini kullandı. Bu arada Yanal'ın, rakiplerini izlerken not tutmadığı, gözlemlerini sesli olarak kaydettiği gözlendi. 

Türkiye asla küçümsenmez 

DANİMARKA'NIN iki süperstarı Rommedahl ve Sand, Milliyet'e çarpıcı açıklamalar yaptılar. Rommedahl, Türk futbolunun kesinlikle Avrupa'nın zirvesinde olduğunu söyledi, "2002 Dünya Kupası'nda herkese kalitelerini gösterdiler. Teknikleri çok iyi. Takım olarak kaliteli futbolculardan kurulu bir ekip. Eksikleri yok denecek kadar az. Çok zorlu maçlar oynayacağız" dedi. 
BİR dönem Galatasaray'ın transfer gündemine de giren Rommedahl, "Kulübe bir teklif gelmişti, ama benimle görüşülmedi. Ancak Türkiye'de oynamayı hiç düşünmedim" diye konuştu. Danimarka'nın golcüsü Sand ise "Türk takımında en çok beğendiğim oyuncu Yıldıray Baştürk. Çok zeki, çok güçlü ve topla çok iyi oynuyor. Ayrıca Türkiye çok genç bir ekip" yorumunu yaptı. 



</TEXT>
</DOC>
