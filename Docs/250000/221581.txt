<DOC>
<DOCNO> 221581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo34.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli ve Sakarya'nın cezaları 1'er maça indirildi 
</HEADLINE>
<TEXT>

     Futbol Federasyonu Tahkim Kurulu, Sakaryaspor ve Kocaelispor takımlarına verilen seyircisiz oynama cezalarını 1'er maça indirirken, 3 maç ceza alan Galatasaraylı Volkan Arslan'ın itirazını reddetti. 
     Kurul, Futbol Federasyonu'nun Levent'teki binasında yaptığı toplantıda, gündemindeki konuları görüştü. 29 Şubat'ta Adapazarı'nda oynanan, Sakaryaspor-Kocaelispor maçında çıkan olaylar nedeniyle Profesyonel Futbol Disiplin Kurulu'nun PFDK , Sakaryaspor'a 3, Kocaelispor'a 2 maç seyircisiz oynama cezası vermesi üzerine, bu kulüp yöneticilerinin yaptığı itirazı görüşen Tahkim Kurulu, her iki cezayı da 1'er maça indirdi. 
     Fenerbahçe maçında Nobre'ye topsuz alanda tekme atan ve 3 maç ceza alan Galatasaraylı Volkan Arslan'ın itirazı reddedilirken, Elazığspor-Fenerbahçe maçından sonra yardımcı hakeme, fiili saldırıda bulunmaktan 2 yıl hak mahrumiyeti cezası verilen Elazığsporlu yönetici Cezair Aydın'ın cezası kaldırıldı. 
     Kurul, Cezair Aydın'la yüzleştirilen yardımcı hakemin ''Saldıran bu değildi'' demesi üzerine bu kararı aldı. 
     
</TEXT>
</DOC>
