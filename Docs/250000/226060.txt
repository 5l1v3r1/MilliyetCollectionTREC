<DOC>
<DOCNO> 226060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/yazar/guclu.html </URL>
<DATE> 2004/03/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sefa Sirmen tecrübeli Kadir Topbaş avantajlı... 
</HEADLINE>
<TEXT>

   CHP'li Sirmen, belediyecilikte daha başarılı. Ustalığını göstermek istiyor. Topbaş'ın birikimi Beyoğlu ile sınırlı 
   
      İstanbul'da seçimin galibi şimdiden belli diyenler çoğunlukta. AKP adayı Topbaş'ın kazanacağına kesin gözü ile bakılıyor. Çünkü, AKP'nin İstanbul'da seçimi kaybetmesi, ertesi gün hükümetten istifası anlamına gelir ki böyle bir riski kesinlikle göze alamazlar. İstanbul'a bu kadar asılmaları bu yüzden. 
   CHP, Topbaş'ı zorlar mı Sonucu sandıkta göreceğiz. Ankara'da olduğu gibi Karayalçın oylarımızı parçaladı gibi bir mazeretin arkasına saklanamayacaklarına göre olası bir mağlubiyetin sorumlusu, Sirmen'den de çok, parti yöneticileri olacaktır. Sirmen ismi çok önceden açıklanıp İzmit'te yaptıkları iyi anlatılabilseydi, durum çok daha farklı olabilirdi. 
   Sirmen ve Topbaş, ayrı ayrı Genç Bakış'ta konuğumuz oldu. İstanbul için düşündüklerini uzun uzadıya anlattılar. Her ikisi de iyi niyetli, birikimli ve heyecanlı. Ama İstanbul'u bir dünya kenti yapabilirler mi Görmeden bir şey söylemek çok zor. 
   Seçim turlarında "Tayyip, İstanbul'u Paris yaptı. Şimdi sıra bize gelecek" diyene çok rastladık. AKP öylesine güçlü propaganda yapmış ki acaba biz farklı bir kentte mi yaşıyoruz dedim. 
   Sirmen, belediyecilikte daha başarılı. İktidar desteği olmadan İzmit gibi bir kenti, yoktan var etmiş. Mimar Sinan gibi ustalık eserlerini, İstanbullularla paylaşmak istiyor. Topbaş'ın birikimi ise Beyoğlu ile sınırlı. Gürtuna'nın engellemeleri nedeni ile kendisini fazla gösteremedi. Büyük projelere imza atamadı. Hayali İstanbul'u turizm ve kültür kenti yaparak yılda 20 milyon turist getirmek. Olmaz değil. Ama artık lafa değil icraata bakıyoruz. 
   İlçelere gelince AKP favori gibi ancak birçok ilçede seçim umduğu kadar kolay geçmeyecek. Adayları öylesine zayıf ki .. 
   
   Baykal'a rağmen CHP    Seçim gezilerinde en çok duyduğumuz sözlerden birisi de "Baykal'a rağmen CHP" oldu. Sandığa küskün seçmenler, sanki sihirli bir el değmişçesine oy vermeye hazırlanıyor. Tarhan Erdem'in anketi bu konuda etkili olmuş. 
   Dikkatimizi çeken bir başka nokta ise AKP adaylarının zayıflığı idi. Genel kanı da bu yönde. Kendi seçmenleri de, "Çok daha iyi adaylar varken neden bu isimler seçildi" şaşkınlığı içerisinde. Bu durum, belediyelerin parti merkezinden yönetileceği yorumunu getiriyor. AKP kalıcı olmak istiyorsa, bu eleştiriyi ciddiye almalı. 
   
   Seçmene uyarı    Üzerinde çok konuşulan bir konu da "AKP'ye oy verelim, kentimize yardım yağar" görüşü. Muhalefet partileri, "Bütçe açıklarını zor kapatan, bu amaçla üniversitelerin araştırma fonlarına el koyan bir hükümet, hangi kaynaktan belediyelere para gönderecek. IMF buna izin vermez" diyerek seçmene uyarıda bulunuyor. İktidar desteği olmadan da kentlerin kalkınabileceğine örnek olarak Gaziantep ve İzmit'i gösteriyorlar. 
   
      
   
   
   
</TEXT>
</DOC>
