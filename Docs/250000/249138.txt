<DOC>
<DOCNO> 249138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/dunya/dun03.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide bir Amerikalının kafasını daha kesti 
</HEADLINE>
<TEXT>


DIŞ HABERLER SERVİSİ 


Suudi Arabistan'da El Kaide Örgütü militanlarınca kaçırılan Amerikalı mühendis Paul Marshall Johnson 49 , kafası kesilerek idam edildi. Johnson'ın cesedi, dün gece başkent Riyad'ın doğusunda bir evde bulundu. El Kaide, geçtiğimiz hafta sonunda rehin aldığı Johnson'ın serbest bırakılmasına karşılık Suudi Arabistan'da tutuklu bulunan 700'den fazla yandaşının 72 saat zarfında salıverilmesini istemişti. Suudi yönetiminin teröristlerle hiçbir şekilde pazarlığa girmeyeceklerini açıklarken, Johnson'ın bulunması için başlatıtğı operasyonu dün genişletmişti. Verilen sürenin dün dolmasının ardından infazla ilgili haber, radikal dinci bir internet siteye dayanarak El Arabiye TV tarafından duyuruldu. El Kaide, internet sitesinde başı kesilen Johnson'ın 3 fotoğrafıyla bir bildiri de yayınladı. Örgüt Johnson'ı öldürme nedenlerinden birini de, Apache helikopterlerinin hedef alımı ve gece görüş sistemleri üzerine çalışması olarak gösterdi. Arap Adası'ndaki El Kaide Örgütü'nün imzasını taşıyan bildiride şöyle denildi "Söz verdiğimiz gibi El Felluce Tugayı'na mensup mücahitlerimiz, Suudi yönetimine verilen sürenin sonunda Amerikalı esir Paul Marshall Johnson'ın kafasını kestiler. Allah'ın izniyle Allah düşmanlarıyla mücadele yoluna devam edeceğiz." ABD Dışişleri Bakanı Colin Powell ise yaptığı açıklamada, olayı "barbarlık" olarak nitelendirdi. El Kaide'nin Zerkavi grubu, bir süre önce Irak'ta kaçırdığı bir Amerikalının kafasını keserek idam etmişti. 


</TEXT>
</DOC>
