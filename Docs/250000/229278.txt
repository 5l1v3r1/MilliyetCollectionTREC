<DOC>
<DOCNO> 229278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko09.html </URL>
<DATE> 2004/04/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sabancı Ailesi yüzde 2.4 hissesini yarın satacak... 
</HEADLINE>
<TEXT>

     Sabancı ailesi fertlerinin, şahsi portföylerinde bulunan Sabancı Holding'in yüzde 2.4 hissesinin satışı yarın gerçekleştirilecek. 
     Dilek, Sevil, Özcan, Ömer, Mehmet, Sevda, Demir ve Serra Sabancı ile Demet Çetindoğan, Suzan Sabancı Dinçer ve Çiğdem Sabancı Bilen'in sahip olduğu toplam 24 trilyon lira nominal değerdeki Sabancı Holding hissesi, 1.000 lira nominal değerli beher hisse 6.000 liradan satılacak. 
     Satış tutarı 144 trilyon lira olan hisselerin Ak Yatırım ve Bender Menkul Değerler aracılığıyla 20 yabancı kurumsal yatırımcı adına Deutsche Bank AG'ye satış işlemi, İMKB Toptan Satışlar Pazarı'nda yarın gerçekleştirilecek. 
     Söz konusu hisse senetlerinin Borsa'da ilk kez satışa sunulmak üzere 1 Nisan 2004 tarihinde Takasbank'a depo edildiği Günlük Bülten'de ilan edildiğinden, Toptan Satışlar Pazarı'nda satılacak hisse senetlerinin ''Borsa'da işlem gören'' statüsüne geçmiş olacağı duyuruldu. 
     Sabancı Holding hisseleri, Borsa Ulusal Pazar'da saat 09.45 itibariyle 6.000 lira seviyesinde işlem görüyor. 

     
</TEXT>
</DOC>
