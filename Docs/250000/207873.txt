<DOC>
<DOCNO> 207873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun04.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
O'Neil'den şok iddia Irak Savaşı 11 Eylül'den önce planlandı 
</HEADLINE>
<TEXT>

     Eski ABD Hazine Bakanı Paul O'Neil, Irak savaşının 11 Eylül terörist saldırılarından çok önce planlandığını öne sürdü. 
     CBS televizyonunun 60 Dakika 60 Minutes adlı programına konuk olan O'Neil, Irak'ın işgali için hazırlık çalışmalarının, Ocak 2001'de, Başkan George W. Bush'un göreve başlamasının hemen ardından yapıldığını iddia etti. 
     Bush tarafından Aralık 2002'de görevinden alınan O'Neil, Bush yönetimine ''Irak savaşının dayandığı tehlike oluşmadan önce yok etme anlamına gelen pre-emptive kavramı''na yönelik eleştirilerde de bulunarak, ''Bana göre tehlike oluşmadan yok etmenin anlamı ABD'nin tek taraflı olarak yapmak istediğimiz her ne olursa olsun yapma hakkına sahip olmasıdır ki bu çok büyük bir sıçramadır'' diye konuştu. 
     O'Neil'in açıklamaları hakkında görüşlerine başvurulan Beyaz Saray sözcüsü Scott MaClellan ise Beyaz Saray'ın Irak savaşına Bush'un göreve gelmesinin hemen ardından başladığı konusundaki iddiayı ne doğrulayacağını ne de yalanlayacağını belirtti. McClellan, ''Saddam Hüseyin'in 11 Eylül'den önce barış ve istikrara tehdit oluşturduğunu, bu tehdidin 11 Eylül'den sonra daha da arttığını'' kaydetti. 
     
</TEXT>
</DOC>
