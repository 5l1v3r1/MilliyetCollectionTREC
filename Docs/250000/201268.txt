<DOC>
<DOCNO> 201268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/siy05.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'ı ODTÜ'de konuşturmadılar 
</HEADLINE>
<TEXT>

   ODTÜ'de konuşma yapmak için davet edilen Devlet Bakanı Ali Babacan, öğrencilerin protestosu nedeniyle konuşamadan ayrılmak zorunda kaldı 
      ANKARA Milliyet 

   
   Ekonomiden sorumlu Devlet Bakanı Ali Babacan, ODTÜ'de öğrenciler tarafından protesto edildi. TKP'li oldukları belirtilen öğrenciler, "Üniversiteleri tarikat yuvasına çevirdiniz" diye slogan atarken, Babacan'ın açılış konuşmasını yapacağı "Türkiye Ekonomisi" konulu panel ertelendi. Babacan, panel öncesinde Rektör Yardımcısı Prof. Dr. Ahmet Acar'ın odasında dinlenirken yaklaşık 60 öğrenci protestoya başladı. "İstanbul'da patlayan bombaların hesabını soracağız", "Özelleştirmeyi başımıza siz bela ettiniz", "Kapitalist düzene hayır" sloganları atan öğrencilerin sayısı kısa sürede 100'ü geçince İşletme Fakültesi Bölümü öğretim üyelerinden Adil Oran müdahale etti. 
   
   Öğrencilere eleştiri 
   Oran'ın "Farklı görüşlere sahip olabilirsiniz. Ama başkalarının bilgi edinme hakkını protesto edemezsiniz" sözlerine aldırış etmeyen protestocu gruba, paneli düzenleyen öğrenciler "dışarı, dışarı" diye bağırdı. 
   İki öğrenci grubu arasındaki gerilimin artması üzerine kısa bir konuşma yapan Prof. Ahmet Acar, "Bu toplantı ODTÜ tarihine, hürriyetler kısıtlandığı için yapılamamıştır diye geçecektir" dedi. Protestoların dinmesi için ODTÜ'de yaklaşık bir saat bekleyen Ekonomiden Sorumlu Devlet Bakanı Babacan, çıkışta, üniversite yöneticilerinin toplantının başka bir tarihte yapılacağını söylediğini belirtmekle yetindi. 
   
   
   
   
</TEXT>
</DOC>
