<DOC>
<DOCNO> 248618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/spo03.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılan hikayesi 
</HEADLINE>
<TEXT>


Conceicao konusu, Galatasaray'ın başını ağrıttı. Cim-Bom'un kiralık önerisine, Real Madrid "Hayır" yanıtı verdi. İspanyollar'ın bonservisi için 8 milyon euro istemesi de transferi zora soktu 


Oldu, olacak derken 
GALATASARAY'DA Brezilyalı Conceicao'nun transferi tam bir yılan hikayesine döndü. Her gün, "oldu, olacak, bitti" denilen transfer görüşmeleri, dün Real Madrid'in yüksek bonservis ücreti istemesi nedeniyle tıkandı. Brezilyalı oyuncuyu kiralamaya çalışan Cim-Bom Yönetimi, İspanyollar'dan olumsuz yanıt aldı. Bu oyuncuyu satmak isteyen Real'in bonservisi için 8 milyon euro talep etmesi de Sarı-Kırmızılılar'ı şoka soktu, transfer zora girdi. 

2 yıllık sözleşmesi var 
CELTA Vigo'dan 20 milyon dolara satın alınan oyuncuyu kiralamak istemeyen Real Madrid ise az bir kayıpla bu işten kurtulmak istiyor. İspanyollar, geçen yıl Dortmund'a kiraladığı Conceicao'ya yıllık 4 milyon dolar ödemiş, bu paranın yarısını da Alman kulübünden almıştı. Real Madrid, 2006'ya kadar sözleşmesi bulunan bu futbolcudan kurtulmazsa, her yıl 4 milyon dolar ödemek zorunda kalacak. 

3 milyon euro önerdiler 
REAL Madrid bundan dolayı ne olursa olsun elden çıkarıp, "Zararın neresinden dönersek k rdır" felsefesini uygulamak istiyor. Bu gelişmeler üzerine masaya oturan Galatasaray ise Madrid'e 3 milyon euro önerdi. Ancak bu rakam İspanyollar tarafından kabul edilmedi. Real Madrid menajeri Butregueno, anlaşma sağlanamadığı ve Galatasaray'ın süre istediğini söyledi. 

Kombine kartlar transfer bekliyor 

13500 kişilik hazırlık 
GALATASARAY Yönetimi, Ali Sami Yen Stadı için düşündüğü kombine kartları hazırladı, bekleyişe geçti. Kapalı ve numaralı tribünler için toplam 8 bin 500 adet kombine hazırlatan Sarı-Kırmızılılar'ın, ayrıca açık tribün için de 5 bin kombine bilet ayırdığı öğrenildi. 

Olimpiyat'ta da geçerli 
KOMBİNE kartlar için büyük talep olmaması nedeniyle Sarı - Kırmızılılar umutlarını yapılacak yabancı transferlere bağladı. Bunlar Başkan Canaydın'dan gelecek haberle birlikte satışa çıkacak. Satılacak kombineler aynı zamanda Olimpiyat Stadı için de geçerli olacak. 

Kuruçeşme açılıyor 
GALATASARAY Kuruçeşme Adası bugün açılıyor. Geçen sezon Unit Grup'un sahibi Ünal Aysal tarafından kiralanan, bu sezon da işletmesi Buz Bar'a verilen ada, gündüzleri solar beach, geceleri de bar olarak hizmet verecek. Sadece üyelere hizmet veren tesisler artık halka açık olacak. 

Saidou beklemede 
CİM - BOM, Saidou'ya bir türlü sözleşme imzalatamadı. Takımda yer alan yabancı futbolcuların hiçbirinin ayrılmaması nedeniyle kontenjanda yer açamayan Sarı - Kırmızılılar, İstanbulspor ile bağlarını koparan oyuncuyu bekletiyor. Kamerunlu futbolcunun da canı iyice sıkıldı. 

Can atıyor 
AİLE sorunları nedeniyle İstanbul'a dönmeyeceğini açıklayan Taffarel'in ardından kaleci antrenörü olarak A takımda çalışacağı belirtilen alt yapı antrenörü Nezihi Baloğlu, böyle bir görevin kendisine henüz bildirilmediğini söyledi. Baloğlu, "Eğer böyle bir öneri gelirse gurur duyarım. Bugüne kadar olduğu gibi bundan sonra da Galatasaray'a seve seve hizmet ederim' dedi. 




</TEXT>
</DOC>
