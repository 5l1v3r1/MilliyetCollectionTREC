<DOC>
<DOCNO> 249278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo18.html </URL>
<DATE> 2004/06/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Fenerbahçe'nin sambacısı Alex İstanbul'da 
</HEADLINE>
<TEXT>

     Fenerbahçe'nin transferde anlaştığı Brezilyalı Alex De Souza ile gurbetçi futbolcu Önder Turacı İstanbul'a geldi. 
     Futbolcuların transferi ile ilgilenen yönetici Hakan Bilal Kutlualp ile birlikte Almanya'nın Köln şehrinden Türkiye'ye gelen futbolcuları, Atatürk Havalimanı'nda yaklaşık bine yakın Fenerbahçeli taraftar coşkuyla karşıladı. Uzun süre havalimanında futbolcuları bekleyen ve tezahüratlar yapan taraftarlar, iki futbolcuya da sevgi gösterilerinde bulundu. Alex, gümrük sahasından çıkışıyla birlikte bir medya ordusu tarafından kuşatılırken, futbolcunun 3 yıldızlı bir Fenerbahçe şapkası ve sarı-lacivert atkı taktığı görüldü. Alex'in aracına gidişine kadar izdiham yaşanırken, bu sırada taraftarlarla güvenlik güçleri arasında tartışmalar yaşandı. Güvenlik güçleri ve Fenerbahçe Kulübü'nün getirdiği özel güvenlik birimleri kalabalığı güçlükle açarak, futbolcuları, havalimanında kendilerini karşılamaya gelen yönetici İlhan Ekşioğlu'nun arabasına bindirdiler. 
     Galatasaray ve Beşiktaş'a göndermeler yapan sarı-lacivertli taraftarlar, bu sırada, ''Kıskananlar çatlasın'' diye tempo tuttular. 
     
     ÖZEL UYGULAMA İSTEĞİ KABUL EDİLMEDİ 

     Yönetici Kutlualp'in, geliş sırasında pasaport kontrolü yapılan bölüme girmeden kontrollerin yapılması isteği, Atatürk Havalimanı Emniyet Amirliği tarafından kabul edilmedi. 
     Futbolcularla birlikte pasaportlarını verip kontrol bölümlerine girmeden başka bir odaya giden Kutlualp, emniyet yetkililerine, ''15 saatlik yoldan geliyoruz, yorgunuz, dinlenelim'' dedi. Ancak, bu talep havalimanı emniyet amirliği tarafından kabul edilmeyince, Kutlualp, Alex ve Önder pasaport kuyruğuna girmek zorunda kaldılar. 
     Kutlualp ve futbolcular, kontrollerin tamamlanmasının ardından havaalanındaki başka bir odada bir süre dinlendikten sonra, güvenlik koridorunun oluşturulmasının ardından dışarı çıktı. 

     
</TEXT>
</DOC>
