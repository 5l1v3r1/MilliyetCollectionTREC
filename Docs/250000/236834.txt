<DOC>
<DOCNO> 236834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun16.html </URL>
<DATE> 2004/05/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
'Türkiye'yi giriş salonunda bekletmek tokat gibi olur' 
</HEADLINE>
<TEXT>

     İngiltere'nin Avrupa Bakanı Denis McShane, AB'nin Türkiye'yi reddetmesinin ağır sonuçlar doğuracak bir karar olacağını belirterek, "İstanbul uygarlığımızın beşiği, Türkiye için giriş salonundaki ikinci sınıf bir üyelik, yüzüne tokat atmak gibi olur" dedi. 
     
     GİRİŞ SALONU OLMAZ 
     Denis McShane, Alman Frankfurter Allgemeine gazetesinin Türkiye'nin AB üyeliğine ilişkin sorularını yanıtladı. AB'ye katılan on üyeden sonra birliğin genişlemenin sonsuza değin sürüp sürmeyeceğine ilişkin bir soruya McShane, "Herşeyden önce Türkiye şu anda Balkanlar'ın eşiğinde bulunuyor. Bunu reddetmek ağır sonuçlar doğuracak bir karar olur. 
     Demokrasinin İslami çeşitlemesinin, Hristiyanlar gibi Avrupa'da yerini aramasından son derece memnunum. İstanbul, eski Konstantinopolis, uygarlığımızın beşiğidir. Türkler Egeli bir ulustur. Bu nedenle bekleme salonundaki ikinci sınıf bir üyelik yüzüne tokat atmak gibi olur" dedi. 
     
     ZANA İLE DAYANIŞMA 
     Türkiye'nin atması gereken adımlar konusunda cezaevindeki Leyla Zana'yı örnek gösteren McShane, Zana ile açıkça dayanışma içine girilmesi gerektiğini savundu. Denis McShane, "Türkiye'nin AB yolculuğu uzun yıllar alacak. 
     Örneğin önce Leyla Zana'nın salıverilmiş olması gerek" dedi. 
     
     KİMLİK ARTIK DİNLE TANIMLANAMAZ 
     "Bir İslam ülkesi, bizim Hristiyan değerleriyle biçimlenmiş değerlerimizle uyuşabilir mi " biçimindeki soruya McShane, "Avrupa'da dine kişisel olarak çok saygı duyuyorum. Ancak Avrupa'da birbirimizi dini düşmanlığa göre tanımladığımız dönemler geride kaldı" karşılığını verdi. 
     Avrupa'da bugün 15 milyon Müslümanın yaşadığını, seçmen olarak geniş haklara sahip olduklarını anlatan McShane, "Benim bölgem Kuzey Rotherham'da da güçlü bir Müslüman nüfus var. Şayet kimliklerimizin bugün de geçmişteki 30 yıl savaşlarında olduğu gibi sadece dini inanıştan kaynaklanmasını istiyorsak yani, 21'inci yüzyıl, 18'inci yüzyıla geri alınacaksa bu bir trajedi olur" dedi. 
     
     "AVRUPA ATLANTİK'TEN URALLARA" 
     Avrupa'nın sınırlarının nerede bittiği yolundaki soruya ise McShane, General De Gaulle'nin "Avrupa, Atlantik'ten Urallar'a kadar uzanır" tanımıyla yanıt verdi. Denis McShane Balkan ülkeleri ve Türkiye'nin AB'ye katılımının bir başarı olacağını kaydederken, "O zaman, belki 20 yıl sonra sorular sorulmaya devam edecek. O zaman da pekçok şey olabilir. 
     Neden bizim açık liberal toplumlarımız Magrip ya da Mısır'dan ilham almasın Ancak bu sorular bizim tarafımızdan değil, çocuklarımız belki de torunlarımız tarafından yanıtlanacak" diye konuştu. 
     
</TEXT>
</DOC>
