<DOC>
<DOCNO> 238824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonsiy14.html </URL>
<DATE> 2004/05/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan'dan YÖK mesajı Adımlarda zorlanacağız ama atacağız 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan, TMM Genel Kurulu'nda görüşülmeyi .ekleyen ve çeşitli kesimlerden sert tepki alan Yök Yasası taslağını geri çekmeyecekleri mesajı verdi. Erdoğan "Bilgi toplumuna geçiş için gerekli reformları yapmak kolay değil. Bu adımlarda zorlanacağız ama atacağız. Bunun içingerekli güçlü liderlik ve siyasi kararlılık bizde var" dedi. 
     ODTÜ Kültür ve Kongre Merkezi'nde düzenlenen 2. Bilişim Şurası'nda konuşan Erdoğan, Japonya ziyareti sırasında söylediği "Meslek liseleriyle ilgili derdim, Türkiye'yi bilgisayar teknolojisinde bir numaraya çıkarmak" sözlerine atıfta bulunarak, bilişim ve teknoloji yarışında Türkiye'nin geri kaldığını, çok sayıda meslek yüksekokulu kurarak bilişim çalışanları yetiştireceklerini kaydetti. Bilgisayar okur yazarlığı derslerini temel eğitimin parçası haline getirmeyi ve 10 yılda 500 bin kişilik bilişim işgücü yaratmayı hedeflediklerini vurgulayan Erdoğan sözlerini şöyle sürdürdü 
     
     AB için gerekli 
     "Bilgi toplumu olma yolunda yapılacak reformlar, düzenleme ve iyileştirmeler AB yolunda da kilometre taşıdır. Türkiye AB'ye üye olmasıyla, fizik gücünü değil, beyin gücünü de bu ülkelere gönderecektir. Adımlarımızın sıklaşacağından kimsenin şüphesi olmasın. Bilgi toplumu olma hedefi boynumuzun borcudur." Şura Düzenleme Kurulu Başkanı Emrehan Halıcı da, Başbakan Yardımcısı Abdüllatif Şener, Milli Eğitim Bakanı Hüseyin Çelik ile Sanayi ve Ticaret Bakanı Ali Coşkun'un katıldığı toplantının başında hükümete tasarıyla ilgili uyarıda bulundu. Tasarının toplumsal mutabakat sağlanarak yapılması gerektiğini belirten Halıcı, "Toplumsal gerginliklere yol açılmamasının önemini burada hatırlatmak isterim" diye konuştu. 
     
</TEXT>
</DOC>
