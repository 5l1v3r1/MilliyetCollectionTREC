<DOC>
<DOCNO> 224752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun35.html </URL>
<DATE> 2004/03/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
UBP'den 'devletimize ve haklarımıza sahip çıkalım' yürüyüşü 
</HEADLINE>
<TEXT>

     KKTC'de anamuhalefet Ulusal Birlik Partisi UBP Genel Başkanı Derviş Eroğlu, kendi geleceklerini başkalarına emanet etmeme kararlılığında olduklarını belirterek, Annan planının Kıbrıs Türküne Kıbrıs'ta yaşama hakkı bırakmayan bir plan olduğunu söyledi. 
     UBP tarafından düzenlenen ''Devletimize ve Haklarımıza Sahip Çıkalım'' yürüyüşü bugün yapıldı. 
     UBP Gazimağusa, Girne, İskele ve Güzelyurt ilçe teşkilatlarından temsili heyetlerin katıldığı yürüyüş, Lefkoşa'da UBP Genel Merkezi önünde sona erdi. UBP milletvekilleri, belediye başkanları ve ilçe başkanları tarafından imzalanan bir bildiri, Türkiye'nin Lefkoşa Büyükelçisi Hayati Güven'e iletilmek üzere, UBP Genel Başkanı Derviş Eroğlu'na verildi. 
     Bildiride, UBP'nin, ''baskılar kimden gelirse gelsin direneceği, devlete ve haklara sahip çıkmakta kararlı olduğu'' kaydedildi. 
     ''Kıbrıs'ta yalnız ve ancak bugün varolan gerçeklere dayalı ve KKTC'yi temel alan bir anlaşmanın adil ve yaşayabilir olacağı görüşündeyiz'' ifadesine yer verilen açıklamada, UBP'nin bugünkü şekliyle Annan planına onay vermeyeceği vurgulandı. 
     Bildiride, ''UBP olarak Anavatan Türkiye'den beklentimiz, gerek Kıbrıs Türk halkını, gerekse Anavatan Türkiye'yi büyük sıkıntılara sokacak bu plana boyun eğmemesi, KKTC devletinin varlığını ve sınırlarını korumak için kararlı davranmasıdır'' denildi. 
     UBP Genel Başkanı Derviş Eroğlu da kalabalığa hitaben yaptığı konuşmada, ''Sembolik olarak yapılan eylemin amacının, Kıbrıs Türkünün sesini dünyaya duyurmak ve Kıbrıs Türkünü adada Rumun insafında yaşatma kararlığı içinde olanlara 'hayır' cevabını vermek olduğunu'' söyledi. 
     ''Başkalarının hazırladığı planlar ve emrivakilerle hazırlanan anlaşmalarla bugün dünyada olanların görüldüğünü, Kosova ve Filistin'de yaşananların ortada olduğunu'' kaydeden Eroğlu, ''ABD'nin karıştığı ülkelerdeki kargaşayı, akan gözyaşlarını ve kanları televizyon ekranlarında izliyorsunuz'' dedi. 
     ''Biz kendi geleceğimizi başkalarına emanet etmeme kararlılığındayız. Geleceğimiz bizim elimizdedir'' diyen Eroğlu, Annan planının Kıbrıs Türküne Kıbrıs'ta yaşama hakkı bırakmayan bir plan olduğunu söyledi. 
     ''Bugünlere gelmenin, devlet olmanın kolay olmadığını'' ifade eden Eroğlu, ''Şimdi, bu özgürlüğümüzü, devletimizi, vatanımızı elimizden almak isteyenlere 'hayır' deme günüdür'' diye konuştu. 
     
</TEXT>
</DOC>
