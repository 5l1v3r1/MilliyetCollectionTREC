<DOC>
<DOCNO> 227215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko26.html </URL>
<DATE> 2004/03/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
TESEV'in araştırması... Güven sıralamasında politikacılar sonuncu... 
</HEADLINE>
<TEXT>

     Türkiye Ekonomik ve Sosyal Etüdler Vakfı TESEV tarafından gerçekleştirilen ''Türkiye'de Yerel ve Merkezi Yönetimlerde Hizmetlerden Tatmin, Patronaj İlişkileri ve Reform Araştırması'', vatandaşlar arasında, hükümetten memnuniyetten ekonomik beklentilere kadar birçok alanda yüksek düzeyde bir iyimserlik yaşandığını ortaya koydu. 
     Boğaziçi Üniversitesi Öğretim Üyesi Prof. Dr. Fikret Adaman, İstanbul Bilgi Üniversitesi Öğretim Üyesi Prof. Dr. Burhan Şenatalar ve Sabancı Üniversitesi Öğretim Üyesi Doç. Dr. Ali Çarkoğlu'nun hazırladığı araştırma kapsamında, 20 il merkezi ve bağlı ilçelerinde, 18 yaş ve üzerinde toplam bin 220 kişiyle görüşüldü. 
     Saha çalışması 17 Şubat ile 3 Mart tarihleri arasında gerçekleştirilen araştırma, TESEV'in 2000 yılında başlattığı Türkiye'de yolsuzluk araştırma dizisinin 3. ayağını oluşturuyor. 
     Araştırmanın sonuçları, yarın, Ankara'da İçişleri Bakanı Abdülkadir Aksu'nun da katılacağı bir toplantı ile değerlendirilecek. 
     TESEV İcra Kurulu Başkanı Can Paker tarafından ana hatları açıklanan araştırmada, Türkiye'nin çözülmesi gereken en önemli sorunu sıralamasında, 2000 yılında yüzde 34 ile önde gelen enflasyon ve hayat pahalılığı, 2004'de yüzde 21 ile ikinciliğe geriledi. Yüzde 26'dan yüzde 37'ye çıkan işsizlik ise ilk sırayı aldı. 
     Rüşvet ve yolsuzluk yüzde 14'den yüzde 10'a gerilerken, diğer sorunlar ekonomik istikrarsızlık, kriz, eğitim, sağlık sosyal güvenlik, ahlaki yozlaşma, demokrasi fikir özgürlüğü, AB ile ilişkiler ve Kıbrıs'taki gelişmeler şeklinde sıralandı. 
     2000'de yüzde 6'lık pay alan PKK Güneydoğu sorununun, son araştırmada sorun olarak yüzdesel değer bulmaması dikkat çekti. 
     
     SİLAHLI KUVVETLER EN GÜVENİLEN KURUM 

     2004 yılı itibariyle kurumlara duyulan güvenin de ele alındığı araştırmada, 10 üzerinden yapılan değerlendirmede Silahlı Kuvvetler, 2000 yılındaki 7.70 puanlık birinciliğini, bu yıl 8.2 puana yükselterek sürdürdü. 
     Güven sıralaması, ilk orta öğretim kurumları, üniversiteler, valiler, mahkemeler hukuk sistemi, merkezi yönetim hükümet, polis, TBMM, muhtarlar, belediyeler yerel yönetimler, gazeteler sendikalar, TV kanalları şeklinde sıralanırken, siyasi partiler 3.8 puan ve politikacılar 3.4 puan ile son iki sırayı oluşturdu. 
     Bu dönemde sıralamaya giren tüm kurumlara duyulan güvendeki artış dikkat çekerken, güven derecesi, merkezi yönetim hükümette 3.9'dan 6.1'e, TBMM'de 3.2'den 6.1'e, mahkemeler hukuk sisteminde 5'den 6.4'e, siyasi partilerde yüzde 2.1'den yüzde 3.8'e yükseldi. 
     
     HÜKÜMETTEN MEMNUNİYET DE YÜKSELDİ 

     Araştırmanın 1999-2004 döneminin karşılaştırıldığı genel memnuniyet bölümünde, merkezi yönetim hükümetten memnunluk oranı 2.8'den, Ali Çarkoğlu'nun ''sınıf geçme'' olarak nitelediği 5.8'e yükseldi. 
     Yerel yönetimden memnuniyet düşük oranlı da olsa 5.1'den 5.3'e çıktı. 
     2000-2004 döneminde merkezi hizmet kurumlarının hizmet memnuniyetin ölçüldüğü bölümde Silahlı Kuvvetler, 7.5'den 8'e yükselen puanla yine ilk sırayı aldı. 
     Memnuniyet derecelerine göre diğer kurumlar ilk orta öğretim, hukuk sistemi, polis, trafik polisi, tapu daireleri, devlet hastaneleri maliye vergi daireleri ve gümrük olarak sıralanırken, 2000 yılına göre tümünde görülen yükselme dikkat çekti. 
     Yerel hizmetlerden memnuniyet sıralamasında ise itfaiye ve su işleri ilk iki sırayı paylaştı. 1999 yılına göre çöp toplama, sokakların aydınlatılması ve sokakların temizliği hizmetlerinde memnuniyetin azaldığı ortaya çıktı. Bu bölümde sonda yer alan inşaatların denetimi konusunda 2.8'lik puanın 4.3'e yükseldiği de göze çarpan sonuçlar arasında yer aldı. 
     
     ''GAYRET ARTTI'' İZLENİMİ VAR 

     Araştırmada, vatandaşların sorunlarını çözmek için gösterilen gayretin araştırıldığı bölümde, merkezi yönetimin puanı 1999'a göre yaklaşık iki kat artarak 10 üzerinden 5.4 aldı, belediyelerde ise az bir artış ile 5'e yükseldi. 
     Hizmet götürülen vatandaşlara ne derece eşit ve hakça davranıldığına ilişkin değerlendirmede de merkezi yönetim yine iki kata yakın artışla 5.2, puan aldı. Belediyelerin puanı da 4.6'ya yükseldi. 
     Araştırmada, ''Kaynakların verimli kullanılması ve alınan kararların vatandaşların çıkarlarını ne derece yansıttığı'' değerlendirmelerinde de merkezi yönetim ve belediyelerin puanları 1999'a göre önemli artışlar yaşadı. 
     
     EKONOMİK BAKIŞTA DA İYİMSERLİK 

     Araştırmadaki ekonomik durum değerlendirmelerinde, geçmiş 1 yıllık ekonomi politikalarının ailenin ekonomik durumuna etkisi de soruldu. 
     1999'da yüzde 3, 2000'de yüzde 4 orana sahip olan ''İyi bir etki yaptı'' görüşü, yüzde 21'e çıktı. ''Pek bir etkisi olmadı'' diyenlerin 1999'da yüzde 28, 2000'de yüzde 45 olan oranı ise bu yıl yüzde 66'ya yükseldi. 
     1999'da yüzde 69, 2000'de yüzde 51 olarak çıkan ''Kötü bir etkisi oldu'' değerlendirmesi ise yüzde 13'e geriledi. 
     ''Ailenin içinde bulunduğu ekonomik durum önümüzdeki 1 yıl içinde nasıl bir gelişme gösterecek '' sorusuna verilen yanıtlar içinde ''Çok daha iyi'' yanıtı yüzde 1.5 düzeyinden yüzde 14'e ulaşırken, ''Biraz daha iyi'' yanıtı yüzde 41 ile en yüksek orana sahip oldu. 
     2000'de yüzde 38.7 olan ''Hemen hemen aynı'' cevabı yüzde 26'ya 1999'da yüzde 37.9 olan ''Biraz daha kötü'' cevabı yüzde 12'ye, 1999'da yüzde 17.1 olan ''Çok daha kötü'' cevabı yüzde 5'e geriledi. 
     Araştırmada ''Türkiye'nin içinde bulunduğu ekonomik durum önümüzdeki 3 yıl içinde nasıl bir gelişme gösterecek '' sorusuna verilen yanıtlarda da iyimserlik ön plana çıktı. 
     1999'da yüzde 1.5 olan ''Çok daha iyi olacak'' değerlendirmesi bu yıl yüzde 17'ye, yüzde 14.8 olan ''Biraz daha iyi olacak'' değerlendirmesi yüzde 46'ya çıkarken, ''Aynı olacak'' görüşü yüzde 21.6'dan yüzde 20'ye, ''Biraz daha kötü olacak'' görüşü yüzde 35.5'den yüzde 9'a, ''Çok daha kötü olacak'' görüşü yüzde 25.2'den yüzde 5'e düştü. 
     
     "HEDİYE" ALMA YÖNTEMİ AZALDI 

     Araştırmada, hizmetlerde eşit muamele görüldüğü izleniminin arttığı gözlenirken, iş yaptırmak için ilgiliye ''hediye'' alma yönteminde azalma kaydedildi. 
     Araştırmaya göre, ''Devletin denetimi artırılmalı'' diyenlerin oranı, yöneltildiği kurumlar dikkate alındığında, vergi daireleri için yüzde 49.1, trafik polisleri için yüzde 48.4, trafik dışındaki polisler için yüzde 47.6, mahkemeler hukuk sistemi için yüzde 40, devlet hastaneleri için yüzde 36.9, ilk-orta öğretim kurumları için yüzde 36.1, yerel yönetimler için yüzde 28 olarak belirlendi. 
     Öneriler arasında halkın hesap sorabileceği düzenlemelere gidilmesi isteği de önemli bir yer tutarken, ''kaynaklar ve hizmet kapasitesi artırılmalı, personelin maaşı yükseltilmeli, bürokratik formaliteler azaltılmalı ve siyasetçilerin müdahaleleri önlenmeli'' istekleri de sıralandı. 
     
     EŞİT MUAMELE İZLENİMİ GELİŞİYOR 

     Araştırmanın ''Patronaj İlişkileri'' bölümünde, ''Merkezi yönetim uygulamakta olduğu ekonomi politikalarında şirketlere ne derece eşit muamele yapıyor '' soruna verilen yanıtlar, 1-10 arasında gösterilen ''hiç eşit davranılmıyor ile tamamen eşit davranılıyor'' puanlamasında, 1999'daki 2.6'lık dereceyi, bu yıl 4.7'ye yükseltti. 
     ''Merkezi yönetim okul açarken ya da varolanlara yeni yatırımlar yaparken kimi ilçe ve şehirleri ileride oy kazanmak amacıyla kayırıyor mu, yoksa bu yatırımları ihtiyaçlar çerçevesinde mi belirliyor'' sorusunun yanıtları da aynı dönemde olumlu bakış açısını yansıtan biçimde 3'den 4.8'lik puana çıktı. 
     ''Emniyet teşkilatı polis kuvvetleriyle güvenlik hizmeti verirken, herkese ne ölçüde eşit bir muamele yapıyor '' sorusuna verilen yanıtlar da aynı dönemde 3.7'den 4.9 puana ulaştı. 
     Vergi açıranlara eşit yaptırım uygulanıp uygulanmadığının değerlendirildiği bölümde, 1999'daki 2.2'lik olumsuz görüş, daha eşit uygulama görüldüğü yönünde değişerek, bu yıl 4.6'ya yükseldi. 
     ''Merkezi yönetim otoyol, baraj gibi büyük ihalelerde bazı şirketleri siyasi ve maddi çıkar karşılığında kayırıyor mu, yoksa içlerinde en iyi teklifi veren mi projeyi alıyor sorusuna verilen yanıtlar da ''bütün projelerin verilişi esnasında şirketler kayrılıyor'' değerlendirmesine yakın olan 2.6'lık puandan, 4.5'lik daha olumlu düzeye çıktı. 
     Belediyelerdeki ihalelerde kayırma, zabıta hizmetleri gibi konularda da daha olumlu izlenimler alınırken, çöp toplama için eşit muamele yapılıp yapılmadığının sorulduğu değerlendirmede, 5.8'lik puanın 5.2'ye düşmesi dikkat çekti. 
     Merkezi yönetimde iş yaptırmak için ilgili birimdeki hemşehri, akraba ve arkadaştan alınan yardım 5.3 puanla ilk sırayı korurken, belediyelerdeki bir işin yapılması konusunda da bu grubun daha fazla yardımcı olacağı görüşü ağırlık taşıyor. 
     
     İŞ YAPTIRMAK İÇİN ''HEDİYE'' YOLU AZALDI 

     Araştırmada ''Hangisi merkezi yönetimlerde iş yaptırmak için en geçerli yoldur '' sorusuna verilen yanıtlar arasında 2000'de yüzde 26'lık orana sahip bulunan ''İlgiliye bir hediye almak ve yapabileceğiniz bir şey olup olmadığını sormak'' yöntemi, yüzde 9'a geriledi. 
     Buna karşın, yüzde 27 olan ''ilgiliye işinizi yaptırmak için gerekli tüm bilgileri vermek'' yanıtı, normal yollarla iş yaptırma beklentisinin yükselmesi olarak görülen, yüzde 64'e yükseldi. 
     Bu alanda, yerel yönetimlerde de benzer sonuçlar alındı. 
     Kurumlarda işe girmek isteyenlerin başvurularının nasıl değerlendirildiğine yönelik yanıtlarda, tamamen torpil ve kayırmaya dayalı yaklaşımlar olduğu görüşü en fazla belediyeler için öne çıkarken, tamamen bilgi ve tecrübeye dayalı yaklaşımlar bulunduğu görüşünü dile getirenlerin oranlarında da yükselmeler belirlendi. 
     
     REFORM TALEPLERİ YUMUŞADI 

     Toplumsal düzende reforma bakışın ele alındığı bölümde 2000 yılında yüzde 41'lik oya sahip bulunan ''Toplumsal düzenimiz kısa sürede büyük bir değişiklikle şekillendirilmeli'' görüşü, yüzde 29'a düştü. 
     ''Toplumsal düzenimiz yapılacak reformlarla yavaş yavaş şekillendirilmeli'' görüşü yüzde 47'den yüzde 53'e yükselirken, ''Toplumsal düzenimiz her türlü değişiklik girişimine karşı korunmalı'' fikri yüzde 12'den yüzde 16'ya çıktı. 
     Reform istekleri, merkezi hükümet için 1999-2004 döneminde yüzde 91'den yüzde 69'a düşerken, belediyeler için de yüzde 80'den yüzde 73'e indi. 
     Bu arada, adalet, polis ve sağlık hizmetleri alanında görevin merkezi yönetimde kalması gerektiğine inananların oranı yüzde 50'nin üzerinde çıktı. 
     Araştırmaya katılanların yüzde 51'i seçilmiş valiye ''hayır'', yüzde 44'ü de ''evet'' yanıtı verdi. Araştırmada, ''Büyükşehir belediyelerine vergi konma yetkisi tanınmalı mı '' sorusuna da yüzde 60 oranında ''Hayır'' yanıtı çıktı. 
     Yerel yöneticilerin tanınma oranlarının ele alındığı araştırmada, çok iyi tanınma oranı muhtarlar için yüzde 27, ilçe belediye başkanları için yüzde 22, büyükşehir belediye başkanları için yüzde 5 olarak belirlendi. 
     Büyükşehir belediye başkanları konusunda ''Adını biliyorum, başka bilgim yok'' diyenlerin oranı yüzde 55 oldu. 
     
     YEREL YÖNETİCİLERDE DİNİ BÜTÜN OLMASI ÖZELLİĞİ 

     Yerel yöneticilerde aranan özellikler sıralamasında muhtarlar ve belediye başkanlarında eğitim ilk sırayı aldı. 
     Belediye başkanları için aranan özellikler arasında 10 üzerinden 9.1 puanla eğitim birinci olurken, sorunları ilgili makamlara ulaştırabilmesi, gerektiğinde ulaşılır olması, güleryüz, merkezi hükümet ile iyi ilişkide olması, kent sakinlerini iyi tanıması gibi özelliklerin ardından, ''Dini bütün olması'' özelliğinin de arandığı belirlendi. 
     Belediye başkanları, yaşanan bölgedeki sorunları çözmede önde gelenler arasında yüzde 40'lık oranla ilk sırayı alırken, muhtarlar yüzde 22'lik, merkezi yönetim yüzde 11'lik orana sahip oldu. 
     Merkezi yönetimin oranı 1999'a göre 7 puanlık artış gösterdi. Belediye meclisi bu değerlendirmede yüzde 6'dan yüzde 5'e düşerken, din büyükleri unsuru yüzde 1'den yüzde 2'ye yükseldi. 
     
     ''SEÇMENİN GÖZLÜĞÜ DEĞİŞİYOR'' 

     Araştırmada ortaya çıkan iyimserliğin derecesi, TESEV ile araştırmayı hazırlayan öğretim üyelerini de şaşırttı. 
     TESEV İcra Kurulu Başkanı Can Paker, yaptığı değerlendirmede Türk halkının geleceğe referanslı bir bakış açısı bulunduğunu ifade ederek, ''Bu bakış açısı, bugünkü sorunları bastırıyor'' dedi. 
     İstanbul Bilgi Üniversitesi Öğretim Üyesi Prof. Dr. Burhan Şenatalar da yaşanan çok güçlü iyimserliğe dikkat çekti. 
     Prof. Dr. Şenatalar, ''Eğer Trafik kazaları azaldı mı diye sorsak herhalde azaldı denecekti. O derece abartılı bir iyimserlik var. Olay şu, halk, 2002 seçimiyle yeni bir dönem başladığını, yönetim krizinden çıkıldığını düşünüyor. Seçmenin gözlüğü değişiyor. Bildiği, bilmediği her şey için yüksek puan veriyor'' dedi. 
     Sabancı Üniversitesi Öğretim Üyesi Doç. Dr. Ali Çarkoğlu, araştırmaya ilişkin yorumunda, iyimser beklentilerin bu kadar yüksek çıkmasını beklemediğini vurgulayarak, ''İyimserlik dozu benim beklentilerimin de üzerinde '' diye konuştu. 
     
</TEXT>
</DOC>
