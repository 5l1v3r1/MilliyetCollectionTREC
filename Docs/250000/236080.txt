<DOC>
<DOCNO> 236080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/axspo01.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafası iyice karıştı 
</HEADLINE>
<TEXT>


Beşiktaş'ta görevine devam etmesi yönündeki müthiş baskılar Serdar Bilgili'yi kararını gözden geçirmeye itti. Ada tatilini uzatan Başkan, gelişmeleri yakından takip ediyor 

ORHAN YILDIRIM 


İlk öfkesi geçti 
FENERBAHÇE derbisinde yapılan küfürlü protestolar nedeniyle görevden ayrılan Beşiktaş Başkanı Serdar Bilgili, Divan Kurulu'nun "dön" çağrısı üzerine ne yapacağını şaşırdı. Hafta başında kararını açıklayıp, İngiltere'ye uçan Bilgili'nin, dönüşünü pazara ertelediği ve bir süre daha gelişmeleri Ada'dan izlemeyi tercih ettiği bildirildi. Ancak camiadan ve spor kamuoyundan gelen baskılar nedeniyle ilk öfkesinin geçtiği öğrenildi. 

Ailesine danışacak 
ÖZELLİKLE duayenlerin altına imza attığı deklarasyonun yayınlanmasının Beşiktaş Başkanı'nın bir hayli etkilediği ifade edildi. Bilgili'nin İstanbul'a döner dönmez, bu konu hakkında ailesiyle bir görüşme yapacağı öğrenildi. Yönetim kurulu üyeleri, Serdar Bilgili'nin kesin kararını verdiğini ve dönmesinin imkansız olduğunu belirtmesine rağmen, yakın çevresi umutlu konuşuyor. Bilgili ise şimdilik bu konuda yorum yapmamayı tercih ediyor. 

Kararını bekliyorlar 
BAŞKAN adaylığı için isimleri ön plana çıkan eski yöneticiler Yıldırım Demirören ve Fikret Orman beklemeye geçti. Demirören, "Serdar başkanla İstanbul'a dönüşte konuşacağım. Biz 6 yaşından beri arkadaşız. Duruma göre gereken yapılır" dedi. Fikret Orman ise, "Elbette kamuoyunun talepleri doğrultusunda Beşiktaş için elimizi taşın altına sokarız" açıklamasını yaptı. İkili dün gece biraraya gelerek durum değerlendirmesi yaptı. 

"Onurlu başkan bizi bırakma" 

SÜPER Lig'de şampiyonluk yarışından iyice uzaklaşan Beşiktaş dün geldiği Adana deplasmanında yüz kişilik bir taraftar topluluğu tarafından karşıladı. Siyah - Beyazlı taraftarlar "Onurlu başkan geri dön" pankartı açarken uzun süre Serdar Bilgili lehinde tezahüratta bulundular, Teknik Direktör Lucescu'ya da çiçek verdiler. Öte yandan Fenerbahçe maçında başkana küfredenler tespit edildi. Bu kişilerin mahkemeye verilecekleri üye olanların ayrıca kulübün Disiplin Kurulu'na sevkedilecekleri belirtildi. 

S.O.S veriyor 

BEŞİKTAŞ, İstanbul dışında yaptığı son altı maçta da galibiyet yüzü göremedi. Siyah - Beyazlılar, son üç puanı 19. haftada, 1 Şubat 2004'te Bursa'yı 1-0 yenerek aldı. 28. haftada Galatasaray'ı 2-1 yendiği maçın ardından yaptığı son üç karşılaşmada da gülemeyen Kartal'ın savunması ikinci yarıda çöktü. Ligde oynanan son 9 maçta da kalesinde gol gören Beşiktaş, toplam 20 kez meşin yuvarlağı filelerinden çıkardı, sadece 18 gol attı. 

Kartal kilit vurdu 

DERBİDE kötü tezahürat yapmakla suçlanan gruplardan Siyah Beyaz Derneği, faaliyetlerine son verme kararı aldı. Başkan Adem Akçay, "Dernek olarak bugünden itibaren tüm faaliyetlerimizi durdurduk. Numaralı tribünün çoğu yerinden münferit olarak yapılan ahlaksızlığın derneğimize mal edilmeye çalışıldığını görmek bizleri derinden üzdü" dedi. Öte yandan Türkiye'nin değişik yerlerindeki dernek başkanları bugün Adana'da ortak açıklamada bulunacak. 


</TEXT>
</DOC>
