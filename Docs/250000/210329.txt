<DOC>
<DOCNO> 210329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yazar/tamer.html </URL>
<DATE> 2004/01/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
CEO'ların korkulu rüyası hiper rekabet 
</HEADLINE>
<TEXT>

   DAVOS İsviçre 
   Davos ahalisi terörün etkisiyle İslam üzerine kafa yoruyor 
   
   Dünya Ekonomik Forumu DEF için her yıl Davos'ta bir araya gelen zengin dünyanın seçkinleri, terörizm "sayesinde " bu yıl ilk günden Müslümanlık üzerine kafa yormaya başladılar. Arap Rönesansı başlıklı bir oturum bile koymuşlar. Müslümanların dünyada kendilerini yeniden tanımlama arayışı içinde olduklarına dikkat çekildikten sonra "Bu arayışa bizim herhangi bir müdahale ya da telkinimiz kesinlikle olmayacak" vurgusu özellikle yapılıyor. 
   Türkiye, bu yıl Davos oturumlarının en gözde ülkelerinden biri. Ama sadece Müslüman kimliği, ya da demokrasiyle yönetilen Müslüman ülke olarak İslam dünyasına örnek olabileceği için değil. Kıbrıs sorunundan AB üyeliğine, ekonomik krizin başarıyla aşılmasından AKP hükümetinin değişik etnik gruplara karşı tansiyonu düşürücü politikasına kadar Türkiye, geniş bir yelpazede gündemde. 
   Ekonominin eski kaptanı Kemal Derviş, kendi döneminde krizi aşmada uygulanan başarılı politikayı 2 ayrı oturumda anlatacak. Başbakan Erdoğan'ın sağ kolu Cüneyt Zapsu, "ABD'nin yeni başkanına 5 soru" başlıklı ilginç oturumun beş konuşmacısından biri. 
   
   Hiper rekabet korkusu 
   Terör, Müslümanlık, Amerika ve güvenliğin yanı sıra her yıl olduğu gibi bu yıl da ekonomi ve iş dünyasındaki son gelişmeler, Davos'un ağırlıklı gündem maddeleri arasında yer alıyor. PricewaterhouseCoopers PwC , DEF için 7 yıldır Küresel CEO Araştırması yapıyor. Dünyanın önde gelen 1400 CEO'su ile yüz yüze sohbetlere ya da detaylı telefon görüşmelerine dayanan araştırmanın sonuçları dün Davos'ta açıklandı. Görüşülen CEO'ların 454'ü Avrupalı, 192'si Kuzey Amerika'dan, 95'i Kanada, 36'sı Meksika, 258'i Güney Amerika, 319'u Asya Pasifik, 50'si de Afrika'dan. 
   1400 CEO'nun yönettikleri firmaların 33'ünün cirosu 1 milyar doların üzerinde, 14'ü 500 milyon - 1 milyar dolar aralığında, 45'i ise 500 milyon doların altında. PwC'nin araştırmasına katılan 1400 CEO'dan 244'ü finansal hizmetler, 173'ü teknoloji ve medya, 974'ü de tüketim ve sanayi malı üretim, dağıtım ya da perakende sektöründe. 
   Ve dünya ekonomisinde senkronize bir canlanmanın başladığı, umutların yeşerdiği bu ortamda CEO'ların en büyük k busu hiper rekabet. 
   
   Kriz geçirmez şirket 
   Araştırmaya katılanların büyük bölümü, yönettikleri şirketlerde verimliliği artırmış. 2003'teki performanslarından memnunlar. Gelecekteki krizlere karşı dayanıklı, hatta kriz geçirmez şirket su geçirmez saat gibi olma yolunda kalıcı adımlar atmışlar. Yine de rekabetin daha da sertleşecek olması uykularını kaçırıyor. 
   Bu arada "kol kırılır yen içinde kalır" misali geçmişin aksine, olumsuz gelecek senaryolarını kamuoyuyla paylaşmak yerine kendilerine saklıyorlar. Çünkü beklentilerin, piyasanın yönünü değiştiren baş etkenlerden biri olduğunu artık gayet iyi öğrendiler. Beklentiler olumluyken, gelecekle ilgili endişelerden hiç bahsetmemek en iyisi diye düşünüyorlar. 
   
      
   
</TEXT>
</DOC>
