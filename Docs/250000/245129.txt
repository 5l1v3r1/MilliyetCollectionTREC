<DOC>
<DOCNO> 245129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas12.html </URL>
<DATE> 2004/06/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Akciğer kanseri olup da sigara içenlerin tedavi edilmemesi gündemde" 
</HEADLINE>
<TEXT>

     ABD'de, sigara içmeye devam eden akciğer kanseri hastalarının tedavilerinin başlatılmadığı bildirildi. 
     Ege Üniversitesi EÜ Tıp Fakültesi Onkoloji Bilim Dalı Başkanı ve Akciğer Kanseri Derneği Yönetim Kurulu Üyesi Prof. Dr. Erdem Göker, yaptığı açıklamada, sigara içenlerde akciğer kanserine yakalanma riskinin 30 kat fazla olduğunu belirtti. 
     ABD'de, bu hastalığa yakalanmalarına rağmen sigara içmeyi sürdüren hastaların, doktorlar tarafından tedavilerine başlanmadığını ifade eden Prof. Dr. Göker, ''Bu uygulamanın Türkiye'de de yapılması gündeme gelmekte. Ameliyatla kurtarılacak hastalar, sigara yüzünden bundan yararlanamıyor. Böylece tedavinin hem maddi, hem manevi boyutu artıyor'' dedi. 
     Prof. Dr. Göker, sigara içenlerin, tedaviye karşı daha dirençli hale geldiklerini, özellikle kanserli hücreyi yok etmeyi amaçlayan girişimlerde, bu sürecin çok yavaş ilerlediğini, bazen gerçekleşmediğini belirtti. 
     Bu hastalığa karşı bir ''umursamazlığın'' olduğuna dikkati çeken Prof. Dr. Göker, sigara içenler düzenli kontrol yaptırsalar dahi bulguları normal olmadığından, daima daha ileri safhada müdahale etmek zorunda kaldıklarını kaydetti. 
     
</TEXT>
</DOC>
