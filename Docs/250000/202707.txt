<DOC>
<DOCNO> 202707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun35.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Erdoğan'ın sözlerine yorum Liderler de değişmeli 
</HEADLINE>
<TEXT>

     KKTC Cumhurbaşkanı Rauf Denktaş, sadece siyasetçilerin değil, liderlerin de değişmesi gerektiğini söyledi. 
     Cumhurbaşkanı Denktaş, 14 Aralık seçimlerinin ardından meclise giren dört partinin genel başkanlarıyla görüşmelerinin ardından yaptığı açıklamada, partilere, ulusal hükümet kurulması yönündeki isteğini aktardığını, bu yönde çalışmalarını istediğini belirtti. 
     Denktaş, bir gazetecinin, Başbakan Recep Tayyip Erdoğan'ın dün yaptığı bir konuşmada, KKTC seçim sonuçlarıyla ilgili olarak ''yeni siyasetçilerin ortaya çıkması gerektiği'' yönündeki sözlerini anımsatarak, görüşlerini sorması üzerine, şöyle dedi 
     ''Çok güzel, çok doğru söyledi. Biz de bunu düşünüyoruz. Zannedersem yarı yarıya değişmiş bir meclis vardır. Dikkat ederseniz 'siyasetçiler değişmeli' dedi, 'liderler değişmelidir' demedi. Ama bana sorarsanız liderler de değişmelidir artık. Artık onların da zamanı gelmiştir. Yeter ki omuzlamış oldukları sorumluluk selametle başkasına devredilebilecek bir durum hasıl olsun. O zaman şanla, şerefle herkes çekilir ve görev devam eder.'' Denktaş, bir gazetecinin, ''Ankara'nın görüşme masasına oturmak için biraz aceleci davrandığı'' yönündeki sözlerine karşılık, ''Bizim de ayak sürüklediğimiz yok. Masaya oturulabilecek durum hasıl olursa masaya oturulur, tabiatıyla. Türkiye ile biz temas halindeyiz. Ay sonuna, ümit ederim ki ya biz Ankara'ya gideriz veyahut Ankara bize gelir'' dedi. 
     
     GÖRÜŞMECİLİKTE ISRARCI DEĞİLİM 

     Meclis'e giren 4 parti lideriyle hükümet kurma görüşmeleri sonrasında basın toplantısı düzenleyen KKTC Cumhurbaşkanı Denktaş, şunları söyledi 
     "Demokrasimizin bu kadar şeffaf ve başarılı bir şekilde seçimleri yapabilmesi, halkımızın demokrasiye olan inancını ortaya koymuştur. Ulusal hükümetten kastım, geniş tabanlı bir hükümettir. Bir oyla iki oyla devrilmeyecek 3 partili veya 4 partili olabilir. Güçlü bir hükümet olsun, önümüzdeki mücadelede sağlam bir zemine dayanmış olalım." CTP lideri Talat'ın görüşmecilikin parlamentoya verilmesi konusundaki düşünceleri için ise Denktaş, "Görüşmecilikte ısrarcı değilim, zaten görüşmecileri kontrol edebilecek bir konumdayım. Bunun hukuki zeminini araştırıyorum" dedi. 
     
     TALAT HÜKÜMETİ KURMAYA TALİBİZ 

     KKTC Cumhurbaşkanı Rauf Denktaş, 14 Aralık seçimlerinin ardından meclise giren 4 siyasi partinin liderleriyle görüşmeleri çerçevesinde, Ulusal Birlik Partisi Genel Başkanı ve Başbakan Derviş Eroğlu'nu kabul etti. 
     Denktaş, kabulden önce basına yaptığı kısa açıklamada, halkın siyasi partilerden işbirliği ve çalışma istediğini, partilerin de bu yönde bir uzlaşı için çalışması gerektiğini söyledi. 
     Denktaş, Eroğlu'ndan önce, Cumhuriyetçi Türk Partisi CTP Genel Başkanı Mehmet Ali Talat'ı kabul etmişti. 
     Talat, görüşmeden sonra basına yaptığı açıklamada, Denktaş'a, hükümeti kurma görevine talip olduklarını ilettiklerini söyledi. 
     Çeşitli konularda görüş alışverişinde bulunduklarını ve Kıbrıs konusundaki görüşlerini ortaya koyduklarını belirten Talat, kendi partilerinin dışında hükümeti kurma ihtimali olan başka parti olmadığını belirtti. 
     Talat, hükümeti kurma sorumluluğunu üstlenmeye hazır olduklarını vurguladı ve parti meclisinin, hükümeti kurma konusunda kendisini görevlendirdiğini açıkladı. 
     Gazetecilerin sorularını yanıtlayan Talat, Denktaş ile görüşmesinde, milli bir hükümet kurulması konusunda bir sonuca varılmadığını ifade etti ve ''Dışişleri Bakanı Abdullah Gül'ün de dediği gibi, Kıbrıs sorununu 1 Mayıs 2004'e kadar çözmek ve sonuçlandırmak hedefiyle her türlü hükümet oluşumu mümkündür. Bunun için, görev bize verildiği takdirde, hatta verilmeden de bu konudaki çalışmalarımıza başlayacağız'' dedi. 
     Talat, bir soru üzerine, ''Denktaş ile görüşmesinde, görüşmeciyi değiştirme istemlerinin gündeme geldiğini ve görüşmeci konusunun anayasal bir konu olduğunu'' belirterek, Denktaş'ın bu konuda yasal bir değerlendirme yapacağını söylediğini aktardı. 
     Milli hükümetten anlayışının, bütün partilerin katılımıyla bir hükümet kurulması olduğunu belirten Talat, bütün partilerle görüşeceklerini, anlaşabilirse bu yönde bir adım atacaklarını söyledi. 
     Türkiye ile resmi düzeyde bir temas olmadığını kaydeden Talat, sadece Dışişleri Bakanı Abdullah Gül'ün telefonla aradığını söyledi. 
     Talat, Türkiye'nin Kıbrıs konusunda hazırladığı plan hakkında bilgisi bulunmadığını ifade etti. 
     Mehmet Ali Talat, Kıbrıs sorununun 1 Mayıs 2004'e kadar çözümü ve Kıbrıs'ın birleşik olarak AB'ye üyeliği çerçevesinde her türlü hükümet modelini değerlendireceklerini açıkladı. 
     
</TEXT>
</DOC>
