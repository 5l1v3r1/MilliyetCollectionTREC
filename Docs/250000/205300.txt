<DOC>
<DOCNO> 205300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/yasam/yas02.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumlu kadınlar Oksana raporu istedi 
</HEADLINE>
<TEXT>

   Son üç ayda binden fazla erkekle olan Oksana Topor'un AIDS'li çıkması üzerine, Erzurum'da kadınlar eşlerinden Eliza testi istemeye başladılar 
      CEM BAKIRCI, TURGAY İPEK Erzurum DHA 
   
   Erzurum'da, polisin otel baskınları sırasında fuhuş yaparken yakaladığı Ukraynalı kuaför Oksana Topor'un tepki çeken şekilde teşhir edilerek HIV taşıdığının ve 1335 kişiyle ilişkiye girdiğinin açıklanmasından sonra, kentte AIDS paniği başladı. Birçok kadın eşlerinden HIV taşımadıklarına dair rapor isterken, Eliza testi yaptıran 11 kişinin virüsü kapmadığı belirlendi. 
   Erzurum'da gündeme bomba gibi düşen haberin ardından, kentte ortalık karıştı. Eşlerinden endişe duyan çok sayıda kadın sağlık raporu isterken, eşinin çapkınlık yaptığından şüphelenen birçok kadın da, Topor'la birlikte olan kişilerin listesinin açıklanmasını istedi. Bazıları da, "Kocam rapor getirinceye kadar yatağa almayacağım" dedi. 
   
   Numune'de test ücretsiz 
   Özel Şifa Hastanesi Başhekimi Cemil Çil, öğle saatlerine kadar dokuz kişinin Eliza testi yaptırdığı ve sonuçların nefatif çıktığını ifade etti. 
   Sağlık Müdürü Ömer Tanfer de, Numune Hastanesi'nde de iki kişinin Eliza testi yaptırdığını belirterek, sağlık güvencesi olanlardan ücret talep edilmeyeceğini vurguladı. Tanfer, yabancı kadınla son üç ay içinde ilişkiye girenlerin, bir yıl içinde Eliza testi yaptırmaları gerektiğini de sözlerine ekledi. 
   Erzurum'da karışıklık, kadınların eşlerinden sağlık raporu istemesiyle sınırlı kalmadı. Topor'un AIDS'li olduğu haberini veren yerel Doğu TV, önceki gece 'Ekmeğimizle oynamayın ' diyen silahlı üç kişi tarafından basıldı. Silahla birlikte ele geçen saldırganlar Selahattin Karataş, Kıymaz Kızıloğlu, ve Halit Çıplak sorguya alındı. 
   
   İstanbul'da da kalmış 
   Bu arada, olaya el koyan Erzurumlu Sağlık Bakanı Recep Akdağ'ın dün verdiği talimat üzerine Topor, Numune Hastanesi'ne getirildi. 
   Buradan tedavi için Ankara'ya götürüleceği belirtilen Topor, hastane çıkışı gözyaşlarını tutamazken çok üzgün olduğunu ifade etti. 
   Topor'un, ilk kez 28 Eylül'de İstanbul'a geldiği, bir süre sonra gitiği Erzurum'da Karahan Otel'e yerleştiği ve 16 Kasım'da vize sorunu nedeniyle Türkiye'den ayrıldığı öğrenildi. Deniz yoluyla 22 Kasım'da tekrar Erzurum'a gelen Topor, yine aynı otele yerleşti. Üç ayda günde ortalama 10 - 15 kişiyle ilişkiye giren Topor, dün akşam biri kadın biri erkek iki polisle birlikte otobüsle Ankara'ya gönderildi. HIV virisü taşıyan birisinin toplu taşıma aracına binmesini eleştiren terminaldeki vatandaşlar Topor'a, "Şerefsiz" diye bağırarak "yuh" çekti. 
   
   Teşhir tartışması    Öte yandan, Oksana Topor'un, konuyla ilgili basın toplantısı yapan Emniyet Müdür Yardımcısı Ali Ayazlar tarafından teşhir edilmesiyle ilgili tartışma dün de sürdü. Vali Mustafa Malay, konuyla ilgili şu açıklamayı yaptı 
   "Şüphelenen bazı vatandaşlar karakola başvurup kadını görmek istemiş. Kadını basına göstermeseydik, vatandaş tedbir alamayacaktı. Keşke tuttuğu çetelede isim listesi olsaydı. Bazıları bunu insan haklarına aykırı buluyor. Binden fazla vatandaşın haberi olmazsa, insan hakkı o zaman çiğnenir." 
   Emniyet Müdürü Tahsin Demir de, "O arkadaşların gafleti. Böyle bir talimat vermedik. Böyle bir şey ilk defa başımıza geliyor" diye konuştu. Erzurum Baro Başkanı Sadullah Kara ise, TCK 456. maddesi uyarınca, Topor'un, "kati şekilde iyileşme ihtimali bulunmayan hastalığı bilerek başkalarına bulaştırdığı" suçlamasıyla 5 - 20 yıl hapis istemiyle yargılanması gerektiğini bildirdi. 
   
   Türk kadını sadakatle korunuyor 
   GURBET GÖKÇE DHA 
   Türkiye'deki kadınların önemli çoğunluğu, eşlerinin sadakatine inandıkları için cinsel yolla bulaşan hastalıklar konusunda önlem almaya gerek duymuyor. Durex Türkiye'nin 18 ilde bin 971 kişi üzerinde yaptığı araştırmada, halkın cinsel yolla bulaşan hastalıklar arasında en çok AIDS'i bildiği belirlendi. Katılımcılardan dörtte birinden fazlası, cinsel hastalıklara karşı önlem almadığını söyledi. Bu oran, kırda yaşayan 40 yaş üstündeki kadınlarda ortalamanın üzerine çıktı. Türk erkeklerinin de yeni tanıştıkları biriyle cinsel ilişkide aceleci davrandığı saptandı. Bu süre erkeklerde iki ay, kadınlarda altı ay olarak tespit edildi, 17 yaşındaki gençlerin yüzde 25'inin bunu bir haftaya indirmeye çalıştığı belirlendi. Kadınların dörtte üçü bir gecelik ilişki yaşamadıklarını, ereklerin yüzde 58'i ise yaşadıklarını ifade etti. Bir gecelik aşk oranı, eğitim düzeyi yüksek insanlarda artış gösterdi. 
   
   
   
</TEXT>
</DOC>
