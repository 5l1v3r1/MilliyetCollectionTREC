<DOC>
<DOCNO> 241240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur26.html </URL>
<DATE> 2004/05/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Şanlıurfa'da bitmeyen seçim kavgası... 
</HEADLINE>
<TEXT>

     Şanlıurfa'nın merkeze bağlı Uğurlu Beldesi'nde Halil A, seçim tartışması nedeniyle aralarında husumet bulunan amcasının oğlunu silahla yaraladı. 
     AA muhabirinin aldığı bilgiye göre, Uğurlu Eski Belediye Başkanı Hüseyin A.'nın kardeşi Halil A, yerel seçimlerde tartıştığı adaşı Halil A.'yı, konuşmak için otomobiline bindirdi. 
     Beldenin dışına çıkınca lastiği patladığı gerekçesiyle otomobili yolun kenarına çeken Halil A, kuzeninin boynuna bir el ateş etti. 
     Öldüğünü sanarak amcasının oğlunu tarlaya bırakan Halil A, beldeye geri döndü. 
     Sürünerek Uğurlu Jandarma Karakolu'na ulaşan yaralı, Şanlıurfa Devlet Hastanesi'nde tedavi altına alındı. 
     Olaydan sonra gözaltına alınan Halil A. hakkında soruşturma sürdürülüyor. 
     
     SEÇİMLER YENİLENECEK 
     Şanlıurfa Merkeze bağlı Uğurlu Beldesi'nde 28 Mart'ta, yerel seçim tartışması yüzünden çıktığı bildirilen silahlı kavgada, 2 kişi ölmüş, 30 kişi yaralanmıştı. 
     Şanlıurfa İl Seçim Kurulu, ''oy pusulaları yakıldığı'' gerekçesiyle seçimleri iptal etmişti. 
     Beldede seçim, 6 Haziran Pazar günü yenilenecek. 
     
</TEXT>
</DOC>
