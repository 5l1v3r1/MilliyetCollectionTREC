<DOC>
<DOCNO> 208196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur25.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Drej Ali'nin kardeşi, sevgilisiyle birlikte gözaltına alındı 
</HEADLINE>
<TEXT>

     Ataköy'de 5 ay önce iki grup arasında çıkan silahlı çatışmaya ilişkin aranan ''Drej Ali'' lakaplı Ali Yasak'ın kardeşi Mehmet Yasak, sevgilisiyle birlikte gözaltına alındı. 
     AA muhabirinin aldığı bilgiye göre, Ataköy'de 9 Ağustos 2003 tarihinde meydana gelen silahlı çatışmanın faillerini yakalamak amacıyla çalışmaları sürdüren Organize Suçlar Şube Müdürlüğü'ne bağlı ekipler, bu olaydan dolayı aranan Mehmet Yasak'ın İkitelli Başakşehir'deki bir evde kaldığını belirledi. 
     Söz konusu eve operasyon düzenleyen polis, Mehmet Yasak ve sevgilisi olduğu belirtilen ''Çiğdem'' adlı bir kadını gözaltına aldı. 
     Üzerinde 1 adet ruhsatsız tabanca çıkan Mehmet Yasak ile sevgilisi, şubeye getirilerek sorguya alındı. 
     Bir gazetenin promosyon olarak dağıtmak istediği telefonların ithalatına ilişkin çıkan anlaşmazlık üzerine Ataköy'de bir çay bahçesinde biraraya gelen iki taraf, ayrılırken bindikleri otomobillerden birbirlerine karşılıklı ateş açmıştı. Olayda, ölen ya da yaralanan olmamıştı. 
     Gözaltına alınan Mehmet Yasak'ın da iki taraf arasında arabulucuk yapmak üzere devreye girdiği öne sürülüyordu. 
     Ukrayna dönüşü geçen yıl Ekim ayında gözaltına alınan Ali Yasak, başka bir suçtan tutuklanarak cezaevine konulurken, bu olaya ilişkin de savcılıkta ifade vermişti. 
     
</TEXT>
</DOC>
