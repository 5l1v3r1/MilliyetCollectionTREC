<DOC>
<DOCNO> 205618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/dunya/adun.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakerenin gücü 
</HEADLINE>
<TEXT>


'Washington Post', Türkiye'nin AB ile tam üyelik müzakerelerinin Müslüman militanlara karşı verilen mücadele kadar önemli olduğunu ve 'medeniyetler çatışmasını önleyebileceğini' yazdı 

Yasemin Çongar - Washington 


AB'nin Türkiye ile tam üyelik hedefli müzakereleri başlatma kararı, "Müslüman militanların alt edilmesine, ABD'nin 11 Eylül 2001 sonrasında yaptığı her şey kadar katkısı bulunabilecek bir girişim" olarak nitelendirildi. 
Bu niteleme, "Washington Post" gazetesinin dünkü "Avrupa ve Türkiye" başlıklı, Türkiye'nin AB üyeliğinin küresel önemini Bush yönetiminin bu konudaki görüşüne paralel çizgide değerlendiren başyazısında yer aldı. 
Başyazı, Türkiye'nin AB'ye üyelik müzakerelerinin başarısı halinde, bunun İslam dünyası ile Batı arasındaki ilişkilere yapacağı etkiyi, "hem Avrupa hem Türkiye olumlu dönüşüm geçirecektir ve Batı ile İslam arasında Usame Bin Ladin gibi ideologların istediği türden bir medeniyetler çatışmasının yaşanması olasılığı büyük ölçüde azalacaktır" diye tanımladı. 
AB'nin kapılarını Türkiye'ye açmasının "zor bir karar" olduğunu belirten gazete, "Bu karar, kendi kamuoylarının hissiyatına karşı hareket eden ve bu sayede rakiplerinin puan toplamasını göze alan Fransa Cumhurbaşkanı Jacques Chirac ve Almanya Şansölyesi Gerhard Schröder gibi liderlerin siyasi cesaretini gerektirdi" diye yazdı. 
Avrupalı liderlerin "Suriye, Irak ve İran'a komşu olan anahtar bir Müslüman ülkede demokrasi, insan hakları ve istikrarın ilerlemesi yönünde değerli bir fırsata sahip olduklarını zekice kavradıklarını" belirten gazete, "Türkiye'nin ABD ile güçlü tarihsel bağlarının, Irak'taki savaş nedeniyle görülmemiş bir gerginlik yaşaması, Avrupa'nın Türkiye'ye el uzatmasının önemini daha da artırdı" görüşünü yansıttı. 


</TEXT>
</DOC>
