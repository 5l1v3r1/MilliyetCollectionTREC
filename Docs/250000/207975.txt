<DOC>
<DOCNO> 207975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur37.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da eğitime bir gün ara verildi 
</HEADLINE>
<TEXT>

     Antalya'da olumsuz hava koşulları nedeniyle merkez ve merkeze bağlı köylerde, ilköğretim okulları ve liselerde eğitime bir gün ara verildi. 
     Antalya Valiliği'nden yapılan açıklamaya göre, yarın merkez ve merkeze bağlı köylerdeki ilköğretim okulları ve liselerde, bir gün süreyle öğrenim yapılmayacak. 
     Açıklamada, söz konusu kararın Antalya'da dün gece başlayan yağmur ve fırtınanın devam etmesi üzerine alındığı belirtilerek yarınki hava durumuna göre de bir sonraki gün için karar verileceği bildirildi. 
     Antalya'nın Elmalı, Korkuteli ve Akseki İlçeleri ile kayak merkezi Saklıkent'te de yoğun kar yağışı başladı. Kar yağışı nedeniyle Antalya-Korkuteli karayolunda zaman zaman taş düşmesi ve küçük çaplı toprak kaymaları meydana geldi. 
     Karayolları Yol Danışma Müdürlüğü, Burdur-Antalya yolunun 23. kilometresindeki Çeltik rampasında da yoğun kar yağışı ve buzlanma nedeniyle trafiğin aksadığını, bu nedenle Antalya'ya geçişlerin Isparta-Dereboğazı yolu üzerinden sağlandığını açıkladı. 
     Bu arada, kent merkezinde şiddetli yağmurun sürdüğü, şehrin büyük bölümüne elektrik verilemediği bildirildi. Meteoroloji yetkilileri, fırtınanın yarın öğle saatlerine kadar etkili olacağını, yağışların ise çarşamba gününe kadar devam edeceğini duyurdular. 
     
</TEXT>
</DOC>
