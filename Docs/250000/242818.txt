<DOC>
<DOCNO> 242818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/guncel/gun01.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Nesin'in dört oyununa sansür 
</HEADLINE>
<TEXT>


Antalya'da Milli Eğitim Müdürlüğü, Azizname'nin yanı sıra, tiyatro şenliğine katılacak olan 3 Aziz Nesin oyununu daha sansürlemiş 

İBRAHİM OKUMAMIŞ, ÖNER ŞAN Antalya DHA 

Antalya Büyükşehir Belediyesi'nin organize ettiği 11. Liselerarası Tiyatro Şenliği'nde, Milli Eğitim Müdürlüğü Eser İnceleme Kurulu tarafından sansürlenmek istenince şenlikten çekilen "Azizname 95" adlı eserin yanı sıra Aziz Nesin'in üç ayrı oyununun daha sansüre uğradığı ortaya çıktı. 
İddiaya göre Atatürk Lisesi "Hadi Öldürsene Canikom", Gazipaşa Çok Programlı Lisesi "Toros Canavarı" ve Antalya Ticaret Borsası Anadolu Dış Ticaret ve Ticaret Meslek Lisesi de "Düdükçülerle Fırıncıların Savaşı" adlı oyunlar sansürlendikten sonra şenliğe katıldı. 

Sansür istenen bölümler 
Antalya Milli Eğitim Müdürlüğü Eser İnceleme Kurulu'nun "Azizname 95" adlı oyunda sansürlenmesini istediği bölümler de ortaya çıktı. Kurul, Nesin'in lise yıllarında yaşadığı olayları aktardığı "Garba Açılan Pencere" bölümünde müftünün, vali ve belediye başkanından önce geldiğini anlatan ifadeleri sakıncalı buldu. Sakıncalı bölüm şöyle "Müftü efendi çok sayılan bir bilgin kişi. Çocukluğumuzdan beri büyük küçük hep böyle duymuşuz. Bütün kent halkı Müftü Efendi'yle övünürdük. Vali, belediye başkanı filan hep bundan sonra gelirdi." 
Komisyon, Nesin'in müftüye yazdığı nutuktaki şu bölümleri de sansüre uğrattı 

'Ölüm duasına' da sansür 
"Tren garba açılan bir penceredir. Bu pencereden ziya girecek, yalnız ziya değil başka şeyler de girecek. Medeniyet, tekerleklerin üstüne binerek bize kadar geldi. Tekerlek ne demektir Tekerlek, medeniyetin ayağıdır. Tekerlek olmasaydı, dünyada hiçbirimiz olamazdık. Biz bugün tekerleklerin sayesinde ilerliyoruz. Şu tünele, şu dağların içine açılmış deliklere bakınız. Şu gördüğünüz delikten neler doğacak neler. Nurlu istikbal bizimdir. Bu bir hazinedir. Eline geçirdiğin bu hazineyi iyi kullan hemşehri İyi kullanırsan, çok para kazanırsın, zengin olursun, itibarın artar... 
Oyunun "Nasıl Bir Değişiklik Oldu - Du Bakali N'olcek" bölümünde Şükrü Efendi ile Cemal Efendi arasında geçen, "Şuncacık mayısı yiyip, koskaca traktörü kazanacak. Oturup bir güzel yemiş mayısı" sözleri ile Çalıkoğlan'ın annesinin ölmesi için yaptığı dua ve gelişmelerin yer aldığı bölümün de sansürlenmesi istendi. 


</TEXT>
</DOC>
