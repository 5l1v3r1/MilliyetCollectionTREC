<DOC>
<DOCNO> 219346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/ekonomi/eko06.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçeden 1 katrilyonluk daha kesinti kararı 
</HEADLINE>
<TEXT>

   ANKARA Milliyet 
   
   IMF 7 katrilyon liralık mali açık için yeni kaynak bulunmasında ısrar edince, hükümet, kamu hizmet ve yatırımlarından daha fazla kesinti yapma kararı aldı. Maliye Bakanı Kemal Unakıtan, bütçedeki kesinti oranının yüzde 10'dan yüzde 13'e çıkarılacağını açıkladı. Böylece bütçede 3.5 katrilyonluk ödeneğin iptalini öngören ek bütçe büyüklüğü 4 katrilyon 550 trilyona çıkacak. 
   Unakıtan bütçe kesintisindeki 3 puanlık artışla ilgili açıklamasını 81 ilin deftardarları ve gelirler bölge müdürleri ile toplantı sonrasında yaptı. Yüzde 13'lük kesintinin yatırım ödeneklerini de kapsadığını belirten Unakıtan, "GSM gelirlerinden ilerleyen dönemde gelecek gelirleri yatırımlarda kullanarak aradaki açığı azaltmak istiyoruz" dedi. Bazı hükümet üyelerinin gıdada KDV indirimine gidileceği açıklamasının hatırlatılması üzerine Unakıtan, "Gıdada KDV indirimi yönünde kısa vadeli çalışma kesinlikle yok" ifadesini kullandı. Unakıtan, Dünya Bankası Türkiye Direktörü Andrew Vorkink'in cep telefonu iletişiminden alınan vergilerin yüksek olduğu yönündeki eleştirilerine ise, "Vergi indiriminden önce hesabın çok iyi yapılması gerektiğini" belirterek yanıt verdi. 
   
   Hamiline çek bitiyor 
   Kayıtdışı ekonominin ödeme aracı haline gelen hamiline çek uygulamasına son vereceklerini ve bankalardan geçmesi gereken 10 milyarlık para sınırının biraz daha azaltılacağını da belirten Unakıtan, "Bazı kimseler, banka hesaplarını, kendi adına değil çaycısının, şoförünün, hizmetçisinin adına açıyor, bunların peşine düşeceğiz" dedi. 
   Vergi beyannamelerine performans kriteri getirdiklerini de anlatan Unakıtan, "Aynı sektördeki firmaları bu yöntemle karşılaştıracağız. Bu asla hayat standardını geri getirmek değil" dedi. 
   
   'İşhanı yapıp satalım' talimatı    Maliye Bakanı Kemal Unakıtan, defterdarlarla yaptığı toplantıda Hazine'nin gayrimenkullerinin iyi bilinmesi gerektiğini söyledi. Unakıtan, "Bütün malımızın, mülkümüzün farkında olacağız. Milli Emlak'ın olan bir yer yeşil saha olsun, şöyle olsun. Hayır. Değerli yerlerimizi belki hemen paraya dönüştüremeyiz, ama oraya işhanı yapılabilir ve beş - altı misli daha fazla para elde edebiliriz. Emlakçıları çağırın, fikir alın" dedi. 
   
   
</TEXT>
</DOC>
