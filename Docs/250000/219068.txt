<DOC>
<DOCNO> 219068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/dunya/dun01.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan 'ohi' 
</HEADLINE>
<TEXT>

   Denktaş, Rumların, Kıbrıs'ta iki kesimliliğin vurgulanması, derogasyonların kabulü ve Kuzey'e geçecek Rumların azaltılması önerilerini reddettiğini açıkladı Rumca 'Hayır' 
      SEFA KARAHASAN Lefkoşa 

   
   KKTC Cumhurbaşkanı Rauf Denktaş, dün Rum lider Tasos Papadopulos'la yaptığı altıncı görüşmenin ardından düzenlediği basın toplantısında, Rumların, Annan Planı'nda istedikleri tüm değişiklik taleplerini reddettiğini ve "kabul edilemez öneriler getirdiklerini" söyledi. 
   Denktaş, iki kesimliliği korumak ve AB'nin temel anlaşmasına, Kıbrıs'ın özel durumundan kaynaklanan derogasyonları sokmak yönündeki önerilerin, Rumlar tarafından "etnik ayrımcılık, toprak gaspı ve insan haklarının ihlali" olarak görüldüğünü, Rumların, Türkiye AB'ye üye oluncaya kadar uygulanacak geçici derogasyonlara dahi, "Türkiye'nin ne zaman üye olacağı belirsiz" diyerek karşı çıktığını duyurdu. Rumların, "Kıbrıs'ta tek halk var, eşitlik iki kurucu devlet arasında" dediğini belirten Denktaş, "Rumların temsilcileri yüzde yüz Rum Türk tarafında karma olacakmış" diye konuştu. 
   Rumların, mal mülk ve Kuzey'e geçecek Rum sayısının azaltılması önerilerini de reddettiğini belirten Denktaş, dünkü görüşmede Papadopulos'un verdiği belgede, Rum tarafına bırakılacak KKTC topraklarının ilk günden BM yönetimine verilmesinin istendiğini, Türkiye kökenli KKTC vatandaşlarının referandumda oy kullanmasına karşı çıkıldığını söyledi. Rum basını da, Papadopulos'un, topraklarına dönecek Rumların güvenliğini gerekçe göstererek, Türk askerinin bölgeden hemen çıkmasını istediğini yazdı. 
   
   TDK Derogasyon değil, 'ayrıklık' 
   TÜRK Dil Kurumu TDK , Kıbrıs görüşmelerinde KKTC Cumhurbaşkanı Rauf Denktaş'ın açıklamalarıyla sık sık gündeme gelen "derogasyon" kelimesinin Türkçenin söz varlığında yer almadığını bildirdi. TDK Başkanlığı'ndan yapılan yazılı açıklamada, "var olan kurallardan ayrı tutulma, yasa ve kurallara getirilen istisna" anlamında Fransızca ve İngilizcede yer bulan "derogation" kavramı için Türkçede "ayrıklık" ve "istisna" sözlerinin bulunduğu kaydedildi. 
   
   
   
</TEXT>
</DOC>
