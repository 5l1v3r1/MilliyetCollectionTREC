<DOC>
<DOCNO> 203161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun07.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD hukukundan Bush yönetimine ağır tokat .. 
</HEADLINE>
<TEXT>

     ABD'de federal istinaf mahkemeleri, Bush yönetiminin tüm dünya tarafından eleştirilen terörle mücadele politikalarına önemli uyarı olarak değerlendirilebilecek kararlar verdi. 
     San Fransisco'daki bir istinaf mahkemesinin Guantanamo'da tutulan esirlerin Amerikan adalet sisteminin içine alınması ve avukat tutabilmelerine karar vermesinin ardından, New York'taki bir istinaf mahkemesi, Başkan'ın ABD topraklarında bir Amerikan vatandaşını düşman asker olarak gözaltında tutmaya hakkı bulunmadığını bildirdi. 
     ABD 2 numaralı Federal İstinaf Mahkemesi'nin üç yargıcı bire karşı iki oyla kabul ettikleri ve 65 sayfa tutan kararda, Başkan Bush'un ''kirli bomba'' sanığı ABD vatandaşı Jose Padilla'yı düşman askeri olarak tutmaya hakkı bulunmadığını belirterek, Padilla'nın 30 gün içinde askeri gözaltından salıverilmesini istediler. 
     Padilla'nın askeri gözaltından sivil makamlara teslim edilmesi ve sivil savcıların iddianame hazırlamaları gerektiği belirtilen mahkeme kararında, gerekirse Padilla'nın görgü tanığı olarak büyük jüriyle bağlantılı şekilde tutulabileceği kaydedildi. 
     Güney Carolina'da bir donanma üssünde bir buçuk yıldır hakkında resmi suçlama bulunmadan tutuklu bulunan Padilla'nın avukatı Donna Newman, mahkemenin kararından sonra yaptığı açıklamada, vatandaşların anayasanın koruması altında bulunduğunun teyit edilmesinin önemine dikkati çekerek, ''Müvekkilimizle görüşebileceğimiz için mutluyuz'' dedi. 
     El Kaide militanı olmak ve ''kirli bomba'' adı verilen radyoaktif materyali konvansiyonel patlayıcılarla infilak ettirme yöntemiyle saldırı planlamakla suçlanan Jose Padilla, 2002 yılı Mayıs ayında Pakistan'dan dönüşünde Chicago havaalanında tutuklanmıştı. 
     ABD Başkanı George Bush, Haziran 2002'de Padilla'yı ülke güvenliği için büyük tehlike olarak niteleyerek, düşman asker statüsünde tutuklu bulunmasına karar vermişti. 
     
     GUANTANAMO ESİRLERİ 
     ABD 9 numaralı İstinaf Mahkemesi yargıçlarının bire karşı iki oyla kabul ettikleri kararda da, Afganistan ve Pakistan'da yakalanıp getirilen yabancıların Amerikan yargı sistemine dahil edilmeleri ve avukatlarıyla görüştürülmeleri istenmişti. 
     San Fransisco'daki mahkeme, Guantanamo'da tutuklu Libyalı bir esirin yakınının, Bush yönetiminin 660 yabancıyı belirsiz ve süresiz bir biçimde gözaltında tutmasının Amerikan idealleriyle bağdaşmadığı yönündeki dilekçesi üzerine bu kararı vermişti. 
     
</TEXT>
</DOC>
