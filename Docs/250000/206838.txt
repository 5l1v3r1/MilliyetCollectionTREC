<DOC>
<DOCNO> 206838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo18.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Karnaval Kupası'nda Roma ile aynı grupta 
</HEADLINE>
<TEXT>

     Olimpiyat Stadı'ndaki kavgalı maçtan iki yıl sonra, Galatasaray ve AC Roma ilk kez karşı karşıya gelecek. 
     İtalya'nın Viareggio kentinde 1949 tarihinden bu yana düzenlenmekte olan geleneksel Karnaval Kupası için çekilen kuralarda, Galatasaray ve AC Roma aynı gruba düştüler. Genç takımların top koşturacakları Karnaval Kupası karşılaşmaları, 9-23 Şubat 2003 tarihleri arasında oynanacak. 
     Bu yıl toplam 40 takımın iştirakiyle düzenlenecek olan Karnaval Kupası'na, Türkiye'den katılan tek takım Galatasaray. 11 ülkenin temsil edildiği Karnaval Kupası'nda, 25 İtalyan, 15 de yabancı takım yer alıyor. Dün çekilen kuralar sonunda Galatasaray ve AC Roma'nın yer aldığı 4. Grup'taki diğer iki takım ise Livorno ve Brezilya takımı Desportiva Camboriuense oldu. 
     Corriere della Sport gazetesi, kura sonuçlarını, ''Karnaval Kupası, yine Roma-Galatasaray'' başlığıyla duyurdu. Haberde, ''2001-2002 sezonunda büyüklerin Şampiyonlar Ligi'ndeki kavgasının ardından Galatasaraylı Türkler, talihin bir cilvesi neticesinde, Roma ile aynı gruba düştüler'' ifadeleri kullanıldı. 
     Tuttosport gazetesi ise Karnaval Kupası'ndaki bu eşleşmeyi, ''Cehennemi karşılaşma'' olarak niteledi. Gazete, ''Galatasaray'ın Türkleri, Roma ile aynı grupta yer alıyorlar. Bu, iki yıl önce Olimpiyat Stadı'nda yaşananların hatırlanmasını da beraberinde getiriyor. Karşılaşma en çetin maçlardan biri olacak. Zira Galatasaray da Roma da şampiyonluğu hedefleyen takımlar arasında'' ifadelerine yer verdi. 
     Olimpiyat Stadı'nda 12 Mart 2002'de AC Roma-Galatasaray arasında oynanan karşılaşma 1-1 beraberlikle sonuçlanmış, maç sonunda çıkan olaylar ve kavga ciddi bir gerilim yaşanmasına neden olmuştu. 
     
</TEXT>
</DOC>
