<DOC>
<DOCNO> 234545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy12.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzgün AB, KKTC'yi kalkındıracak 
</HEADLINE>
<TEXT>

   AB Komisyonu'nun resmi açıklamasında, Rumların hayır oyu vermesinden "derin üzüntü" duyulduğu vurgulandı ve "Kıbrıs sorununa çözüm getirecek yeg ne fırsat kaçırıldı" denildi 
      GÜVEN ÖZALP Brüksel 

   
   Avrupa Birliği AB , referanduma ilişkin tepkisini Komisyon aracılığıyla verdi. Komisyon, ortaya çıkan sonuç doğrultusunda yaklaşımını gözden geçirmek için çalışma başlattı. Kuzeydeki ekonomik gelişmeye katkı yapılması konusundaki somut öneriler, yarın Lüksemburg'da bir araya gelecek olan AB dışişleri bakanlarına sunulacak. 
   AB Komisyonu'nun resmi açıklamasında, Rumların kapsamlı bir çözüme onay vermemelerinden "derin üzüntü" duyulduğu vurgulanırken, "Uzun süredir devam eden Kıbrıs sorununa çözüm getirecek yeg ne fırsat kaçırıldı" denildi. Kıbrıslı Türklerin "evet" kararı nedeniyle içtenlikle kutlandığı açıklamada, "Bu, toplumun adanın sorununu çözüme kavuşturma yolundaki net isteğini ortaya koymaktadır" denildi. 
   
   'Değerlendirmeye hazırız' 
   Açıklamada, "Komisyon, kuzeyin ekonomik gelişmesini artıracak yöntemleri değerlendirmeye hazır" ifadesi de kullanıldı. Komisyon'un yeni duruma ilişkin bir iç değerlendirme çalışması başlattığına dikkat çekilerek, bu çerçevede ortaya çıkacak görüşlerin yarın Lüksemburg'da toplanacak AB Konseyi'ne sunulacağı belirtildi. 
   Komisyon açıklamasında atıf yapılan ve Milliyet'in okuyucularına manşetten duyurduğu açılımlar, öncelikle yarın sabah toplanacak olan, daimi temsilcilerden oluşan COREPER tarafından ele alınacak. Kuzey'den "evet" Güney'den "hayır" çıkması hesaplanarak gündeme getirilen önerilerin başını İngiltere çekiyor. İngiltere'nin yarınki toplantıda ilk tavrını, daha önce Komisyon tarafından hazırlanan ve Yeşil Hat'ı AB'nin iç sınırı olarak kabul eden yönetmeliğe muhalefet ederek göstermesi bekleniyor. AB diplomatları İngiltere'nin yaklaşımını eski yönetmeliği vetoya kadar götürebileceğine dikkat çekiyor. 
   Dışişleri bakanlarının ele alacağı yeni açılımlar arasında, her şeyden önce AB'nin, "Türk güçlerinin AB toprağını işgal eder" konuma düşecek olması yönündeki eski söylemini bir kenara bırakması ve "adada birleşme sağlanamamış olması Türkiye'nin AB'ye katılımı önünde bir engel teşkil etmez" yönündeki yaklaşımın benimsenmesi yer alıyor. 
   Diğer öneriler şu şekilde sıralanıyor 
   Komisyon'un normalde iki taraftan da "evet" çıkması şartına bağladığı 300 milyon euro'luk paketin, kuzeye verilecek olan 259 milyon euro'luk bölümünün serbest bırakılması. 
   Kuzeydeki limanların ticarete açılmasına olanak sağlanması. Uygulamanın, havalimanlarından biri için de yürürlüğe sokulması. 
   Adanın kuzeyinin birlik yapısal fonlarından yararlandırılması. 
   Schengen sisteminin Yeşil Hat'tan itibaren devreye sokulması. 
   Önerilerin hayata geçirilebilmesi için tüm bakanların onayı gerekiyor. Yunanistan'ın bu önerilere sıcak bakmadığı biliniyor. Komisyon'un paralel nitelikte önerileri gündeme getirmesine kesin gözüyle bakılması, yarınki toplanıtın çok tartışmalı geçme olasılığını yükseltiyor. 
   
   2. referandum zor 
   Referandumun sonuçları, ikinci referandum olasılığını da zora sokuyor. AB kaynakları, her şeyden önce referandum ve Annan Planı'nın Birleşmiş Milletler'in yetkisinde olduğuna dikkat çekerek, "Genel Sekreter, planın kabul edilmemesi halinde BM'nin devreden çıkacağını ilan etti. Çıkan oy oranları da kısa ve orta vadede yeni bir referandum sürecinin başlatılmasını olanaksız hale getiriyor" diyor. 
   
   'Yardım yapılır' 
   AB'nin genişlemeden sorumlu üyesi Günter Verheugen, Kıbrıs Rum Kesimi'nde ortaya çıkan tablonun "son derece tatsız bir durum" yarattığını belirterek "Kuzey'in ekonomik yalıtılmışlığının ortadan kaldırılmasına yönelik olarak Kuzey'deki Türk tarafına ekonomik yardımlar yapılması umuluyor" dedi. Bu arada KKTC Başbakanı Mehmet Ali Talat, Avrupa Parlamentosu tarafından Brüksel'e davet edildi. 
   
   'Yalnızlık bitiyor' 
   Avrupa Konseyi Genel Sekreteri Walter Schwimmer, Kıbrıs'taki referandumların sonucunun, artık Kıbrıslı Türkler'in siyasi yalnızlığının da sonu olarak görülmesi gerektiğini bildirdi. Türkler'in, AB'ye birleşik Kıbrıs olarak girme iradesini açıkça gösterdiğini kaydeden Schwimmer, bu sonucun olumsuz faturasının, mağdur olan tarafa yüklenmemesi için gerekli çalışmaların başlatılması çağrısında bulundu. 
   
</TEXT>
</DOC>
