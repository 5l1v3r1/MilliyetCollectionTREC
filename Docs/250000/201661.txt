<DOC>
<DOCNO> 201661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo20.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman Ülker'e imza attı... 
</HEADLINE>
<TEXT>

     Türkiye Basketbol Ligi'nin şampiyon adayı Ülkerspor, dün görevinden istifa eden antrenör Tolga Öngören'in yerine Ergin Ataman ile sözleşme imzaladı. 
     Ülkerspor'un Topkapı'daki tesislerinde gerçekleştirilen ve Genel Müdür Lütfi Arıboğan ile Şube Başkanı Yıldız Okumuş'un hazır bulduğu törende, antrenör Ergin Ataman 2 yıllık sözleşmeye imza attı. 
     Törenin ardından konuşan Lütfi Arıboğan, dün yaşanan hızlı gelişmelerden sonra Ergin Ataman ile anlaştıklarını belirterek, ''Hedeflerimizden sapmadan yolumuza devam ediyoruz'' dedi. 
     
     ATAMAN ''HEDEFİM AVRUPA ŞAMPİYONLUĞU'' 

     Ergin Ataman ise son 3 yılda çalıştırdığı takımlarla 2 kez Avrupa Ligi'nde ''Dörtlü final'' oynadığını, 1 kez de Avrupa kupası kazandığını vurgulayarak, ''Hedefim, 2 kez kapısından döndüğüm Avrupa Ligi şampiyonluğunu Ülkerspor ile kazanmak'' dedi. 
     Ataman, dün akşam yaşanan gelişmelerin ardından Ülkerspor'un daveti üzerine görüşmeye geldiğini ifade ederek, ''Ülkerspor'un yıllardır Avrupa'da zirveye çıkma hedefi ve bu hedef doğrultusunda yatırımları var. Ben de aynı hedefler doğrultusunda Türkiye ve İtalya'da çalıştım. Dünkü görüşmemizde hedeflerimizin ortak olduğunu tespit ettik. 2,5 yıl sonra yeniden Türkiye'ye döndüm'' diye konuştu. 
     Sezon başında herhangi bir takımla anlaşmadığını ve ''Avrupa Ligi şampiyonluğuna oynayan bir takımda çalışmak istediğini'' söylediğini anlatan Ergin Ataman, şunları kaydetti 
     ''Sezon ortasında beklentim ve görüşmelerim daha çok İtalya, İspanya ve Yunanistan takımları üzerineydi. Ama Ülkerspor Kulübü de yönetimi, organizasyonu ve yatırımıyla Avrupa'da hiçbir kulüpten aşağı değil. Avrupa kulübü olduğu için tekliflerini kabul ettim. Ülkerspor'u, Avrupa Ligi'nde dörtlü final oynatıp, bu dönem içinde Avrupa Şampiyonu yapmak için elimizden gelen çabayı göstereceğiz.'' 
     
</TEXT>
</DOC>
