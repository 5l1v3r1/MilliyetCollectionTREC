<DOC>
<DOCNO> 242996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy28.html </URL>
<DATE> 2004/05/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Arınç, 56. yaş gününü Casablanca'da kutladı 
</HEADLINE>
<TEXT>

     TBMM Başkanı Bülent Arınç, Fas Temsilciler Meclisi Başkanı Abdelwahad Radi'nin resmi konuğu olarak bulunduğu Fas'ta 56. yaş gününü de kutladı. 
     Arınç, eşi Münevver Arınç ve beraberindeki parlamento heyeti Rabat'taki resmi temasların ardından Kazablanka ve Fes'te tarihi ve turistik yerleri ziyaret ederek incelemelerde bulundu. 
     Kazablanka ziyareti sırasında kentin valisi ile de biraraya gelen Arınç, Kazablanka hakkında bilgi aldı, Türk parlamentosunun yapısı hakkında bilgi verdi. 
     Arınç, Kazablanka'da daha sonra Türkiye'nin fahri konsolosunun verdiği yemeğe katıldı. Arınç'a burada bir sürpriz yapılarak 56. doğum günü pastası ikram edildi. Pastanın mumunu üfleyen TBMM Başkanı Arınç, ''Ülkem ve dünya için her şeyin artık çok daha güzel olmasını diliyorum'' dedi. 
     Arınç ve beraberindekiler, daha sonra Fas'ın tarihi kenti Fes'e geçerek burada da incelemelerini sürdürdü. 
     Meclis Başkanı Arınç, Fas ziyaretinin Marakeş bölümünü mesafenin uzak olması nedeniyle iptal ederek gezisini bir gün önce tamamlayacak. Arınç, Fransa üzerinden Türkiye'ye dönecek. 
     
</TEXT>
</DOC>
