<DOC>
<DOCNO> 240763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo39.html </URL>
<DATE> 2004/05/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Nihat Özdemir Alex'in transferinde hala pozitif bir gelişme yok... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, A Milli Futbol Takımıyla birlikte yurtdışına giden futbolcularından sözleşmesi bitenlerin, yeni sözleşme imzalamalarının sorun olmayacağını söyledi. 
     Nihat Özdemir, AA muhabirine yaptığı açıklamada, sözleşmesi sona eren milli futbolcuları Volkan, Ali ve Ümit ile yeni sözleşme imzalayacaklarını vurgulayarak, ''Onlar bizim oyuncularımızdır. Milli takımdan dönünce yeni sözleşme imzalarlar, herhangi bir sorun olmaz'' dedi. 
     Dış transfer çalışmalarına devam ettiklerini de kaydeden Özdemir, Brezilyalı futbolcu Alex'in bonservisinin bir kısmının alındığı şeklindeki haberlerin gerçeği yansıtmadığını ifade ederek, ''Alex'in transferinde görüşmeler devam ediyor. Bonservisini aldığımız şeklindeki haberler gerçek dışıdır. Bu tranfserde hala pozitif bir gelişme yok. Eğer gerekirse yönetici arkadaşlarımız yine Brezilya'ya gider ve bu konuda görüşmeler yapar'' diye konuştu. 
     
     ''NOBRE VE LUCİANO'NUN SÖZLEŞMELERİ UZATILDI'' 

     Rebrov ve Petkov'un önümüzdeki sezon takımda yer almayacaklarını dile getiren Nihat Özdemir, ''Bu iki oyuncu dışında başka kimseyi göndermeyi düşünmüyoruz. Asbaşkanlarımız Mahmut Uslu ve Hakan Bilal Kutlualp, Brezilya'da yaptıkları görüşmelerde Nobre ve Luciano'nun sözleşmelerini birer yıllık kiralık olarak uzattılar'' diye konuştu. 
     Özdemir, yurtiçinde de bazı oyuncularla görüştüklerini belirterek, ''İbrahim Toraman'ın transferi konusunda görüşmelerimiz sürüyor. Serkan Balcı'nın hem kendisiyle hem kulubüyle prensip anlaşmaları yapıldı, transfer resmi olarak başladığı ilk gün kendisine imza attıracağız'' diye konuştu. 
     Nihat Özdemir, ayrıca genel sekreter Vedat Olcay'ın rahatsızlığı nedeniyle bugün yönetim kurulu toplantısını iptal ettiklerini ve Olcay'ı ziyaret edeceklerini sözlerine ekledi. 
     
</TEXT>
</DOC>
