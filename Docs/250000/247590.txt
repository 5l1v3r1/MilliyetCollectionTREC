<DOC>
<DOCNO> 247590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur08.html </URL>
<DATE> 2004/06/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
KPSS'ye 1 milyon 737 bin kişi başvurdu 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 10-11 Temmuz 2004 tarihlerinde yapılacak Kamu Personeli Seçme Sınavı'na KPSS , 1 milyon 737 bin 737 kişinin başvurduğunu bildirdi. 
     Şahin, DYP Iğdır Milletvekili Dursun Akdemir'in, KPSS ile ilgili yazılı soru önergesine verdiği cevapta, KPSS sonucunda A grubu kadrolar için 120 türde ve B grubu kadrolar için iki türde puan hesaplandığını hatırlattı. Mehmet Ali Şahin, bir kamu kurumunun herhangi bir kadrosunu tercihleri arasında gösteren adayların, bu kadronun koşulunda belirlenen puan türü göz önünde tutularak yerleştirme işlemine alındığını ve en yüksek puandan başlamak üzere yerleştirme yapıldığını bildirdi. 
     KPSS sonuçlarına göre, halen ellerinde ''kazandı belgesi'' bulunan herhangi bir aday bulunmadığını kaydeden Şahin, şunları kaydetti 
     ''1999 yılında yapılan Devlet Memurları Sınavlarında ise 70 ve daha fazla puan alanlar sınavı kazanmış sayılmışlardır. Bu sınavlarda kazanan aday sayısı 392 bin 9'dur. Bugüne kadar DMS ve KPSS sonuçlarına göre yerleştirilen aday sayısı 89 bin 22'dir. Bu sayıya kamu kurum ve kuruluşlarının KPSS'den sonra A grubu kadrolar için kendilerinin yaptıkları giriş sınavı sonuçlarına göre atadıkları adaylar ile Milli Eğitim Bakanlığı'nın atadığı öğretmenler dahil değildir. 
     Bir sınavın sonuçlarını uzun süre geçerli kılmak, ölçme ve değerlendirme teknikleri açısından uygun bir yol değildir. 
     Ayrıca 1999 yılından bu yana mezun olan adaylar arasında da çok yetenekli adayların bulunduğu ve bu adayların haklarının da korunmasının gerekli olduğu düşünülmektedir.'' Mehmet Ali Şahin, 10-11 Temmuz 2004 tarihlerinde yeni bir KPSS açılmasına karar verildiğini bildirerek, bu sınavla ilgili tüm hazırlıkların tamamlandığını kaydetti. 
     Yapılacak sınava şimdiye kadar 1 milyon 731 bin 737 adayın başvurduğunu bildiren Şahin, ÖSYM Başkanlığı'nın sınavları adaylardan alınan ücretler ile yaptığını hatırlattı. 
     Şahin, ÖSYM'nin bunun dışında herhangi bir geliri bulunmadığını ifade ederek, adaylardan alınan sınav ücretlerinin, sınavların yapılmasında kullanıldığını belirtti. 
     ÖSYM'nin, ayrıca adaylardan alınan ücretlerin yüzde 5'ini hazine payı olarak, yüzde 18'ini de KDV olarak devlete ödediğini hatırlatan Şahin, ÖSYM'de çalışan personelin maaşlarının, ÖSYM binasının giderlerinin, her türlü bilgisayar donanımının ve yazılımının satın alınması ve bakımının da bu ücretlerden karşılandığını anlattı. 
     Şahin, ÖSYM'nin kar amacıyla çalışan bir kurum olmadığını belirterek, ÖSYM'de çalışanların 657 sayılı Devlet Memurları Kanunu'na göre istihdam edildiğini ifade etti. 
     
</TEXT>
</DOC>
