<DOC>
<DOCNO> 219435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun02.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Osman Öcalan'ı ele geçirdi mi 
</HEADLINE>
<TEXT>

     ABD Dışişleri Bakanlığı, terör örgütü PKK'nın elebaşılarından Osman Öcalan'ın Irak'ın kuzeyinde ele geçirildiği haberlerine ilişkin olarak, bu konudaki sorulara yanıt vermenin bölgedeki Amerikalı yetkililere ait olduğunu bildirdi. 
     ABD Dışişleri Bakanlığı sözcüsü Richard Boucher, Osman Öcalan'ın durumuna ilişkin bir soru üzerine, ''Belli bir kişinin ele geçirilmesiyle ilgili yanıt vermeyi, Irak'ın kuzeyindeki yetkililerimize bırakıyorum. Ancak bildiğiniz gibi, Türk hükümetiyle yakın çalışıyoruz, yakın temas içindeyiz'' dedi. 
     Boucher, ''birinin ele geçirilmesi söz konusuysa, bunun askeri yetkililer ve kuzeydeki diğerleri tarafından yapılmış olması gerek. Genel olarak durumu değerlendirirsek, Irak'ın kuzeyinde herhangi bir terörizm faaliyetini engelleme kararlılığımızı sürdürüyoruz. Irak'ın bir terörizm üssü haline gelmemesini garanti altına almak için Türk dostlarımızla ve müttefiklerimizle çok yakın koordinasyon ve danışma içindeyiz'' diye konuştu. 
     
     KIBRIS 
     Kıbrıs konusundaki gelişmeleri değerlendirmesi istenen Boucher, şunları söyledi 
     ''Kıbrıs'taki müzakereler bizim için çok önemli ve BM Genel Sekreteri'nin çabalarını desteklemek için aktif olarak çalışıyoruz. ABD Dışişleri Bakanı Colin Powell, bu konuyla şahsen ilgili. Başkan George Bush da, söz verdiği gibi yakından ilgileniyor. Powell, dün Avrupalılarla yapılan görüşmelerin, koordinasyon çabalarının önemli bir parçası olduğunu düşünüyor. Birleşik Kıbrıs'ın 1 mayısta AB'ye girmesi için herkesin çok çalışması gerektiğine kesinlikle inanıyoruz. Kıbrıs'ta da çok faaliz. Temsilcimiz, tarafları işbirliği yaparak, BM Genel Sekreteri ile birlikte çalışmaları yönünde cesaretlendiriyor.'' ABD Dışişleri Bakan Yardımcısı Marc Grossman'ın Türkiye'yi de kapsayan ziyaret gündeminde Kıbrıs'ın yerinin sorulması üzerine, Boucher şöyle dedi 
     ''Kıbrıs'ın da gündemde olmasını beklerim. Grossman, Brüksel'de pek çok konuda konuşuyor olacak. İlk önce gündemde, büyük Ortadoğu süreci hakkında fikir almak, bölgedekilerle konuşmak, bu bilgiyi Brüksel'e taşıyarak Avrupalılarla biraz daha notları karşılaştırmak var. Elbette Ortadoğu barış süreci ve Kıbrıs gibi konular da var. Bu konularda da Avrupalılarla notlarımızı karşılaştırmak istiyoruz.'' 
     
</TEXT>
</DOC>
