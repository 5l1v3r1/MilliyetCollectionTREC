<DOC>
<DOCNO> 236146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun34.html </URL>
<DATE> 2004/04/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Felluce'de son durum ABD çekilmiyor... 
</HEADLINE>
<TEXT>

     Irak'taki Amerikalı Tuğgeneral Mark Kimmit, Felluce'de güvenliği devreden Amerikan deniz piyadelerinin kentte yeniden mevzilendiğini söyledi. 
     Tuğgeneral Kimmit, Bağdat'ta yaptığı açıklamada, yeni Irak gücünün Amerikan deniz piyadeleriyle kaynaştığını, Amerikan gücünün Felluce'den çekilmediğini, yeniden mevzi aldığını belirtti. 
     Felluce'deki yeni gücün komutanlığına getirilen, Saddam Hüseyin dönemi Cumhuriyet Muhafızları'nda üst düzey görevli Tümgeneral Cesim Muhammed Salih konusunda da Kimmit, Salih'in geçmişini bilmediğini, ancak araştırıldığını ve bu kişiye güvenin tam olduğunu açıkladı. 
     Amerikalı General John Abizaid de, Pentagon'daki gazetecilere yaptığı açıklamada, Felluce'de devriye gezecek Irak gücünün eğitimi için adım adım çaba harcandığını belirterek, Felluce'deki müzakere durumuna ilişkin olarak bunun fırsat olduğunu söyledi. 
     Abizaid, nihai sonucun kentteki isyancıların hareketlerine bağlı olacağını, direnişçilerin işbirliği yapmamaları halinde şiddetli bir çatışma olabileceğini belirtti. 
     General Abizaid, 31 Mart'ta öldürülen Amerikalılar için de, bu kişileri öldürenlerin halen Felluce'de olmayabileceğini kaydetti. 
     ABD'nin Irak'ta daha fazla askere ihtiyacı olup olmadığı sorusuna Abizaid, ''Hayır'' cevabını verirken şu anda Irak'ta ABD'den 138 bin, koalisyona katılan diğer ülkelerden de 24 bin 900 asker bulunduğunu hatırlattı. 
     Irak'ın yeniden inşa çabalarına daha fazla ülkenin katkı yapmasını isteyen Abizaid, BM Güvenlik Konseyi'nden yeni karar geçer geçmez asker göndermesini istedikleri Müslüman ülkeler arasında Tunus, Fas ve Pakistan'ın adını saydı. 
     
</TEXT>
</DOC>
