<DOC>
<DOCNO> 238052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun17.html </URL>
<DATE> 2004/05/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gıda karşılığı petrol skandalı büyüyor 
</HEADLINE>
<TEXT>

     BM tarihinin en büyük insani yardım programı olan, Irak'taki gıda karşılığı petrol skandalı büyüyor. 
     Programın başında bulunan Genel Sekreter Yardımcısı Benon Sevan'ın, gıda karşılığı petrol programından ihale alan şirketlere mektup göndererek, ''BM ile görüşmeden hiçbir belge ve bilgiyi soruşturmayı yürütenlere teslim etmemelerini'' istemesine Amerikalı yetkililerden büyük tepki geldi. 
     BM'deki skandalı yakından izleyen Amerikalı yetkililer, kendileri soruşturma altında bulunan BM yetkililerinin soruşturmayı yürütenlerin bilgiye ulaşmalarını kontrol etmek istediklerini belirterek, BM'nin zan altında bulunduğunu ileri sürdüler. 
     Amerikalı yetkililer, skandalın daha da büyüyebileceğini söyleyerek, bu girişimin daha büyük bir skandalı örtmek için yapılmış olabileceğini savundular. 
     Medya, 1996'dan 2003'e kadar süren programı yürüten ve 31 Mayıs'ta emekli olacak Sevan'ın, bir süre Genel Sekreter Kofi Annan'ın oğlunun da çalıştığı Cotecna adlı bir şirketin yanı sıra Saybolt ve ismi açıklanmayan bir başka şirkete yazdığı mektupları kısa bir süre önce ele geçirmişti. 
     67 milyar dolar tutarındaki insani yardımdan 3,5 milyon dolar kişisel çıkar sağlamakla suçlanan Sevan'ın şirketlere gönderdiği mektuplara Genel Sekreter Annan'dan da destek gelirken, bu yöntemin BM bürokrasisine uygun olduğu belirtiliyor. 
     Mektupların ABD yönetiminde yarattığı endişenin ardından skandalı soruşturan Bağımsız Soruşturma Komisyonu'nun başındaki eski ABD Merkez Bankası Paul Volcker ise, BM'den istediği tüm belgelere ulaşma ve tüm BM çalışanlarının işbirliğinde bulunacağı güvencesi aldı. 
     Genel Sekreter Annan, Volcker'in istediği tüm düzenlemeleri kabul ettiğini belirterek, komisyonun yakında yolsuzluk iddiaları ve programın yönetimiyle ilgili gerçekleri ortaya çıkaracağından emin olduğunu söyledi. 
     
</TEXT>
</DOC>
