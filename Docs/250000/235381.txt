<DOC>
<DOCNO> 235381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas07.html </URL>
<DATE> 2004/04/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sigara en çok Güneydoğu'da içiliyor 
</HEADLINE>
<TEXT>

     Sigara alışkanlığı sorununun, GAP bölgesinde Türkiye genelinden çok daha önemli boyutlarda olduğu bildirildi. 
     AA muhabirinin, GAP Bölgesi Halk Sağlığı Projesi Raporu'ndan derlediği bilgiye göre, bölge illerindeki her 3 konuttan 2'sinde sürekli olarak sigara içen en az bir birey bulunuyor. 
     Başbakanlık GAP Bölge Kalkınma İdaresi Başkanlığı'nın, bölge illerinin halk sağlığı konusundaki verilerini toplayarak çözüm önerileri saptamak amacıyla planlayıp finanse ettiği proje için 9 ilde toplam 1.126 kişiye soru yöneltilerek yapılan araştırmayla, bölgedeki konutların yüzde 70.1'inde sigara içildiği saptandı. 
     Sigara kullanımının özellikle gelişmiş ülkelerde insan sağlığını olumsuz etkileyen zararlı bir alışkanlık olduğu vurgulanan raporda, sigara içilen konut oranının en yüksek olduğu ilin yüzde 78.4 ile Diyarbakır, en düşük olduğu ilin ise yüzde 61.8 ile Siirt olduğu belirtildi. 
     Konutların, Adıyaman'da yüzde 63.4'ünde, Batman'da yüzde 73.3'ünde, Gaziantep'te yüzde 65.4'ünde, Kilis'te yüzde 73.3'ünde, Mardin'de yüzde 67.6'sında, Şanlıurfa'da yüzde 72.2'sinde ve Şırnak'ta yüzde 71.4'ünde sürekli olarak sigara içen bir bireyin var olduğunun belirlendiği vurgulanan raporda, konutta sigara içilmesinin tüm aile bireylerinin sağlığını ilgilendiren önemli bir konu olduğu vurgulandı. 
     Yayımlanan verilere bölge illerinde yaşayan 15 yaş ve üzeri 1.906'sı erkek, 2.166'sı kadın toplam 4 bin 72 kişiye soru kağıdı uygulanarak ulaşıldığı belirtilen raporda, şu tespitlere yer verildi 
     ''15 yaş ve üzeri erkeklerin yüzde 41.3'ü hiç sigara içmediğini, yüzde 49.6'sı halen sigara içtiğini, yüzde 9.1'i de sigarayı bıraktığını belirtti. Kentsel bölgelerde genel olarak daha fazla sigara içiliyor. Halen sigara içen erkek oranının en yüksek olduğu il yüzde 72.2 ile Kilis, en düşük olduğu il ise yüzde 39.0 oranıyla Siirt. 
     15 yaş ve üzeri kadınların yüzde 86.0'ı hiç sigara kullanmadığını, yüzde 2.1'i sigaraya bıraktığını, yüzde 11.9'u ise halen sigara içtiğini bildirdi. Sigara kullanan kadın oranının en yüksek olduğu il yüzde 15.3 ile Diyarbakır, en düşük olduğu il ise 4.8 ile Kilis. 
     
</TEXT>
</DOC>
