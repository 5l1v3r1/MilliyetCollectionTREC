<DOC>
<DOCNO> 203381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun11.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li subaya göre Saddam'ı sağ kolu ele verdi 
</HEADLINE>
<TEXT>

     Irak'ta görev yapan Amerikalı bir subay, devrik lider Saddam Hüseyin'i, kaçışı sırasında kendisine yardımcı olan ''sağ kolu''nun ele verdiğini söyledi. 
     Saddam Hüseyin'in doğum yeri olan Tikrit'te, Amerikan ordusunun 4. Piyade Tümeni'nde görev yapan istihbarat şefi Binbaşı Stan Murphy, gazetecilere yaptığı açıklamada, ''Saddam'ı ihbar edeni, kendisine 8 ay boyunca eşlik eden sağ kolu olarak nitelendirebileceğini'' söyledi. 
     İhbarcının kimliğini açıklamayan Murphy, bu kişinin Saddam'ın başına konulan 25 milyon dolarlık ödülü alıp almadığı konusunda da bilgi vermedi. Amerikalı subay, ihbarcının şu an nerede tutulduğunu da söylemedi. 
     Tikrit, Samarra ve Beyci'deki operasyonlarda yakalanamayan Saddam'ın ''sağ kolunun'' 12 Aralık'ta Bağdat'ta yakalandığını belirten Murphy, Saddam'ın, Tikrit'te sorgulanan ihbarcının verdiği bilgiler ışığında yakalandığını söyledi. Saddam Hüseyin, Tikrit'te 13 Aralık'ta yakalanmıştı. 
     Binbaşı Murphy'ye göre ihbarcı, Tikrit bölgesindeki 5 büyük aşiretten birine üye. 
     Saddam'ın saklanmasına bu kişinin dışında aynı aşiretten 4-5 Iraklının daha yardımcı olduğunu anlatan Murphy, bu kişilerin Saddam'dan aldıkları Amerikan birliklerine saldırı emirlerini direnişçilere ilettiğini, gerillalara maddi destek ve silah sağladıklarını anlattı. 
     ''Saddam Hüseyin önemli savunma hatlarını belirliyordu. 'Şuraya-buraya daha çok saldırı düzenlensin' diyordu. Yakınları bu emirleri değişik aracılara iletiyor ve bu aracılara silah ve maddi destek veriliyordu. Aracılar da bunları başka kişilere iletiyordu'' diye konuşan Binbaşı Murphy'ye göre, bu işi 4-9 arabulucu hallediyordu. 
     İhbarcının 50 yaşlarında olduğunu belirten Murphy, bu kişinin Saddam'a gençliğinde hizmet etmeye başladığını ve en güvendiği kişilerden biri haline geldiğini kaydetti. 
     Bu kişiyi, ''dazlak, obez ve kadın düşkünü'' olarak nitelendiren Murphy, ihbarcının Irak halkına karşı işlenen suçlara katıldığını da söyledi. 
     Amerikan askeri kaynaklarına göre, Saddam'ın 20-30 saklanma yeri bulunduğunu hatırlatan Murphy, bu yerlerin sayısının daha fazla olabileceğini ve Saddam'ın düşünüldüğü kadar çok sık yer değiştirmediğini belirtti. Amerikalı askeri yetkililer, Saddam Hüseyin'in 4 saatte bir yer değiştirdiğini söylemişlerdi. 
     
</TEXT>
</DOC>
