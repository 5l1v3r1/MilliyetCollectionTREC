<DOC>
<DOCNO> 224359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/spo07.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumi'den aynı film 
</HEADLINE>
<TEXT>

   Formula 1'de Ferrari pilotu Michael Schumacher, dün Malezya'da da ilk sırayı kimseye bırakmadı. Montoya, Alman sürücünün ancak beş saniye ardından ikinciliğe ulaşabildi 
      
   Zirve değişmedi 
   FORMULA 1'DE sezonun ikinci yarışı Malezya Grand Prix'sinde de zirvedeki isim yine değişmedi. Ferrari pilotu Michael Schumacher, Avustralya'nın ardından Sepang pistinde de rahat bir birinciliğe ulaşırken, kariyerinde 72. zaferini kazandı. Pole pozisyonda başladığı yarışı sürekli önde götüren Schumi, 56 turluk mücadeleyi 1 31.07.490'lık dereceyle ilk sırada tamamladı. Williams'tan Juan Pablo Montoya ise ancak beş saniye geride ikinci olabildi. 
   
   Yıldızlar şaşırttı 
   BAR Honda'dan Jenson Button da akılcı taktiğiyle üçüncülüğünü korudu, takımındaki ilk podyumuna ulaştı. Avustralya'da duble yapan Ferrari'de diğer pilot Rubens Barrichello ise mekanik arıza yüzünden dördüncülükte kaldı. McLaren'den Kimi Raikkonen, bitime 15 tur kala yine motor arızasıyla yarışı bıraktı. Yarışı bitiremeyen diğer isimler ise spin atan Jaguar'dan Webber ile motor arızası yaşayan Williams pilotu Ralf Schumacher oldular. 
   
   NOTLAR    Alonso mucizesi 
   SIRALAMA turlarında spin atınca yarışa son sırada başlamak zorunda kalan Renault'nun yetenekli sürücüsü Fernando Alonso, müthiş performansıyla parmak ısırttı. Startta beş araç geçen Alonso, yarışı 7. bitirerek puan almayı başardı. 
   
   Hesap tutmadı 
   MALEZYA'DAKİ sıcak havada Bridgestone kullanan Ferrari'nin zorlanacağını bekleyen İtalyan ekibinin Michelin kullanıcısı rakipleri McLaren, Williams ve Renault, hayal kırıklığına uğradı. Havanın kimi zaman yağılı olması da Ferrari'nin işine yaradı. 
   
   Şanssız Webber 
   JAGUAR'IN ikinci cebi kaparak sürpriz yapan İngiliz pilotu Mark Webber'in şansı yarışta döndü. Startta aracı tekleyince geriye düşen, daha sonra lastiği patlayan ve bu lastikle sürat yaptığı için ceza alan Webber sonunda 25. turda spin atarak yarış dışı kaldı. 
   
   Motorlar patladı 
   YENİ tek motor kuralı takımları Malezya'nın sıcağı ve neminde zorladı. Pistte 320 kilometreyle en yüksek hıza ulaşan BMW-Williams pilotu Ralf Schumacher, motor arızasıyla yarışı tamamlayamadı. Raikkonen de motoru patlayan bir diğer iddialı isimdi. 
   
   MARKALAR KLASMANI 1. Ferrari 33 2. Williams 17 3. Renault 14 4. BAR 9 5. McLaren 4 6. Sauber 1 
   
   
</TEXT>
</DOC>
