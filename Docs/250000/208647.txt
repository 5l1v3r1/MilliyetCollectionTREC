<DOC>
<DOCNO> 208647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo28.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Terime sert eleştiri 'Sürünen Hollandalı' ile Bülent aynı mı 
</HEADLINE>
<TEXT>

     Galatasaray Kulübü'nün aylık olağan divan kurulu toplantısı, Galatasaray Lisesi'nde yapıldı. 
     Tevfik Fikret Salonu'nda gerçekleştirilen ve rekor sayıda üyenin katıldığı toplantıda, salon tıklım tıklım doldu. Toplantıda öncelikle kulüp üyeliğinde 30 yılını doldurup divan kurulu üyesi olmaya hak kazanan 50 kişiye beratları verildi. Kulüp eski başkanlarından Ali Tanrıyar, oğlu Mustafa Tanrıyar'a beratını verdi. 
     
     TOKÖZ'DEN SERT ELEŞTİRİLER 
     Divan kurulu üyesi, eski sporcu Yılmaz Toköz, sarı-kırmızılı futbol takımında yapılan gençleştirme operasyonuna sert tepki gösterdi. 
     Lefter'in 40, ''Büyük Fikret'' ve ''Baba Hakkı''nın 37 yaşında futbolu bıraktığını hatırlatan Toköz, Galatasaray'a gelip de yaşlı diye nitelendirilen Falko Götz, Stumpf ve Sergen gibi futbolcuların takımı şampiyon yaptıklarını hatırlattı. Toköz, şöyle konuştu 
     ''Yılın sporcusu anketlerinde Bülent 3. gösteriliyor. Bizim gönderdiğimiz Sergen ise yılın sporcusu. Bülent 35 yaşında. Milli Takım, Avrupa Şampiyonası finallerine gitseydi, kaptanımız olacaktı. Biz bu revizyonu o zaman yapabilirmiydik Ben burada yönetimi sorumlu tutuyorum. Kararı teknik heyet verir. Ancak onlar başkanın iki dudağı arasındadır. Başkan isterse gelirler, istemezse giderler.'' Operasyona tabi tutulan oyuncuların kendilerine lazım olduğunu kaydeden Toköz, bu futbolcuların ligde olmazsa kupada oynayabileceğini, takımda gençlerin yanında tecrübelilerin de gerekli olduğunu söyledi. 
     Toköz, Frank De Boer'i de eleştirerek, ''Eskiden 'Uçan Hollandalı' vardı. Ben bizim oyuncuya 'Sürünen hollandalı' diyorum. 1 yıllık olan bu futbolcuyla 25 yıllık Bülent'i aynı kefeye koyuyoruz'' dedi. 
     Toköz, Fatih Terim'e de üstü kapalı gönderme yaparak, ''Şu anda biz sadece bir kişiye vefa gösteriyoruz. Onu da herkes biliyor. Ancak bu kimine göre vefa, kimine göre cefa oluyor'' diye konuştu. 
     Yılmaz Toköz, Şişli Belediye Başkanı Mustafa Sarıgül ile görüştüğünü, Sarıgül'ün, Ali Sami Yen Stadı'nın dışında Galatasaray Adası ve Kalamış Tesisleri için de projeler yaptığını öğrendiğini sözlerine ekledi. 
     Bu arada, bugün divan kurulu üyesi olan Özer Berkay, yöneticileri, kulübü batırsalar bile suçlayamayacaklarını ifade ederek, ''Onlar bizim kardeşimiz. Fahri görev yapıyorlar. Suçlayamayız. Hatta bu seçimde yeniden başkan bile yapabiliriz. Biz Fatih Terim'i bile suçlayamıyoruz. '4 yıl şampiyonluk yaşattım. Sefasını süreceğim' diyor'' diye konuştu. 
     
     ADA KONUSU 
     Galatasaray Adası'nın son durumu da divan kurulu toplantısında masaya yatırıldı. 
     Kulüp eski yöneticilerinden Kemal Onar, adanın tuvaletlerinin bile sökülüp götürüldüğünü ileri sürerken, ''Bu konuda 3 teklifim var. Öncelikle adayı yeniden inşa edecek kuruluşun verdiği zararlar tespit edilsin. Daha sonra bu şirketle anlaşma sona erdirilsin. Bu da olmazsa, anlaşma tek taraflı olarak Galatasaray tarafından feshedilsin'' dedi. 
     Onar, anlaşmada usulsüzlükler bulunduğunu da ileri sürerken, kulüp eski başkanı Mehmet Cansun'un sözleşmede tek başına imzasının bulunmasının kulüp tüzüğüne aykırı olduğunu, biri muhasip üye olmak üzere 7 yönetim kurulu üyesinin imzasının bulunması gerektiğini söyledi. 
     Divan Başkanı Semih Haznedaroğlu ise kulüp başkanı Özhan Canaydın ile bu konuyu görüştüğünü, inşaatı yapacak UNİT firmasının, nisan ayına kadar ada için inşaat izni alamazsa, sözleşmenin iptal edilmesi için görüşmeler yapılacağını bildirdi. 
     Bu arada, toplantıda, adadaki zararın tespiti için 5 kişilik komisyon oluşturuldu. 
     Öte yandan, Semih Haznedaroğlu, toplantıda bulunan ve Galatasaray Üniversitesi Rektörlüğüne seçilen Prof. Dr. Duygun Yarsuvat'ı kutlarken, kurul üyeleri de kendisini ayakta alkışladı. 
     Kürsüye gelen Yarsuvat da ''bu alkışlara teşekkür ederim. Ama görevimin biteceği 4 yılın sonunda bu alkışları alırsam başarılı olduğumu düşünürüm. Galatasaray, Türk toplumunda Erdoğan Teziç'in YÖK başkanı seçilmesiyle ön plana çıkmıştır. Üzerimizde ağır bir sorumluluk vardır. Ama Galatasaraylı olarak bu yükün altından kalkarız'' dedi. 
     
</TEXT>
</DOC>
