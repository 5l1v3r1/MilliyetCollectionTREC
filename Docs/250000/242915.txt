<DOC>
<DOCNO> 242915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun37.html </URL>
<DATE> 2004/05/26/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
New York Times Irak savaşı konusunda günah çıkardı 
</HEADLINE>
<TEXT>

     Irak savaşı öncesinde, Irak'ın sahip olduğu kitle imha silahları ve uluslararası terörizm bağlantıları konusundaki iddialarla bilgileri ciddiyetle sorgulamadan yayınladıklarını ve takibini yeterince yapmadıklarını belirten New York Times editörleri, özeleştiri niteliğinde bir makale yayınladılar. 
     Irak'la ilgili haberlere yer verilen sayfada yayınlanan makalede, ''Bazı durumlarda, o dönemde tartışmalı olan ve şimdi açıkça sorgulanan bazı bilgilerin niteliği yeterince araştırılmadan yayınlandı. Geriye dönüp baktığımızda, keşke yeni deliller ortaya çıktıkça ya da iddiaları doğrulayacak delillerin bulunmasında başarısız olundukça, bu iddiaları yeniden araştırmak konusunda daha hırslı olsaydık'' denildi. 
     Bugüne kadar gazetede Amerikan ve müttefik istihbarat örgütlerinin özellikle Irak'ın kitle imha silahları ve terör bağlantıları konusundaki başarısızlıklarına çokça yer verdiklerini kaydeden New York Times editörleri, bu eleştiri oklarını kendilerine de yönelttiklerini kaydettiler. 
     Geçmişe yönelik yaptıkları sorgulamada, gurur duyacakları çok sayıda yayın yaptıklarının altını çizen editörler, ancak bazı durumlarda aldıkları bilgilerin doğruluğu konusunda yeterince hassas davranmadıklarını da itiraf ettiler. 
     Editörler, Saddam Hüseyin yönetimindeki Irak hakkında tehlike sinyalleri veren iddiaları içeren makalelere çok daha sık yer verirken, karşı iddialara yeterince yer vermediklerini kabul etiler. 
     Editörler ayrıca, bu hikayelerin çoğunun Iraklı sürgünlerden ve Saddam Hüseyin'in devrilmesi konusunda ABD'ye baskı yapan rejim karşıtlarından alındığını, ancak bu kişilerin bu bilgileri vermekteki amaç ve motivasyonlarının gereğince sorgulanmadığını da yazdılar. 
     Makalede, o dönemde yapılan yayınlarda, son günlerde ABD yönetimiyle ters düşen Irak Ulusal Konseyi Başkanı Ahmet Çelebi'nin önemli bir kaynak olduğu da belirtildi. 
     Gazete, iki keresinde bağımsız kaynaklar tarafından doğrulanmayan iddiaları yayınladığını da kabul etti. Editörlerin kaleme aldığı makalede, bu tür yanıltıcı haberlerin bazı örneklerine de yer verildi. 
     Gazete, geçmişe dönük yaptıkları soruşturmada, yüzlerce makaleyi gözden geçirdiklerini ve tartışmalı olan gizli silah tesisleri ve kitle imha silahlarıyla ilgili haberlerin bazı örneklerini gazetenin web sitesine koyduklarını açıkladı. 
     Makalede, Irak silahları ve yanlış bilgilendirme konusunu ''henüz bitmemiş bir iş'' olarak gördüklerini belirten editörler, haberleri doğru verme konusundaki kararlılıklarını da ifade ettiler. 
     Bu arada, bu haberlerin hemen hemen tamamının, yalan haber skandali yüzünden görevden alınan Jayson Blair olayının patlak vermesinden sonra görevi bırakan Yayın Yönetmeni Howell Raines döneminde yayınlandığı kaydedildi. 
     
</TEXT>
</DOC>
