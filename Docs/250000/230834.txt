<DOC>
<DOCNO> 230834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yasam/yas04.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lanetli Kral Tabnit'in mumyasına DNA testi 
</HEADLINE>
<TEXT>

   Sidon Kralı Tabnit'in İstanbul Arkeoloji Müzesi'ndeki mumyasının sırlarını, alınan azıdişi ve derisinin DNA testleri çözecek 
      ÖMER ERBİL İstanbul 
   
   İstanbul Arkeoloji Müzesi'nde bulunan Sidon Kralı Tabnit'e ait mumyadan bir azıdişiyle iki parça deri, DNA testi yapılmak üzere alındı. 
   Müzede özel bir odada saklanan Tabnit ile yıllardır müzenin deposunda tutulan esrarlı çocuk mumyasını Milliyet görüntüledi. National Geographic televizyonu bir belgesel için aralıkta müzede çekim yaptı. Belgesel kapsamında Kral Tabnit'in dönemindeki hastalıklar, yaşı, hangi millete ait özellikler taşıdığı ve ölüm nedeninin araştırılması için mumyanın bir azıdişi ile derisinden küçük birer parça deri alındı. Analiz ve kan testleri Beyrut Amerikan Üniversitesi'nde, DNA testleri Leipzig veya Oxford Laboratuvarı'nda yapılacak. 
   
   İşte 'Kral'ın laneti 
   Lübnan sınırındaki Sidon antik kentinde, M.Ö. 6. yüzyılda yaşadığı sanılan Tabnit'in lahtini altta , Osman Hamdi Bey 1887'de çıkarıp İstanbul'a getirdi. Tabnit'in lahitteki laneti şuydu "Ey mezarımı bulan kişi, kim olursan ol huzurumu bozma. Ne gümüş, ne altın ne definem var. Mezarımı açarsan nesilden, nesepten mahrum kal ve ölüler arasında yatacak yer bulma." 
   
      'Geceleri müzede bir çocuk ağlıyor'    Arkeoloji Müzesi'ndeki dört mumyadan biri de, sadece 2 yaşlarında bir çocuğa ait. Bu mumya yıllardır depoda. Kime ait olduğu ve müzeye nasıl geldiği belli değil. Ayakları iki bileğinden bağlı olan ve mavi boncuklardan kız olduğu sanılan mumya çocuğun efsanesi de var. Bekçilerin geceleri çocuk ağlaması duyduğu, bu nedenle mumya bölümüne kimsenin yalnız yaklaşmaya cesaret edemediği söyleniyor. 
   
   
</TEXT>
</DOC>
