<DOC>
<DOCNO> 202709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun37.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ'den SARS olan bilimadamına eleştiri .. 
</HEADLINE>
<TEXT>

     Dünya Sağlık Örgütü DSÖ , Akut Solunum Yetmezliği Sendromu SARS tetkikleri pozitif çıkan bilim adamının, örgüt tarafından belirlenen güvenlik kurallarına uymadığını bildirdi. 
     DSÖ'nün Batı Pasifik Bölge Müdürü Dr. Şigeru Omi, SARS'a yakalanan Tayvanlı bilim adamının, çalıştığı Taipei Ulusal Savunma Üniversitesi'nin laboratuvarında dökülen bazı sıvılardan hastalığı kapmış olmasından şüphe edildiğini söyledi. 
     Omi, Filipinler'in başkenti Mania'da düzenlediği basın toplantısında, SARS'a yakalanan kişinin 5 Aralık'tan bu yana laboratuvarda çalıştığını ve deney tüplerinden dışarı bazı sıvıların taştığını gördüğünü belirtti. Omi, Tayvan'daki DSÖ çalışanlarından alınan bilgiye göre, Tayvanlı bilim adamının önlük ve eldiven gibi koruyucular giymediğini ifade etti. 
     Bu arada, Singapur Sağlık Bakanlığı, Tayvanlı bilim adamının bu ay başında Singapur'u ziyaret ettiğinin belirlenmesi üzerine önlem olarak 70 kişinin karantinaya alındığını bildirdi. 
     Bakanlığın açıklamasında, hastanelerden, ölümcül solunum yolu rahatsızlığı vakalarıyla ilgili olarak tetikte olmalarının istendiği, şimdiye kadar SARS'ı andırır herhangi bir rahatsızlığın bildirilmediği kaydedildi. 
     Tayvan Hastalık Kontrol Merkezi, 44 yaşındaki görevlinin Aralık başında Singapur'da bir konferansa katıldıktan sonra ülkesine dönmesinin ardından ateşinin çıktığını, önce grip olduğu sanılan görevlinin röntgen çektirdikten sonra zatürree olduğunun anlaşıldığını, bunun üzerine yapılan SARS testinin ise pozitif çıktığını bildirmişti. 
     
</TEXT>
</DOC>
