<DOC>
<DOCNO> 226832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun48.html </URL>
<DATE> 2004/03/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AP'deki liberal grup Türkiye seçimlerini şöyle değerlendirdi... 
</HEADLINE>
<TEXT>

     Avrupa Parlamentosu'ndaki Liberal Grup Başkanı Graham Watson, ''Adalet ve Kalkınma Partisi'nin AK Parti seçim zaferinin, Türk hükümetinin başlattığı reform çalışmalarını da güçlendireceğini'' söyledi. 
     Watson, Avrupa Parlamentosu'nda bugün düzenlediği basın toplantısında, Türkiye-AB ilişkilerine ve Kıbrıs ile ilgili son gelişmelere de değindi. 
     ''AK Parti iktidarının Türkiye'de daha önce eşi görülmemiş bir reform çalışması başlattığını'' belirten Watson, ''Son seçimlerde alınan sonuç, bu reformların güçlenerek devam ettirilmesine olanak sağlayacak'' dedi. 
     ''Türkiye'de hükümetin Kıbrıs konusunda seçim riskini de göz önüne alarak önemli çaba sarf ettiğini'' kaydeden Watson, ''bu çabalara Yunanistan'ın da karşılık vererek katkıda bulunması gerektiğini'' söyledi. 
     Watson, ''Kıbrıs'ta sorununun BM Genel Sekreteri Kofi Annan'ın hazırladığı plan temelinde çözülmesine destek verdiklerini, 1 Mayıs'ta birleşik Kıbrıs'ı AB'de görmek istediklerini'' ifade etti. 
     Avrupa Parlamentosu'nda perşembe günü görüşülecek Türkiye raporuna ilişkin bir soru üzerine Watson, ''Liberal Grup olarak raporun tonunu sert bulduklarını'' söyledi. 
     Türkiye'deki reform çalışmalarına bir kez daha atıfta bulunan Watson, ''Avrupa Parlamentosu'nun sürdürülen reform çalışmalarını göz ardı etmeyerek Ankara'yı daha fazla cesaretlendirmesi gerektiğini'' belirtti. 
     Watson, ''raporda Türkiye lehine olumlu değişiklikler yapılması için yazılı önergeler sunduklarını'' da sözlerine ekledi. 
     
</TEXT>
</DOC>
