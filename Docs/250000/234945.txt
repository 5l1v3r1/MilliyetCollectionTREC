<DOC>
<DOCNO> 234945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy26.html </URL>
<DATE> 2004/04/26/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Erdoğan "Sayın Denktaş'a saygım, sevgim yine devam etmektedir" 
</HEADLINE>
<TEXT>

     Başbakan Recep Tayyip Erdoğan, KKTC Cumhurbaşkanı Rauf Denktaş'a saygı ve sevgisinin aynen devam edeceğini belirterek, ''KKTC ile birliği, beraberliği, dayanışmayı asla bir kenara itemeyiz, atamayız. Yine birlik, beraberlik, dayanışma içinde aydınlık yarınlara KKTC ile el ele yürüyeceğiz. Bunun başka çıkışı yok'' dedi. 
     Erdoğan, AK Parti Merkez Yürütme Kurulu MYK toplantısı sonrasında, Parti Genel Merkezi'nden ayrılırken gazetecilerin sorularını yanıtladı. 
     Bir gazetecinin, ''AB Genel İşler Konseyi, KKTC'nin üzerindeki ekonomik izolasyonun kaldırılması yönünde kararlı olduğunu vurguladı. Türkiye'nin de AB ve ABD'den beklentisi bu yöndeydi. Bunu nasıl değerlendiriyorsunuz '' sorusu üzerine Erdoğan, bundan sonraki süreçte, AB, ABD ve BM'nin, bu sürece yönelik olarak üzerlerine düşeni yapacaklarına inandığını söyledi. 
     Bugüne kadar Kuzey Kıbrıs Türkleri'ne uygulanan uluslararası tecritin kalkacağına ve Türklere karşı çok daha farklı, olumlu uygulamaların başlayacağına inandığını da dile getiren Erdoğan, ''İnanıyorum ki bugün açıklanan deklarasyon, arkası gelecek olan bir deklarasyondur. Biraz zamana bırakmak lazım. Zaman içinde olumlu gelişmeleri hep beraber izleyeceğiz diye düşünüyorum'' dedi. 
     
     ''SCHRÖDER İLE AB VE KIBRIS'I GÖRÜŞECEĞİM'' 
     Erdoğan, bir başka soru üzerine Almanya gezisinde, Başbakan Gerhard Schröder ile yapacağı görüşmede, AB ve Kıbrıs konusunu ele alacaklarını bildirdi. 
     ''Rauf Denktaş ile ilişkiler eskiye nazaran daha mı farklı olacak Bundan sonra bir şey değişecek mi '' sorusuna karşılık da Erdoğan, Rauf Denktaş ile aralarında, ''kavga, gürültü'' olmadığını belirterek, şunları kaydetti 
     ''Siyasi yorumdu, tercihti, yaklaşımdı... Sayın Denktaş'ın yorumu yaklaşımı o türdü, bizimki bu türdü. Bunların hepsinde de olanda hayır vardır diyorum. Bu anlayıştan bakıyorum. Benim saygım, sevgim yine aynen devam edecektir. Çünkü biz, KKTC ile birliği, beraberliği, dayanışmayı asla bir kenara itemeyiz, atamayız. Yine birlik, beraberlik, dayanışma içinde aydınlık yarınlara hem Türkiyemiz yürüyecek, hem KKTC el ele yürüyeceğiz. Bunun başka çıkışı yok.'' Demokrat Parti'den iki milletvekilinin istifa ettiğinin hatırlatılması üzerine Erdoğan, ''O, partilerin iç sorunu'' dedi. 
     
</TEXT>
</DOC>
