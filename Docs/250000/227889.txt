<DOC>
<DOCNO> 227889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun46.html </URL>
<DATE> 2004/04/02/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Talat Denktaş ikna oldu ancak henüz benimsemedi 
</HEADLINE>
<TEXT>

     KKTC Başbakanı Mehmet Ali Talat, Cumhurbaşkanı Rauf Denktaş'ın Annan planında iyileştirmeler olduğu konusunda ikna olduğunu, ancak önemli olanın bunları benimsemesi olduğunu söyledi. 
     ''Değerlendirmelerimiz sürecek'' diyen Talat, Annan planıyla ilgili tüm kademelerde yapılacak değerlendirmelerin ardından kısa sürede referanduma yönelik kampanyanın başlayacağını kaydetti. 
     Başbakan Talat, verilen taahhüt uyarınca Türkiye kökenli KKTC vatandaşlarıyla ilgili 45 bin kişilik listenin de hazırlandığını bildirdi. 
     Talat, Türk Ajansı-Kıbrıs'a TAK yaptığı açıklamada, İsviçre müzakerelerine katılan heyetle birlikte bugün ilk olarak Cumhurbaşkanı Denktaş'a bilgi verdiklerini belirtti. 
     Başbakan Talat, ''Plandaki iyileştirmeler hakkında Cumhurbaşkanı Denktaş'ı ikna ettiniz mi '' sorusuna karşılık şunları söyledi 
     ''Değerlendirmelerimiz sürüyor. Ama planda iyileştirmeler olduğu kesin, bunu sanıyorum Cumhurbaşkanı da kabul eder. İyileştirme olduğu konusunda ikna oldu. Bu açık ve nettir. Önemli olan bunları benimseyip benimsemediğidir. Bu konuda değerlendirmeler sürüyor.'' Talat, Cumhurbaşkanı Denktaş'ın bugünkü bilgilendirmeden sonraki tutumu ve referanduma yaklaşımıyla ilgili sorulara ise ''Ona sormanız gerekir'' diyerek yanıtladı. 
     
     BU BİR ZAFER DEĞİL 
     Cumhurbaşkanı Denktaş ile ortak değerlendirmelerin süreceğini, koalisyon ortaklarının kendi aralarında ve hükümet içinde gelişmeleri değerlendireceğini ifade eden Talat, özetle şöyle konuştu 
     ''Bana göre optimum sonuç elde edilmiştir. Yani bu bir zafer değil. Çünkü zafer olursa diğer taraf kaybetmiş demektir ve böyle bir anlaşma olmaz. Bu bizim bütün olanaklarımızla elde edebileceğimiz en iyi sonuçtu, bunu elde ettik. Bu noktada artık herkes oturup düşünecek, hesabını kitabını yapacak, 'bugünkü durumla kıyaslandığında lehimize mi, aleyhimize mi' diye değerlendirip karara varacaklar.'' 
     
     45 BİN KİŞİLİK LİSTE DE HAZIRLANIYOR 
     Hızlı bir değerlendirme sürecinin ardından 24 Nisan'da yapılacak referanduma yönelik kampanyanın başlayacağını söyleyen Talat, bununla birlikte yeni meclisin oluşumu, eş başkanların tayini, federal kurumların personeli ve federal yönetime ayrılacak binalarla ilgili taahhütler bulunduğunu anlattı. 
     ''Yapacak çok işimiz var'' diyen Talat, bir soruya karşılık, BM'nin 9 Nisan'a kadar istediği garantilerle ilgili yazılı taahhüdün Kıbrıs'taki tarafları değil, Türkiye ve Yunanistan'ı kapsadığını da söyledi. 
     Başbakan Mehmet Ali Talat, referanduma kadar Türkiye kökenli KKTC vatandaşlarla ilgili 45 bin kişilik listeyi BM Genel Sekreteri'nin adadaki temsilcilerine teslim etmek zorunda olduklarını açıkladı ve ''Liste hazırlanıyor'' dedi. 
     Bu arada, Başbakan Talat, Cumhurbaşkanlığı'nda yapılan yaklaşık 4 saatlik değerlendirme toplantısının ardından Cumhuriyetçi Türk Partisi CTP Meclis Grubu'nu toplantıya çağırdı. Talat, İsviçre'deki Kıbrıs görüşmeleriyle ilgili olarak partisinin yetkili organlarına bilgi verdi. 
     
</TEXT>
</DOC>
