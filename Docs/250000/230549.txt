<DOC>
<DOCNO> 230549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yazar/congar.html </URL>
<DATE> 2004/04/12/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Irak'ta kritik günler 
</HEADLINE>
<TEXT>

   
   ABD'nin, Irak'ın askeri denetimini tahminlerin ötesinde bir hızla eline geçirip Bağdat'a girerek Saddam rejimini devirişinin yıldönümü, ateş ve kan içinde yaşandı 
   Kendisini bir yandan Felluce ve Ramadi'de Sünni ayaklanmacılarla, bir yandan da güneyde Şii köktendinci Mukteda Sadr'ın Mehdi Ordusu ve onu destekleyenlerle savaş halinde bulan ABD ve koalisyon güçleri bir hafta içinde 50'den fazla kayıp verdi çatışmalarda yüzlerce silahsız Iraklı öldü kendisine "Mücahid Mangaları" adını veren bir grubun ülkedeki yabancıları rehin almaya başlaması, koalisyon ülkelerinin kamuoyları gözünde Irak'ı niteliği farklı bir krize dönüştürdü Washington'da, cumartesi günü Beyaz Saray'a yürüyen protestocular ABD askerinin Irak'tan çıkmasını istediler Yeni Zelanda ve Kazakistan Irak'taki askerlerini geri çekeceğini bildirdi birçok ABD'li siyasetçi ve analist, Irak'ta tutum değişikliğinin şart olduğunu savunmaya başladı BM'nin daha fazla devreye sokulması çağrısı hemen her cepheden duyuluyor Irak Geçici Hükümet Konseyi'nden istifalar son günlerde birbirini izledi Başkan Bush, siyasi egemenliğin Iraklılar'a devrinin planlandığı gibi 30 Haziran'da gerçekleşeceğini tekrarladıysa da, bu tarihin gerçekçiliği artık dünyanın her yanında sorgulanıyor Irak, Amerikan toplumunun dilinde, giderek artan biçimde, Somali, Lübnan, Vietnam adlarıyla birlikte anılıyor. 
   Washington'ın, Irak'ta kritik bir noktaya geldiği kesin. Ancak bu nokta, Irak'ta kalıp kalmamayı ilgilendiren bir karar aşaması değil. Savaşa en başından karşı çıkan ve bugünkü durumu "Irak, Bush'un Vietnam'ıdır" diye nitelendiren Demokrat Senatör Edward Kennedy bile, Irak'tan çekilinmesini savunmuyor. Böyle bir kararın, Irak'ta iç savaş ve tüm bölgede kaos anlamına geleceğini bütün ciddi gözlemciler görüyor. 
   Ancak krizin içinden çıkılmaz bir hale dönüşmemesi ve normalleşme takviminin işleyebilmesi için, ABD askerlerini bir anda iki cephede birden savaşa sürükleyen ve artan biçimde Irak halkıyla karşı karşıya getiren hataların hızla teşhisi ve tamiri gerekli. 
   New York'taki New School Üniversitesi'nin Rektörü,11 Eylül Komisyonu üyesi, eski Demokrat senatör ve Vietnam Savaşı gazisi Bob Kerrey'e göre, Irak'ta zaman, ABD'nin lehine işlemiyor. Savaşı başında destekleyen Kerrey, "Aynı şeyi biraz daha fazla yapmamız değil, tümüyle farklı bir şeyi çok daha fazla yapmamız gerekli" diye özetliyor tutum değişikliği çağrısını. 
   
   "Kürtler'i kayırdılar"    Geçen hafta Washington'da, Felluce olaylarını değerlendiren üst düzey bir Türk diplomatı, "Biz 'Bu bölgeye Sünni Üçgeni demeyin, Irak'taki Sünnileri izole etmeyin' diye Amerikalılar'a çok söyledik, ama dinletemedik" diye yakınıyordu. Bu diplomata göre ABD, Sünni Araplar'ı yanına çekebilecek, onları Irak'ın geleceğinden umutlu kılabilecek hiçbir şey yapmamıştı. 
   Yine Washington'da sohbet ettiğimiz, Türk Silahlı Kuvvetleri içinde uluslararası deneyimi ile ön plandaki bir general, Sadr'ın destek toplamasını şöyle yorumladı 
   "ABD, etnik gruplar arasında ayrımcılık yapma hatasına düştü. Şii çoğunluğu gücendirdi. Bir babanın çocukları arasında ayrım yapması, birini iyi bir özel okula, diğerlerini sıradan devlet okuluna göndermesi gibi bir tutum izledi. Bunun sonucunda, ya çocuklar birbiriyle kavgaya girer ya da babaya isyan ederler." 
   Türk generalinin sözleri, "ABD, Irak Kürtleri'ni kayırmakla hata etti" diye de özetlenebilir. 
   Ankara, ABD'yi, Kürtler'e gerek Geçici Anayasa'nın hazırlanması aşamasında geniş nüfuz tanıması ve özellikle Anayasa üzerinde fiili veto yetkisi almalarına göz yumması, gerekse Irak'ın yönetiminde nüfuslarının ötesinde bir temsil olanağı vermesi nedeniyle eleştirdi, eleştiriyor. Doğrusu, bu eleştiriler, Washington'da, daha ziyade, "Türk devletinin Kürt alerjisine" bağlandı bugüne dek. 
   Ancak şimdi Irak'taki krizin derinleşmesi, Washington'da yeni bir "Nerede hata yaptık" muhasebesi başlattı ve "Ilımlı Şiiler'in desteğinin yeterince kazanılamadığı" sonucu bu muhasebede ön plana çıkıyor. 
   Saddam rejiminde, çoğunluk olmanın avantajını yaşayamayan, Sünni Arap ağırlıklı Baas diktası altında "ikinci sınıf insan" muamelesi ve zulüm gören, ibadet ve ifade özgürlüğü olmayan Şiiler, ABD'nin mimarisindeki yeni düzende de, kendi haklarının yine azınlık haklarına Kürt vetosu gibi kurban edilmesine tepkililer. 
   Bu gözlemi paylaşan bir ABD'li diplomat, "Kürtler, Irak'taki en yakın müttefikimiz ve belki de demokratik düzene geçişte en az zorlanacak grup. Bazı konularda öne çıkmaları, dönüşüm projesine yatkınlıkları nedeniyle oldu. Birçok hakkı da bizim farklı yönde bastırmamıza rağmen ve birlikten kopmamaları karşılığında elde ettiler" diyerek, aslında Kürtler'in ABD ile çetin bir pazarlık yürütmüş olduklarına da dikkat çekti. 
   
   Sistani'nin ihmali    Türkiye'de bazı yayınların olayları aktarışındaki sığlık sayesinde, Sadr'ı bütün Iraklı Şiiler'in sevgisini kazanmış bir "direniş lideri" sanabilirsiniz. 
   Oysa 31 yaşındaki Sadr, Ayetullah Ali el - Sistani'ye kıyasla dinsel otoritesi sınırlı, ancak Sistani'den çok daha radikal bir köktendinci. Kendisine rakip ılımlı Şii liderlere savaş açmış, İran'la bağlantılı, mafya yöntemleri ile çalışan ve demokratik bir düzen değil, teokratik baskı rejimi peşinde bir adam. 
   Washington, hatalarının muhasebesini yaparken, Irak'ta Sadr'a karşı neden çok daha önce önlem alınmadığını da sorguluyor. ABD'nin Irak'taki sivil yöneticisi Paul Bremer'ın Sadr'ın nüfuzunu genişletmesine göz yumması, sonra da bu radikal lidere ait "El Havza" gazetesini, tam Felluce olayları tırmanmışken kapattırması "yanlış bir stratejinin üzerine gelen bir taktik hata" diye nitelendiriliyor. 
   Bu yorumun geri planında, Sadr'ın sahneden çekilmesini en az ABD kadar isteyen Sistani'nin, Bremer tarafından ihmal edildiği görüşü de var. 
   Şimdi ABD'nin, Irak'taki bu kriz dönemini atlatabilmesi için bir yandan ılımlı Şiiler'le Sadr'ı etkisizleştirebilecek bir ittifak kurabilmesi ve bunun için de, azınlık Kürt - çoğunluk Şii dengelerinin, geçiş döneminde daha iyi gözetilmesinin yolunu bulması gereği vurgulanıyor. Öte yandan, siyasi egemenlik devri için, BM'nin devreye tam olarak sokulması isteniyor. Sürecin uluslararasılaştırılması ve Irak'a başka ülkelerden ek asker gelmesi talebi de ön planda. 
   Ancak bütün bunların, hem de Irak'ta ateş artmışken gerçekleşmesi, Bush yönetiminin hatalarını görüp BM'yi Irak'ta kendisine "ortak" olmaya ikna edebilecek bir tavır değişikliği içine girmesiyle mümkün. Bob Kerrey'nin "bugüne kadar yaptığımızdan çok farklı bir şey" dediği de bu. 
   
      
   
   
</TEXT>
</DOC>
