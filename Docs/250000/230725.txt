<DOC>
<DOCNO> 230725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur25.html </URL>
<DATE> 2004/04/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Adana, Sabancı'ya ağlıyor... 
</HEADLINE>
<TEXT>

     İşadamı Sakıp Sabancı, çocukluk ve gençlik yıllarının geçtiği, iş hayatına ilk adımı attığı Adana'da düzenlenen törenle anıldı. Törene katılanlar gözyaşlarını tutamadı. 
     Vali Yardımcısı Mehmet Öklü, Hacı Ömer Sabancı Kültür Merkezi'nde düzenlenen törende, Sakıp Sabancı'nın Türkiye'nin ekonomik, sosyal ve kültürel hayatına çok büyük katkılarda bulunduğunu belirterek, ''Meslek hayatım boyunca gittiğim her ilde Sabancı'nın bir eseri ile karşılaştım. O kazandığı herşeyi bu ülkenin insanı ile paylaştı'' dedi. 
     Sakıp Sabancı'yı ''Türkiye'nin iş mimarı'' olarak tanımlayan Öklü, yardımsever kişiliğinin O'na bu dünyada ebedi hayat hakkı tanıdığını ifade etti. 
     Çukurova Üniversitesi Rektörü Prof. Dr. Yalçın Kekeç de, Sabancı'nın eğitim alanındaki katkılarına değinerek, ''Sakıp Ağa'nın hiçbir yanlışı yoktu. İnanıyorum ki bu ülke de, Sakıp Ağa'ya gereğini yapacak ve eserlerini geliştirerek yaşatacaktır'' diye konuştu. 
     Türk-İş 4. Bölge Temsilcisi Hüseyin Kaya Elbek ise, Sabancı'nın yatırımları ile onbinlerce insana iş olanağı sağladığını hatırlatarak, ''O Türkiye'ye değerli eserler bırakan, ekonomiye, yönetime yön veren, lider vasıflarına sahip bir kişiydi. O'nu kalbimize yolcu ediyoruz'' dedi. 
     Sabancı Holding Mali İşler Daire Başkan Yardımcısı Tamer Güven de, ülkenin sosyal ve siyasal sorunlarına tüm enerjisi ile yönelen Sabancı'nın kendisine sürekli ''ülkem için ne yapabilirim '' sorusunu sorduğunu belirterek, ''Bugün bizim için onunla vedalaşma günü değil, ilkelerine sahip çıkma ve hedeflerine daha hızlı koşma günüdür'' şeklinde konuştu. 
     Sabancı Holding'e bağlı fabrikalarda çalışanlar adına İsrafil Aktaş'ın konuşma yaptığı törende, Sabancı Anadolu Tekstil Kız Meslek Lisesi öğrencisi Cemile Sağaç da Sabancı için yazdığı şiiri okudu. 
     
     TÖRENDEN İZLENİMLER 

     Hacı Ömer Sabancı Kültür Merkezi'ndeki törene, Vali Yardımcıları Ahmet Narinoğlu, Bülent Eğriboz, Büyükşehir Belediye Başkan Vekili Aytaç Bilgen, sivil toplum örgütü temsilcileri ve Sabancı Holding'e bağlı kuruluşlarda çalışanlar katıldı. 
     Çiçekler ve Sabancı'nın resmi ile süslenen sahneye kurulan barkovizyonda İstanbul'daki cenaze töreninin görüntüleri ve Sakıp Sabancı'nın hayatı ile ilgili hazırlanan sinevizyon yayınlandı. 
     Bazı katılımcıların, özellikle cenaze töreninde görüntüler yayınlandığı sırada gözyaşlarına hakim olamadıkları gözlendi. 
     Saygı duruşu ile başlayan törende Sabancı için hep birlikte dua edildi. 
     Törene katılanlardan 71 yaşındaki Ahmet Derdiyok, 27 yıl Sabancı Holding'e bağlı Akbank'ta çalıştığını ve emekliliği öncesinde hizmetlerinden dolayı Sakıp Sabancı'nın elinden altın madalya aldığını belirterek, Sabancı'nın resmi önünde duygulu anlar yaşadı. 
     Kendisi gibi bankacı olan kızının da halen Akbank'ta şube müdürlüğü yaptığını belirten Derdiyok, ''Bankamızda, O'nun elinden altın madalya alan ilk kişiyim. Bunun gururu bana ömrüm boyunca yeter. O dünyaya ender gelecek insanlardan biriydi. Çalışanlarına dostları gibi yaklaşırdı'' dedi. 
     
</TEXT>
</DOC>
