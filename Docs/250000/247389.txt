<DOC>
<DOCNO> 247389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo19.html </URL>
<DATE> 2004/06/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ulusoy Göreve devam edeceksem, Özgener yönetimde olacak... 
</HEADLINE>
<TEXT>

     Futbol Federasyonu Başkanı Haluk Ulusoy, İzmir kulüplerinin yönetim kurulu aday listesi için önerdiği Mahmut Özgener için, ''Göreve devam edeceksem, Özgener yönetimde olacak'' dedi. 
     Haluk Ulusoy, İzmir'deki spor kulübü başkan ve yöneticileriyle yaptığı ve Vestel Manisaspor Kulübü Başkanı Cengiz Ergün ile Aydınspor Kulübü Başkanı Tansel Önder'in de katıldığı toplantının ardından basın mensuplarına açıklama yaptı. 
     Mahmut Özgener'in yönetim kurulu aday listesinde yer alacağını belirten Ulusoy, sözlerini şöyle sürdürdü 
     ''Mahmut Özgener, ben göreve devam edeceksem, Futbol Federasyonu'nun yönetiminde olacak. Mahmut Özgener, benim ve tüm futbol ailesinin çok sevdiği bir kişi. Kendisine beraber olmak istediğimi söyledim, o da 'Ulusoy'un olduğu yerde bulunmak bizim için şereftir, zevktir' dedi.'' İzmir futbolundaki düşüşü değerlendirmesi istenen Ulusoy, şunları kaydetti 
     ''Her çıkışın bir düşüşü olacaktır. İzmir'de maalesef bir iki yıldır düşüş yaşanıyor. İzmir'in Süper Lig'de temsil edilmesi lazım. Bir Bursa, bir Antalya gibi vilayetlerin Süper Lig'de temsilcisinin olmaması üzücü. Bu düşüşün bitimi olur. Bundan sonra da yükselişi başlar.'' 
     
     ''ADAYLIK KONUSUNDA HİÇBİR TEREDDÜTÜM YOK'' 
     Bir soru üzerine Ulusoy, aday olup-olmayacağı konusunda hiçbir tereddütünün bulunmadığını, Devlet Bakanı ve Başbakan Yardımcısı Mehmet Ali Şahin'in de yaptığı açıklamaların bu yönde olduğunu dile getirdi. 
     Ulusoy, ''Bu konuda hiçbir tereddütüm yok. Bizim için kanun koyucunun ne dediği önemlidir, başkalarının değil'' diye konuştu. 
     Ege'deki temaslarını tamamlayan Ulusoy'un, Gaziantep'e gideceği öğrenildi. 
     
</TEXT>
</DOC>
