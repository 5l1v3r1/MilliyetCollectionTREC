<DOC>
<DOCNO> 228607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun32.html </URL>
<DATE> 2004/04/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Büyük panik 660 kilo dinamit çalındı 
</HEADLINE>
<TEXT>

     Norveç'te 660 kilo dinamit çalındığı bildirildi. 
     İspanya'nın başkenti Madrid'de üç trene 11 Mart'ta düzenlenen, 191 kişinin öldüğü, 1450 kişinin yaralandığı terör eyleminde 100 kilo dinamit kullanıldığının tahmin edildiğini hatırlatan yetkililer, Norveç'te bir depodan çalınan, bunun 6 katı ağırlığındaki dinamitin teröristlerin elinde çok tehlikeli olacağını belirtti. 
     Dinamit, Oslo'nun 100 kilometre kuzeyindeki Gol kasabasının dışında çalındı. Hırsızlık, deponun son rutin kontrolünden 6 gün sonra geçen hafta çarşamba günü saptandı. 
     
     öSİVİL SAVUNMA ''KORUMA YETERSİZ'' 
     Ağır kapılarla korunan ancak alarm sistemi olmayan depodan aynı zamanda 5 bin dinamit fitilinin de çalındığını tespit eden Norveç polisi, kuşkulu hiç kimsenin bulunamadığını kaydetti. 
     Norveç Sivil Savunma-Acil Plan Müdürlüğü, ülkenin terör saldırılarına karşı çok daha iyi korunması için uyarı yayımladı. 
     Norveç sivil savunma örgütü uzmanı Odd Ropstad, 660 kilogram dinamitin aynı yerde, aynı anda patladığında 15 metre çapında, 4 metre derinliğinde çukur açarak, 200 metrelik alanda çok sayıda binayı yıkacağını söyledi. 
     
     NORVEÇ SAF 
     Ropstad, devlet radyosu NRK'ya demecinde, ''Teröristlerin her zaman amacı patlayıcı bulmaktır. Ülkemiz terör eylemlerine karşı saf ve korunmasız'' dedi. 
     Kamu güvenliğinin en iyi sağlandığı ülkelerden biri olan, istatistiklere göre yılda ancak 1 cinayetin işlendiği Norveç'te, kent dışında patlayıcı depolarından mal çalmak, çeşitli aletler kullanan hırsızlar için kolay. 
     Norveç yasalarına göre, 10 tonun üzerinde patlayıcı saklanan depoların alarm sistemi olması gerekiyor. Sivil savunma uzmanı Ropstad, güvenlik yasasının mutlaka değişmesi gerektiğini belirtti. 
     
</TEXT>
</DOC>
