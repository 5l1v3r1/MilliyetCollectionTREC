<DOC>
<DOCNO> 223924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/siyaset/siy04.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Plan değişmezse KKTC de 'hayır'cı 
</HEADLINE>
<TEXT>

   KKTC halkıyla yapılan anketin sonuçlarına göre, referandumda Annan Planı'nın mevcut hali kabul edilmeyecek. Talepler plana yansırsa tablo tersine dönecek 
   DIŞ HABERLER SERVİSİ 

   
   Annan Planı'nın değiştirilmemesi halinde, KKTC halkının, 20 Nisan'daki referandumda Birleşik Kıbrıs Cumhuriyeti'nin kurulmasına "hayır" deme eğiliminde olduğu ortaya çıktı. ABD merkezli Raymond James Yatırım Menkul Kıymetler Şirketi'nin Strateji - GfK Piyasa Araştırma Şirketi'ne yaptırdığı kamuoyu araştırması, 13 - 17 Mart'ta 917 KKTC'li seçmenin katılımıyla gerçekleştirildi. 
   Araştırmanın sonuçlarına göre referandum bugün düzenlense, Kıbrıs Türk kesiminin yüzde 46.3'ü Annan Planı'nın mevcut haline "hayır" diyecek, "evet" diyenlerin oranı yüzde 40.8'de, kararsızların oranı da yüzde 10.5'te kalacak. 
   
   'Evet'ler yüzde 52 olur 
   Kararsızların yüzde 10'u, KKTC Cumhurbaşkanı Rauf Denktaş'ın "Referanduma hayır" demesi halinde "hayır" oyu atacak. Denktaş'ın, "hayır" kampanyası, toplam seçmenin yüzde 26'sını "hayır" demeye yönlendirecek. Planın kabul edilmesi için, referanduma katılanların yüzde 50'den fazlasının "evet" demesi gerekiyor. 
   Yüzde 88'i Ada'da doğan, yüzde 12'si Türkiye'den göçen KKTC'li seçmenler üzerinde yapılan araştırma, Türk tarafının, iki kesimliliğin güçlendirilmesi ve kurucu devletler arasındaki sınırların düz olmasına ilişkin taleplerinin tatmin edilmesi halinde, tablonun tamamen değişeceğini de ortaya koydu. Taleplerin kabul edilmesi durumunda "evet"ler yüzde 52'ye çıkarken "hayır"lar yüzde 27'ye düşüyor. Planda bu değişikliklerin olacağına inananların oranı da yüzde 31. 
   
   En etkili isim Denktaş 
   Araştırma, KKTC halkının kararını en fazla etkileyebilecek kişinin Denktaş olduğunu da belirledi. Halkın yüzde 21.5'i Denktaş'tan, yüzde 19'u Başbakan Recep Tayyip Erdoğan ve Türk hükümetinden, yüzde 7'si KKTC Başbakanı Mehmet Ali Talat'tan etkileneceğini söylerken, yüzde 43'ü "Kimseden etkilenmem" dedi. 
   Bu arada ankette, 1 Mayıs'a kadar bir anlaşma sağlanacağına inananların oranı yüzde 29.4'te kaldı. Katılımcıların yüzde 45.9'u, "Rum Yönetimi işbirliği yapmamız gereken bir devlettir" derken, yüzde 13.5'i "Rumlar düşmanımızdır" diye görüş bildirdi. 
   
   Kararı bu koşullar belirleyecek...    KKTC halkının Annan Planı'nda yapılmasını istediği en önemli değişiklikler sırasıyla şunlar 
   Türk kurucu devletine yerleşecek Rumlar siyasi hak kullanamamalı. 
   Derogasyonlar kabul edilmeli, kurucu anlaşma AB mahkemelerinde değişmemeli. 
   Mal paylaşımı adil olmalı. 
   Türk askeri kuzeyde sürekli kalmalı. 
   Kuzeye yerleşecek Rumlar azalmalı. 
   
   Eğer 'evet' çıkarsa istifa edeceğim ..    KKTC Cumhurbaşkanı Rauf Denktaş, Türk tarafının isteklerini kapsamayan Annan Planı'na referandumda "evet" denirse istifa edeceğini söyledi. "Planı bile bile sorumluluğu devam ettirmem mümkün olmaz" diyen Denktaş, İsviçre'ye gitmeme kararında değişiklik olmadığını vurgulayarak, "Abdullah Gül'e bu kararımızın sürpriz olmaması gerektiğini söyledim. Çünkü iki kez 22 Mart'tan sonra bu süreçte devam etmeyeceğimi duyurmuştum. Cumhurbaşkanı ve Başbakan'a gerekçelerimi geniş şekilde yazdım" dedi. 
   
   'Denktaş konuştu, Yunanistan değişti'    Brezilya Dışişleri Bakanı Celso Amorim'le birlikte dün basın toplantısı düzenleyen Dışişleri Bakanı Abdullah Gül, KKTC Cumhurbaşkanı Rauf Denktaş'ın İsviçre'ye gitmeme kararının Atina'nın eline koz verdiğini ima ederek, "Denktaş, gitmeyeceğini açıklayana kadar, Yunan Başbakanı Kostas Karamanlis gelmek istemiyordu. Sonra fikirleri değişti" dedi. Bugün Ankara'da Başbakan, Genelkurmay Başkanı ve kendisinin katılacağı bir Kıbrıs zirvesi yapılacağını vurgulayan Gül, 4'lü toplantın sonucu hakkında umutlu olmadığını da ortaya koyarak, "işler Annan'a kalacak" diye konuştu. 
   
   'Birleşik Kıbrıs'ın marşında söz yok    KIBRIS'ta 20 Nisan'da yapılacak referandumda Annan Planı'nın onaylanması halinde kurulacak olan federal devletin bayrağının ardından, marşı da belirlendi. BM gözetiminde bir süreden beri çalışmalarını sürdüren marş komitesinin dün kabul ettiği yeni marş, enstrümantal ve Kıbrıs ezgilerine yakın ritmlerden oluşuyor. Marş komitesinin Türk ve Rum üyeleri tarafından oybirliğiyle onaylanan marş, Türk ve Rum liderliklerinin onayına sunulacak. Toplam 111 eser arasından seçilen eserin sahibi, marşın resmi onayından sonra açıklanacak. 
   
   
   
</TEXT>
</DOC>
