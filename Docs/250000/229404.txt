<DOC>
<DOCNO> 229404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur28.html </URL>
<DATE> 2004/04/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
''Deprem anında sığınılacak en sağlıklı yapılar tüneller'' 
</HEADLINE>
<TEXT>

     Taksim Kabataş tüneli kazısının önümüzdeki yıl tamamlanacağı bildirildi. 
     Avrupa Çimento Birliği, Yol Kongreleri Daimi Uluslararası Birliği ve Türkiye Çimento Müstahsilleri Birliği'nin düzenlediği ''9. Uluslararası Beton Yollar Sempozyumu''nun son gününde katılımcılara, Taksim-Kabataş Finüküler Sistem Projesi tanıtıldı. 
     Çoğunluğunu yabancıların oluşturduğu katılımcılar, Kabataş'taki inşaat alanında incelemelerde bulundu. 
     Şantiye binasında katılımcılara bilgi veren Proje Müdürü Namık Erdirik, projenin 640 metrelik bir güzergahı kapsadığını belirterek, ''Bu, halatlarla birbirini çeken ve yatay asansör diyebileceğimiz bir proje'' diye konuştu. 
     Taksim tarafında 200 metrelik tünelin açıldığını bildiren Erdirik, Kabataş tarafında ise karşılaştıkları zemin problemi nedeniyle tünele girmenin bir süre geciktiğini ifade ederek, şöyle devam etti 
     ''51 metrelik istasyon tüneline Ekim ayında başlandı, yıl sonunda bitti. Burası İstanbul'un en büyük kesitli istasyon tünelidir. Bir hafta sonra Kabataş'dan gireceğiz. Ortalarda bir yerde buluşacağız. Bina ile tünel arasında bir zemin iyileştirme çalışması yapıldı. Önümüzdeki hafta Kabataş'dan tünel kazısına başlayacağız. Seneye bu vakitler biz çalışmamızı bitirmiş olacağız.'' 
     
     "DEPREMDE EN SAĞLIKLI YAPILAR TÜNELLER" 

     Projenin 2003 fiyatının 42 trilyon lira olduğunu bildiren Erdirik, deprem anında İstanbul'da sığınılabilecek en sağlıklı yapıların tüneller olduğunu söyledi. 
     Proje tanıtımının ardından katılımcılara Taksim tarafından kazılmış 200 metrelik tünel gezdirildi. 
     Taksim-Kabataş Finüküler Sistemi inşaatı, daha önce işletmeye açılmış olan İstanbul Metrosu Taksim-4. Levent hattının Taksim istasyonu ile önemli bir deniz aktarma merkezi olan Kabataş'daki deniz iskelesi ve tramvay ulaşımı arasında bağlantıyı sağlayacak. 
     
     MARMARAY PROJESİ TANITILDI 

     Bu arada, sempozyum katılımcılarına, Avrupa ile Anadolu yakasındaki demiryolu hatlarını İstanbul Boğazı'nın altından geçen bir demiryolu tüneli ile birbirine bağlayan Marmaray Projesi hakkında da Swissotel'de bilgi verildi. 
     Ulaştırma sektörünün en büyük projeleri arasında yeralan İstanbul demiryolu tüp geçişi ve Gebze-Haydarpaşa, Sirkeci-Halkalı banliyö hattı projesi Marmaray ile ilgili sunum Proje Müdürü Steen Lykke tarafından gerçekleştirildi. 
     Alınan bilgiye göre, Marmaray projesi iki ana bölümden oluşuyor. İlk bölüm, İstanbul Boğazı geçişi için batırma tüp tünel ve 4 yeraltı istasyonunu içine alan 13.5 kilometrelik hattın tasarı ve inşaatı, diğer bölüm ise sinyalizasyon, iletişim, işletme ve bakım tesisleri ve işletme araçları dahil olmak üzere banliyö sistemi projesinin iyileştirilmesini kapsıyor. 
     Derin istasyonlar ve elektro mekanik sistemler dahil Boğaz geçişini içeren kısım Japon Uluslararası İşbirliği Bankası JBIC tarafından, banliyö sistemi projesi ise başka kaynaklar aracılığıyla finanse edilecek. 
     İstanbul Boğazı altındaki batırma tüp tünel iki ayrı tüp içerecek ve deniz yatağına minimum 2 metrelik bir kaya koruması ile tamamen gömülecek. Normal koşullar altında her tüpte tek yönlü trafik olacak ve iki tren arasındaki süre mesai saatlerinde 120 saniyeye kadar düşebilecek. 
     İyileştirilmiş banliyö sistemi projesi, Avrupa yakasındaki Halkalı'dan Asya yakasındaki Gebze'ye kadar bir bölümü kapsayacak. Uzunluğu yaklaşık 76 kilometre olacak ve projede 41 adet iyileştirilmiş veya yeni istasyon bulunacak. 
     Boğaz demiryolu tüp tünel geçişi Yedikule'de yeraltına girecek, Yenikapı ve Sirkeci istasyonlarını, İstanbul Boğazı'nı ve Üsküdar istasyonunu geçerek, Söğütlüçeşme'de yeryüzüne çıkacak. Tünelin en derin noktası su yüzeyi seviyesinden yaklaşık 55 metre aşağıda olacak. 

     
</TEXT>
</DOC>
