<DOC>
<DOCNO> 246673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/dunya/axdun02.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne ararsan var 
</HEADLINE>
<TEXT>


GÜVEN ÖZALP Brüksel 


Avrupa Parlamentosu seçimlerine halkın gösterdiği ilginin düşüklüğüyle adayların renkli kişilikleri tam bir tezat oluşturuyor. AP'nin 732 koltuğundan birinde 5 yıl boyunca oturabilmek için yarışacaklar arasında porno yıldızından top modele, astronottan ralli pilotuna kadar her tür adaya rastlamak mümkün. İşte AP'nin aday profiline bazı örnekler 
Top model Kendisinin Estonya'nın en zengin kadını olduğunu belirten ve birçok ünlü derginin kapak kızı olma özelliğini taşıyan 25 yaşındaki top model Carmen Kass. 
Porno film yıldızı Çek Cumhuriyeti'nden adaylığını koyan Nora Baubergova ya da bilinen adıyla Dolly Buster, eski bir porno film starı. 
Astronotlar Uzaya çıkan ilk Avrupalı olan Çek kozmonot Vladimir Remek Çek Cumhuriyeti'nden aday olurken, bir başka kozmonot Miroslaw Hermaszezski de Polonya'dan aday. İtalya'nın astronot adayı ise Umberto Guidoni. 
Gazeteciler Berlusconi'ye yönelik eleştirileriyle tanınan ve İtalya'nın en ünlü muhabirlerinden Lilli Gruber, Arap yönetimleriyle ilgili açıklamaları nedeniyle BBC'deki işinden olan talk show sunucusu Robert Kilroy - Silk ve ünlü savaş muhabirlerinden Martin Bell gazeteci adaylar arasında yer alıyorlar. 
Bu adaylara İtalya Başbakanı Silvio Berlusconi, Belçika Başbakanı Guy Verhofstadt, Lech Walesa'nın oğlu Jaroslaw Walesa, ünlü rallici Ari Vatanen, eski İtalya Başbakanı Massimo d'Alema, Nobel ödüllü Portekizli yazar Jose Saramago, 100 metre yarışında 10 saniye barajının altına inen ilk Avrupalı atlet olan Polonyalı Marian Woronin gibi isimleri de eklemek mümkün. 


</TEXT>
</DOC>
