<DOC>
<DOCNO> 228476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur14.html </URL>
<DATE> 2004/04/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Mümtaz Soysal Zafer olarak yansıtılan plan, korkunç bir fiyasko 
</HEADLINE>
<TEXT>

     KKTC Cumhurbaşkanı Rauf Denktaş'ın anayasa danışmanı ve Kıbrıs Vakfı Başkan Yardımcısı Prof. Dr. Mümtaz Soysal, ''basında zafer olarak tanıtılmaya çalışılan Annan planının aslında korkunç bir fiyasko olduğunu'' söyledi. 
     Kıbrıs Vakfı'nda basın toplantısı düzenleyen Prof. Dr. Soysal, İsviçre'de yapılan Kıbrıs görüşmelerine katılan Türk heyetinin, orada bulunan tüm heyetlerden daha fazla ''canla başla'' çalıştığını, ancak yine de ''bugün zafer olarak tanıtılmaya çalışılan Annan planının korkunç bir fiyaskoya dönüşmesinin önüne geçemediğini'' kaydetti. 
     Toplam 9 bin sayfadan oluşan metinlerin İngilizce olarak kaleme alındığını, bunların incelenip değerlendirilmesi bir yana, çevirisinin dahi referandumların yapılacağı 24 Nisan'a kadar tamamlanmasının mümkün olmadığını dile getiren Soysal, halkların neye olumlu ya da olumsuz oy verecekleri hakkında fikir sahibi olamayacaklarını söyledi. 
     Annan planının belirtilenin aksine ''iki egemen devlet'' yaklaşımını benimsemediğini öne süren Soysal, ''Kıbrıs'ta yeni bir durum yaratıldığını, ancak yeni bir devlet oluşturulmadığını'' belirtti. 
     
     BİRİNCİL HUKUK KONUSU 

     Soysal, referanduma sunulacak metnin, AB birincil hukuku olarak kabul edilmeyeceğini, AB Komisyonu'nun bu konuya ilişkin sadece bir ''uyarlama senedi'' çıkarma vaadinin bulunduğunu belirterek, metne dahil edilecek derogasyonların istisnaların bu durumda dahi ikincil hukuk konumunda kalacağını, dolayısıyla da her zaman AB Adalet Divanı'nca iptal davalarına konu olabileceklerini kaydetti. 
     Öngörülen haritanın da Karpaz bölgesi dışında önceden sunulan haritalarla aynı olduğuna işaret eden Soysal, haritayla Kuzey Kıbrıs ve Türkiye arasındaki kıta sahanlığının tehlikeye girdiğini ileri sürdü. 
     Planın ''iki kesimlilik'' konusunu da tam olarak güvence altına alamadığını ifade eden Prof. Soysal, Türk tarafına, 6, 11, 18 yıl gibi aralıklarla yüzde 33'e varan oranlarda Rum nüfusunun yerleştirileceğini belirtti. 
     Soysal, planı ana hatlarıyla şu şekilde eleştirdi 
     ''Türkiye, böylece kendisinin başlatmadığı bir savaşı kazanarak, kendi elleriyle kurtardığı topraklar üzerinde kurulan ve kendisince tanınan bir devletin yok edilmesine rıza göstermekle belki de Guiness rekorlar kitabına girecek bir ilki gerçekleştirmiş olacaktır. 
     Kıbrıs Türk halkı da kendi devletini kendi eliyle yıkarak bir başka tarihsel rekorun sahibi olacaktır.'' 
     
</TEXT>
</DOC>
