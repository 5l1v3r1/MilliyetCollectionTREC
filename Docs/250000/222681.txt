<DOC>
<DOCNO> 222681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yazar/cemal.html </URL>
<DATE> 2004/03/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Aytaç Durak'a hem tepki hem iktidar desteği var 
</HEADLINE>
<TEXT>

   15 yıldır Büyükşehir Başkanı olan eski ANAP'lı AKP adayı Aytaç Durak'a tepki var. Ancak iktidarda ve yükselişte olmanın avantajı AKP'yi Adana'da daha şanslı kılacak gibi... 
   
      Yollarda gürültü kutuları turlamaya başlamış. Cızırtılı hoparlörlerden parti sloganları ciyak ciyak... Parti afişleri de salkım saçak, her yerden sarkıyor. Uğur Mumcu Meydanı'nda boydan boya asılı Ecevit fotoğraflarına bakıyorum, tarih olmuş, Karaoğlan zamanından kalma... 3 Kasım genel seçimlerinde Adana'dan AKP yüzde 26.82 oyla 8 milletvekili çıkarmış. İkinci sırada CHP yüzde 21.28 oyla 6 milletvekili almış. Yine aynı sıralama olabilir mi AKP şimdi iktidarda. Bir parti açısından milletvekili genel seçimlerinden sonraki ilk yerel seçimde iktidarda olmak bir avantaj. Ayrıca AKP şu sıralar yükseliş eğrisi çiziyor. Bütün seçim araştırmalarında açık ara önde... Adana'da da iktidar faktörünün AKP lehine çalışması ihtimali ciddiye alınıyor. Bu arada toplam 15 yıl Büyükşehir Belediye Başkanlığı koltuğunda oturmuş olan eski ANAP'lı Aytaç Durak'ın kendi oylarının da AKP'ye eklenerek yine sandıktan çıkacağı belirtiliyor. 
   Durak'la ilgili olumsuzluklara gelince... 
   Deniyor ki 
   1 15 yılın yıpranmışlığı ve bundan kaynaklanan değişim isteği... 2 Adana metrosunu bitirememesi... 3 "Aytaç Durak, Adana'da 'güney'in yani yoksulların değil, 'kuzey'in, yani zenginlerin başkanı oldu hep" diyenler... 4 Durak'ın ANAP, DYP, tekrar ANAP, şimdi de AKP diyerek çok fazla parti değiştirmesi... 
   AKP oylarına, DYP ile ANAP'ın birlikte aday olarak çıkardıkları, eski Sanayi Odası Başkanı Ümit Özgümüş ortak olabilir mi Bu soruya olumlu yanıt verenlere de rastlanıyor. 
   Tabii yelpazenin bir de öbür yanı var. Solda, SHP çatısı altında seçimlere girmekte olan güç birliği de CHP'nin oylarına ortak olabilecek. Bu çatı altında yer alan DEHAP 3 Kasım genel seçimlerinde oyların yüzde 9.28'ini almış Adana'da. Yeni seçmen yazımıyla DEHAP oylarının artabileceğine işaret ediliyor. 
   Güç Birliği'nin adayı Sedat Doğan Adana'nın tanıdığı bir siyaset adamı. 1987 - 91 yıllarında SHP'den milletvekilliği de yapmış. CHP'nin önünde gittiklerini belirtiyor. SHP'nin bu güç birliği hareketiyle CHP oylarına, ölçüsünü bilemem ama, ortak olacağı açık. CHP adayı ise bir işadamı, Bülent Özülkü. Kimileri de Baykal'ın adayı demeyi yeğliyor Belediyenin tam karşısında 18 katlı ruhsatsız bir binaya sahip olması Özülkü'ye yönelik eleştiri noktalarından yalnızca birisi... 
   İşsizliğin, sosyal adaletsizliğin kol gezdiği Adana'da kim kazanır Evet, Aytaç Durak'a tepki var. 15 yılın yıpranmışlığı... Ancak iktidarda olmanın ve ülke çapında yükseliş eğrisi çizmenin avantajı da AKP'yi Adana'da daha şanslı kılacak gibi... 
   
   
      
   
   
   
   
</TEXT>
</DOC>
