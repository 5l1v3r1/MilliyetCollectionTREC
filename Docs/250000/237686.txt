<DOC>
<DOCNO> 237686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/siyaset/siy05.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmam hatipler zorladı' 
</HEADLINE>
<TEXT>


AKP'li Altıkulaç, imam hatiplilere katsayı kolaylığı getiren tasarı için, "Şu gerçek ki, bu konuda iktidarı en çok imam hatip tabanı zorladı" dedi 

ANKARA Milliyet 


Meslek liselerine girişle ilgili düzenlemelere ilişkin eleştirileri AKP bugüne kadar sert bir dille yanıtlarken, TBMM Milli Eğitim Komisyonu Başkanı Tayyar Altıkulaç'tan "itiraf gibi" bir açıklama geldi. Altıkulaç, Başbakan Tayyip Erdoğan'ın daha önce "meslek liselerine ilgim oradan kaynaklanmıyor" dediği imam hatip liselerinin İHL , iktidarı tasarıda en çok zorlayan taban olduğunu söyledi. 
Bugün komisyonda görüşülecek tasarının İHL'lere yönelik düzenleme olduğu iddiasına, "Tasarı mutlak eşitlik öngörmüyor" karşılığını veren Altıkulaç, "Şu bir gerçek ki, bu konuda iktidarı en çok zorlayan taban İHL'lerle ilgili taban oldu. Bir siyasi iktidar, parti programına bunu koymuşsa, olaya dar çerçeveden bakmamak lazım" dedi. Katsayılarla ilgili düzenleme ve maddelerin komisyonda değişebileceğini kaydeden Altıkulaç, "Daha önceki tasarıları okumadım. 'Önüme en son ne gelirse onu okuyacağım' dedim" diye konuştu. 

Rektörlere davet 
YÖK Başkanı Prof. Dr. Erdoğan Teziç ile Üniversitelerarası Kurul ÜAK Başkanı Prof. Dr. Ayhan Alkış'ı da bugünkü komisyon toplantısına davet ettiğini belirten Altıkulaç, toplantının muhalefetin de ilgisi nedeniyle kalabalık olmasını beklediğini ifade etti. Altıkulaç, "Rektörler komisyona gelmek istiyorlarsa kapımız açık. Ancak komisyonda kimlere söz hakkı verileceği bizim inisiyatifimizde" açıklamasını yaptı. 

Erdoğan ne demişti 
Başbakan Erdoğan, daha önce konuyla ilgili eleştirileri şöyle yanıtlamıştı 
Meslek liselerine uygulanan katsayıda haksızlık var. Oğlum ve kızım Boğaziçi'ni kazanmayı hak etmişti, ancak katsayıdan dolayı puanlar düştü, kazanamadılar. 
Verdiğimiz sözü tutacağız. Kimse bunun arkasında başka bir şey aramasın. 
Benim ağzımdan bugüne kadar imam hatip kelimesi çıkmadı. Ama ben meslek okulları deyince, onlar 'yağmur yağdı' dendiğinde ne anlaşılıyorsa, onu anlıyor. 
Meslek liseleriyle ilgili derdim, aşkım, inanın ki Türkiye'yi bilgisayar teknolojisinde bir numaraya çıkarmak. Bunu başka yerlere kanalize edenler tarihe hesap verecek. 
Bizim kafamızın gerisinde veya gönlümüzün derinliklerinde herhangi bir şey yok. 
Suyu bulandırmanın hiçbir anlamı yok. Meslek okulları meselesini bir tarafa koyup imam hatip meselesi olarak bakmak, sadece sıkıntılara altyapı oluşturma gayretidir. 
Dini siyasette istismar edemeyiz. Kırmızı çizgilerimizden biri de bu. 



</TEXT>
</DOC>
