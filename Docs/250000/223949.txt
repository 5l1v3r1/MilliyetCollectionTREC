<DOC>
<DOCNO> 223949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yasam/yas01.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sekiz organı birden değişti 
</HEADLINE>
<TEXT>

   Miami'de 7.5 aylık bir bebeğe, karaciğer, mide, pankreas, ince bağırsak, kalın bağırsak, iki böbrek ve dalak nakledildi 
      DIŞ HABERLER SERVİSİ 
   
   ABD'nin Miami kentinde 7.5 aylık bir bebeğe ocakta sekiz organ birden nakledildi. Miami Üniversitesi Hastanesi, 31 Ocak'taki 'rekor' ameliyatın ardından, 7.5 aylık İtalyan bebeğin durumunun iyi olduğunu bildirdi. 
   İtalya'nın Cenova şehrinde dünyaya gelen henüz 7.5 aylık kız bebek Alessi Di Matteo, 31 Ocak'ta 12 saat süren bir ameliyatla adeta 'yeniden yaratıldı'. 
   Doğuştan kas bozukluğu bulunan Alessia'nın midesi, bağırsakları ve böbrekleri normal çalışmıyordu. Doktorlar küçük kızı kurtarmak için ameliyat kararı verdiklerinde, pankreas ve dalağının da değiştirilmesine karar verdi. 
   
   'Rekor mu ' tartışması 
   Sonuçta, "Çocuğu tedavi edebilmek için anormal olan bütün bu organlar değiştirilmeliydi" diyen Dr. Andreas Tzakis yönetimindeki ekip, 31 Aralık'ta gerçekleştirilen 12 saatlik ameliyatla, küçük kıza yeni karaciğer, mide, pankreas, ince bağırsak, kalın bağırsak, iki böbrek ve dalak nakletti. 
   Miami Üniversitesi Jackson Memorial Tıp Merkezi doktorları, dünyada ilk kez, bir defada sekiz organlık cerrahi operasyon yapıldığını söylese de, 'Birleşik Organ Paylaşımı Ağı' sözcüsü, bunun bir rekor olduğu konusunda temkinli konuştu ve diğer bazı operasyonlarda mide ve bağırsakların tek organ olarak kabul edildiğini kaydetti. 
   
   
   
   
</TEXT>
</DOC>
