<DOC>
<DOCNO> 235314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo43.html </URL>
<DATE> 2004/04/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Malatyaspor Bilgili'nin bırakma kararı bizi üzmüştür... 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, Beşiktaş Kulübü Başkanı Serdar Bilgili'nin, görevi bırakma kararının kendilerini üzdüğünü söyledi. 
     Tanrıverdi yaptığı yazılı açıklamada, Bilgili'nin sportmen ve saygın kişiliğiyle herkesin takdirini kazanmış biri olduğunu belirterek, Türkiye'nin güzide kulüplerinden Beşiktaş'a ve dolayısıyla futbola büyük hizmetler yaptığını bildirdi. 
     Bilgili'nin sadece kendi şahsına küfür edildiği için değil, Fenerbahçe Kulübü Başkanı Aziz Yıldırım'a yapılanlara da tepki göstermek için böyle bir karar aldığını ifade eden Tanrıverdi, açıklamasında, şunlara yer verdi 
     ''Bilgili'nin bırakma kararı bizi üzmüştür. Sporumuzu tehdit eden hareket ve tavırlara karşı gösterdiği tepkiyi anlayışla karşılıyor, kendisini kutluyoruz. Bizler, futbolun zevkli, seyirlik, centilmenlik sınırları içerisinde oynanması gereken bir oyun olduğunu düşünüyoruz. Kazananlar ve kaybedenler her zaman olacaktır. Asıl kaybedilmemesi gereken, sporun özünde yer alan dostluk ve kardeşliktir. Malatyaspor kulübü olarak bu konuda üzerimize düşeni yapmaya hazırız. Ben ve yönetim kurulum asla böyle olayları tasvip etmedik. Kulüplerimizin bu yönde atacağı her türlü adıma destek vereceğimizi kamuoyu önünde ilan ediyoruz.'' 
     
</TEXT>
</DOC>
