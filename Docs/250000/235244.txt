<DOC>
<DOCNO> 235244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko45.html </URL>
<DATE> 2004/04/27/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Çimsa, ortaklarına temettü dağıtacak... 
</HEADLINE>
<TEXT>

     Çimsa Çimento, ortaklarına brüt 25.4 trilyon lira temettü dağıtma kararı aldı. 
     Çimsa'dan yapılan açıklamaya göre, Yönetim Kurulu Başkanlığı'nı Erhan Kamışlı'nın yaptığı şirket, 2003 yılı konsolide edilmiş UFRS karını 68.6 trilyon lira olarak bildirdi. 
     Geçen yıl 800 bin tonu aşan beyaz çimento ve klinker satışı gerçekleştiren şirket, bu yıl 900 bin ton seviyelerine çıkarak bir milyon ton beyaz çimento satışı hedefine yaklaşmayı planlıyor, Çimsa'nın bu amaçla dünyanın en önemli beyaz çimento tüketicisi İspanya pazarından sonra büyüyen Rusya pazarında da etkin olmak için çalışmalarını sürdürdüğü kaydedildi. 
     Beyaz çimentoda dünyanın sayılı üreticilerinden Çimsa, diğer çimentolara göre 6 saat gibi kısa bir sürede yüksek mukavemetlere ulaşması, çok yüksek sıcaklıklara dayanması gibi özellikleri olan yeni ürünü ISIDAÇ 40'ı pazarlama çalışmalarını da hızlandıracak. 
     
</TEXT>
</DOC>
