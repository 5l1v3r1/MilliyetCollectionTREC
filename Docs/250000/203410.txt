<DOC>
<DOCNO> 203410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur06.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da kar yağışı etkili oluyor... 
</HEADLINE>
<TEXT>

     Başkent'te dün geceden bu yana süren kar yağışı şehrin yüksek kesimlerinde etkili oluyor. 
     Ankara Büyükşehir Belediyesi Fen İşleri Daire Başkanı İrfan Kara, kar yağışı nedeniyle ulaşıma kapalı ana yol, cadde veya bulvar bulunmadığını söyledi. 
     İrfan Kaya, A.A muhabirine yaptığı açıklamada, 250 personelin, kar ve buzlanmayla mücadele için 24 saat boyunca vardiyalı çalıştığını belirtti. Karla mücadele için 3 bin ton tuzları olduğunu ifade eden Kara, 10 greyder, 62 özel donanımlı kar küreyen ve tuz atabilen araç ile 20 adet elle tuz atılan araçla yollara müdahale ettiklerini bildirdi. 
     Başkent'te, şu anda ulaşıma kapalı ana yol, cadde veya bulvar bulunmadığını belirten Kaya, vatandaşların, çalışmalarla ilgili şikayetlerini Fen İşleri Daire Başkanlığı'nın 287 36 71-72-73 numaralı telefonlarına iletebileceklerini kaydetti. 
     Kaya, Sokakların Büyükşehir Belediyesi'nin sorumluluğunda olmadığını da hatırlatarak, cenazesi, hastası olan sokak sakinlerinin de kendilerini telefonla arayarak yardım isteyebileceklerini belirtti. 
     Öte yandan Büyükşehir belediyesi yetkilileri, meteorolojinin hafta sonunda hava sıcaklığının yükseleceğini, havanın parçalı-bulutlu, görüş mesafesinin ise dört bin metre olacağını bildirdiğini ifade ederek, ''Hava durumuyla ilgili yanlış bilgilendirilmemize rağmen, ana yol, cadde ve bulvarlarda kar yağışı dolayısıyla ulaşımda meydana gelebilecek aksaklıklara zamanında müdahale etmek üzere hazırlıklıyız'' dediler. 
     
</TEXT>
</DOC>
