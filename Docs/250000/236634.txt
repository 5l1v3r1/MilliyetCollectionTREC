<DOC>
<DOCNO> 236634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun18.html </URL>
<DATE> 2004/05/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İşkence fotoğrafları sahte mi 
</HEADLINE>
<TEXT>

     Irak'ta görev yapmış İngiliz askerleri dün bir gazetede yayımlanan ve gözaltındaki bir Iraklıya kötü muamele edildiğini gösteren fotoğrafların sahte olabileceğini söylüyor. 
     BBC'nin haberine göre, dün Daily Mirror gazetesinde yer alan fotoğraflarda Basra'daki bir İngiliz askerinin elleri bağlı, başı örtülmüş bir Iraklının üzerine işediği görünüyordu. 
     Ama fotoğraftaki bazı unsurların gerçeğe aykırı olduğuna dair iddialar dile getiriliyor. 
     Fotoğrafta, askerin bağlı olduğu söylenen Lanchashire alayının kullanmadığı malzemelerin göründüğü belirtildi. 
     Başbakan Tony Blair, eğer olay doğruysa, Iraklı tutsağa böyle bir muamele yapılmasının kabul edilemez olduğunu belirtti. 
     Fotoğraflar hakkında yayından önce bilgilendirilen Savunma Bakanlığı ve Genelkurmay Başkanlığı hemen kınama mesajları yayınladı ve soruşturma açtı. 
     Resmi yetkililerden henüz kuşku içeren ifade gelmedi. 

     
</TEXT>
</DOC>
