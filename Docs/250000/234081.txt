<DOC>
<DOCNO> 234081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun01.html </URL>
<DATE> 2004/04/23/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
AB Yüksek Temsilcisi Solana, Kıbrıslıları uyardı 'Treni kaçırmayın' 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, Kıbrıslıları, ''treni kaçırmamaları'' yolunda uyardı. 
     Solana, BM Genel Sekreteri Kofi Annan ile görüşmesinden sonra yaptığı açıklamada, Kıbrıs'ta tarafları BM planını desteklemeye çağırdı. AB Yüksek Temsilcisi, ''Tren geliyor, eğer kaçırırlarsa bir daha yakalayamayabilirler'' dedi. 
     AB'nin, BM planı reddedildiği takdirde Ada ile ilişkilerinin aynı olmayacağını belirten Solana, ''BM planı desteklenmediği takdirde her şeyin eskisi gibi süreceğini sananlar, durumu yanlış değerlendirmiş olacaklar'' dedi. 
     Solana, referandumda güney tarafının 'hayır', kuzey tarafının 'evet' demesi halinde, kuzeyle ilişkilerin farklı olacağını kaydederek, ''Kuzey daima soğukta bırakılamaz'' diye konuştu. 
     
</TEXT>
</DOC>
