<DOC>
<DOCNO> 233770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun16.html </URL>
<DATE> 2004/04/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kıbrıs'ta 'evet'çiler ortak çağrı yaptı Bu fırsatı kaçırmayalım 
</HEADLINE>
<TEXT>

     Kıbrıs'ta referanduma iki gün kala, KKTC ve Kıbrıs Rum kesiminden Annan planına ''evet'' diyen siyasi parti ve kuruluşlar, ara bölge Ledra Palas Otel'de biraraya gelerek ortak toplantı yaptı. 
     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat'ın da katıldığı toplantının sonunda, Türkçe ve Rumca olarak ortak bir açıklama yapıldı. Açıklamada, ''Bu tarihi ve bulunması zor fırsatı kaçırmayalım'' çağrısı yapıldı. 
     Türkçe açıklamayı okuyan Lefkoşa Türk Belediye Başkanı ve CTP Dışilişkiler Sekreteri Kutlay Erk, ''evet''i destekleyen Kıbrıs Türk ve Rum siyasi parti ve organizasyonlarının, ''ülkelerine karşı sorumluluk ve yurtseverlik mesajı gönderme kararı aldığını'' kaydetti. 
     ''Bu siyasi parti ve organizasyonların, ortak vatanın yeniden birleştirilmesi, barış, dostluk ve varlık içinde Avrupa Birliği üyesi olması için tarihi bir fırsat olduğunun bilinci içinde olduğunu'' belirten Kutlay Erk, şöyle devam etti 
     ''Biz Kıbrıslı Türklerin ve Kıbrıslı Rumların endişe ve hassasiyetlerinin farkındayız. Ancak şu anda kendi kaderimizi elimize almamız, bu tür endişe ve hassasiyetleri en pratik yöntemlerle çözmeye çalışmamız gerektiğine inanıyoruz. 
     Uzun süredir yaşadığımız zorlukların bir çözüm ile yok olacağına ve Avrupalı Kıbrıs'ın birleşeceğine inanıyoruz. Dostlarımıza güvence vermek isteriz ki, çözümün bir bütün olarak gerçekçi bir şekilde ve programlandığı gibi yerine getirilmesi ve tüm Kıbrıslılara güvenli bir Kıbrıs sunulması için, geçmişin tüm acı ve trajik deneylerini geride bırakmak için, tüm güçlerimizle sonuna kadar çalışacağız.'' ''Bu tarihi ve bulunması zor fırsatı kaçırmayalım'' diyen Erk, ''Çocuklarımıza daha iyi, barış ve güven dolu bir gelecek için düşmanlık ve ayrılıkları hep birlikte yok edelim'' ifadesini kullandı. 
     Ortak açıklamayı, KKTC'den Cumhuriyetçi Türk Partisi, Barış ve Demokrasi Hareketi, Toplumcu Kurtuluş Partisi, Çözüm ve Avrupa Birliği Partisi, Adalet ve Barış Partisi, Birleşik Kıbrıs Partisi, Kıbrıs Sosyalist Partisi, Yurtsever Birlik Partisi, Bu Memleket Bizim Platformu, Ortak Vizyon destekledi. 
     Kıbrıs Rum kesiminden ise eski Rum yönetimi lideri Glafkos Klerides, Takis Hacıdimitriyu, Birleşik Demokratlar Hareketi, Demokratik Seferberlik Partisi, Reform Hareketi, Politik Reform Hareketi, Lellos Dimitriadis destek verdi. 
     
</TEXT>
</DOC>
