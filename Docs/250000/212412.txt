<DOC>
<DOCNO> 212412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sonspo13.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de hedef seriyi sürdürmek... 
</HEADLINE>
<TEXT>

     Birinci Süper Lig ve Türkiye Kupası'nda 12 gün içinde yaptığı 3 maçı da kazanan Fenerbahçe, yarın Trabzonspor ile olan zorlu mücadelesini de kazanarak galibiyet serisini sürdürmek istiyor. 
     Tekrar maçında 18 Ocak'ta Çaykur Rizespor'u 4-1, 25 Ocak'ta da 18. hafta maçında İstanbulspor'u 1-0 yenerek Birinci Süper Lig'de rakibinin de puan yitirmesiyle lider Beşiktaş ile olan puan farkını 5'e indiren sarı-lacivertliler, 29 Ocak'ta da deplasmanda Samsunspor'u 1-0 yenerek Türkiye Kupası'nda çeyrek finale yükseldi. 
     İkinci devreye kayıpsız giren Fenerbahçe, ilk yarıda deplasmanda 1-0 yendiği Karadeniz temsilcisi karşısında yine galibiyet hesapları yapıyor. 
     
     KAMPA GİRİYORLAR 
     Sarı-lacivertliler, Trabzonspor maçının hazırlıklarını bu akşam Samandıra Tesisleri'nde gerçekleştirilecek antrenmanla tamamlayarak kampa girecek. 
     Teknik direktör Christoph Daum'un, son idmanda taktik çalışmalar üzerinde duracağı öğrenildi. 
     Sakatlıkları nedeniyle tedavileri süren Serhat ve Kemal maç kadrosunda yer almayacak. Samsunspor ile yapılan Türkiye Kupası maçında adalesinden sakatlanan Aurelio'nun durumunun maç saatinde belli olacağı açıklandı. 
     
     MUHTEMEL 11 
     Alman çalıştırıcının yabancı kontenjanı nedeniyle kadroya almaması beklenen Petkov, sakatlığı bulunan Aurelio kadroya giremez ise 18 kişilik kadroda yer alabilecek. 
     Daum'un Trabzonspor karşısında sahaya Volkan, Ali Güneş, Luciano, Tomas, İsmail, Rebrov, Ümit, Selçuk, Tuncay, Nobre ve Van Hooijdonk'tan oluşan muhtemel 11'i sürmesi bekleniyor. 
     
     KART CEZASI SINIRINDAKİLER 
     Trabzonspor maçı öncesinde Fenerbahçe'de 2 futbolcu sarı kart cezası sınırında bulunuyor. 
     3'er sarı kartı bulunan Ali Güneş ve Pierre van Hooijdonk, yarınki maçta da sarı kart görmeleri durumunda, gelecek haftaki Elazığspor maçı öncesi cezalı duruma düşecek. 
     
     BAYRAM MESAJI 
     Fenerbahçe Kulübü, internetteki resmi web sitesinden bir bayram mesajı yayınladı. 
     Mesajda, ''Sporun evrensel boyutlardaki dostluk ve kardeşliği çerçevesinde üyelerimizin, sporcularımızın, tüm kurum ve kuruluşlarımızın, spor etkinlikleri içerisinde yer alan federasyonların, kulüplerimiz, basınımız ve taraftarlarımızın Kurban Bayramı'nı en içten dileklerimizle kutlar, esenlik ve mutluluklar dileriz'' denildi. 
     
</TEXT>
</DOC>
