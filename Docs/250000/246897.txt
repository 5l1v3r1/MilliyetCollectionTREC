<DOC>
<DOCNO> 246897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonspo13.html </URL>
<DATE> 2004/06/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Canaydın, transfer çalışmaları için Fransa'ya gitti... 
</HEADLINE>
<TEXT>

     Galatasaray Kulübü Başkanı Özhan Canaydın, transfer çalışmalarında bulunmak üzere Fransa'ya gitti. 
     Atatürk Havalimanı'na eşi ile gelen Canaydın, burada yaptığı açıklamada, ''Fransa'ya transfer çalışmalarını sonuçlandırmak için gidiyorum. Yaptığımız iki aylık çalışmaların neticelerini almak istiyoruz, inşallah noktayı koyacağız'' dedi Yönetim kurulu üyeleri Fatih Gökşen'in Conceiçao için Real Madrid ile görüşmesinin sorulması üzerine Canaydın, Conceiçao'nun transfer çalışmasının iyi gittiğini söyledi. 
     Özhan Canaydın, transfer listesinde bulunan Gallardo, Kallon ve Lamouchi ile ilgili soruya da ''İyiye gidiyor. Transfer sadece imza attırıp resim çekilmekle bitmiyor, çok detaylı. İyi isimlerin transferlerinin bitmesi kolay değil'' diye yanıt verdi. 
     İşlerine yarayan oyuncularla 2 aydan fazla bir süredir görüştüklerini belirten Canaydın, ''Hepsinin maçları ve tatilleri bitti. Şimdi oturup neticeye varmak için görüşmelere gidiyoruz. Transfer dönemi 15 Haziran'da başlıyor. Taraftarımızı sevindirecek transferler yapacağız'' diyerek sözlerini tamamladı. 
     
</TEXT>
</DOC>
