<DOC>
<DOCNO> 245555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun35.html </URL>
<DATE> 2004/06/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İran'da binlerce kişi intihar saldırıları için hazır... 
</HEADLINE>
<TEXT>

     İran'da binlerce kişinin, İsrail, Irak'taki işgalci güçler ve İngiliz yazar Salman Rüşdi'ye karşı intihar saldırıları düzenlemek için hazır olduğu bildirildi. 
     Kendilerine ''Küresel İslam Kampanyası Şehitleri Anma Komitesi'' adını veren grubun sözcüsü Muhammed Ali Samadi, ''belirlenmiş hedeflere şehitlik operasyonları düzenlemek için 10 bin kadar kişinin adını yazdırdığını, saldırıları başlatmak için dini lider Ayetullah Ali Hamaney'den yeşil ışık beklediklerini'' söyledi. 
     İranlı kadın ve erkeklerin geçen hafta cuma namazından sonra adını yazdırmaya başladığı ve formların dini üniversitelere gönderildiği belirtildi. 
     Samadi, başlıca hedeflerinin Irak'ta kutsal kentlerdeki işgalci Amerikan ve İngiliz güçleri, bütün Siyonistler ve Salman Rüşdi olduğunu kaydetti. 
     Samadi, saldırılar sırasında sivillerin zarar görmesi halinde, bunun kendilerinin değil kalkan olarak kullanmak için işgal ettikleri topraklara kadınları ve çocuklarını getiren Siyonistlerin suçu olacağını söyledi. 
     Samadi, askeri olmayan tek hedefin Salman Rüşdi olduğunu, çünkü Rüşdi'nin İslam'a saldırısının askeri saldırıdan daha kötü olduğuna inandıklarını belirtti. 
     İran İslam Devrimi'nin lideri Ayetullah Ruhullah Humeyni, ''Şeytan Ayetleri'' kitabının yazarı Rüşdi hakkında 1989 yılında ölüm fetvası yayınlamıştı. 
     Cumhurbaşkanı Muhammed Hatemi, 2001 yılında Rüşdi'ye yönelik ölüm cezasının kaldırılmış gibi görülmesi gerektiğini söylemişti. Sertlik yanlıları halen Rüşdi'nin öldürülmesi yolunda çağrılar yapıyor. 
     
</TEXT>
</DOC>
