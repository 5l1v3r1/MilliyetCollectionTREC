<DOC>
<DOCNO> 222141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/spo01.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnız değilsiniz 
</HEADLINE>
<TEXT>

   Beşiktaş taraftar grupları 17.00'de Çarşı içinde buluşacak, İnönü Stadı'na kadar yürüyecek. Siyah-Beyazlılar bu şekilde birlik, beraberlik mesajını iletip, futbolculara desteklerini gösterecek 
      ORHAN YILDIRIM 

   
   Çatlak ses yok 
   BEŞİKTAŞ taraftarı bugün birlik, beraberlik gösterisi yapacak. Şampiyonluk yarışında üzerlerine düşen görevi yapmak için yola çıkan taraftar grupları, Elazığspor karşılaşması öncesinde 17.00'de Çarşı içinde bir araya gelecek, İnönü Stadı'na kadar birlikte yürüyecek. Bu şekilde Siyah - Beyazlılar'ın bütünleşmesini gösterecek olan gruplar, sonuç ne olursa olsun karşılaşma boyunca takıma tam destek verme kararı aldı. 
   
   'Affettireceğiz' 
   SİYAH-Beyazlılar'ın Menajeri Sinan Engin de, Elazığspor maçı öncesinde taraftarlara çağrı yaptı, "Onların desteğine her zamankinden daha fazla ihtiyacımız var" dedi. Tribün - futbolcu bütünlüğünün kendilerini şampiyonluğa taşıyacak en büyük faktör olduğuna dikkat çeken Engin, "Önümüzde zorlu maçlar ve haftalar var. Hem kazanacağız, hem de taraftarlarımıza kendimizi affettireceğiz" diye konuştu. 
   
   Lucescu gole çare arıyor    SON üç maçında sadece bir gol bulabilen Beşiktaş forvetteki sorununa çareler arıyor. Teknik Direktör Lucescu, ileri uçta görev yapacak İlie ve Sinan'a dün özel idman yaptırdı. Kanatlardan gelecek ortalarla bu futbolcularını buluşturmayı düşünen Rumen çalıştırıcı, ayrıca Elazığspor'un kalabalık savunmasını aşmak için forvetin arkasına Sergen ve Ahmed Hassan'ı koymayı düşünüyor. Ümraniye Tesisleri'nde dünü tek antrenmanla geçiren Siyah - Beyazlılar'ın, moralsizliği üzerlerinden attıkları görüldü. 
   
   Lisans başvurusu 
   SİYAH-Beyazlılar, Futbol Federasyonu'na başvurdu, UEFA kriterlerine uygun olduklarını belirterek, lisans talebinde bulundu. Federasyonun tayin edeceği denetçiyle çalışmayı kabul ettiklerini belirten bir başvuru yazısını teslim eden Beşiktaş Futbol Yatırımları Sanayi ve Ticaret A.Ş, karşı müracaat için Tahkim Kurulu'nu tek yetkili organ olarak tanıdığını da taahhüt etti. 
   
   'Beşiktaş'ın miladı bugün'    'Arkası gelsin' 
   LİGİN ikinci yarısında anormal sonuçlar alarak liderliği Fenerbahçe'ye bırakan Beşiktaş, bugün oynayacakları Elazığspor maçını yeni bir başlangıç olarak görüyor. İnönü Stadı'nda taraftarlarının önünde galibiyet alıp, yeniden yükseliş dönemini başlatacaklarını söyleyen Kaptan Tayfur, "Ama önemli olan bunun arkasının gelmesi... Bu nedenle kalan her karşılaşmaya final gözüyle bakıyoruz" diye konuştu. 
   
   '10 maçı kazanırız' 
   KREDİLERİNİN kalmadığını vurgulayan Sergen ise, "Geriye değil, önümüze bakıp tüm maçları kazanmak istiyoruz" diye konuştu. Siyah-Beyazlılar'ın en etkili isimlerinden İbrahim de, "Eskiden olduğu gibi yüksek mücadele, galibiyet azmi ve inancımızı yeniden kazanmamız için Elazığ maçını almamız çok önemli" yorumunu yaptı. Giunti ise şunları söyledi "10 maçı da kazanacağız. Bu güce fazlasıyla sahibiz." 
   
   
   
</TEXT>
</DOC>
