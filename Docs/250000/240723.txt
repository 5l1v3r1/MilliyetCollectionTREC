<DOC>
<DOCNO> 240723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy18.html </URL>
<DATE> 2004/05/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Meclis yarın mesai yapacak... 
</HEADLINE>
<TEXT>

     TBMM, 19 Mayıs Gençlik ve Spor Bayramı nedeniyle bu hafta bir gün çalışacak. Genel Kurul'da yarın 3 yasa tasarısı ile 2 araştırma önergesi ele alınacak. 
     Alınan bilgiye göre, AK Parti ve CHP grupları, Genel Kurul'un bu haftaki çalışma programı üzerinde uzlaşmaya vararak Danışma Kurulu kararını elden imzaladı. 
     Buna göre, yarın CHP ve AK Parti milletvekillerinin tasarruf sahiplerinin mağduriyetine yol açan holdinglerin faaliyetlerinin araştırılmasını içeren 2 ayrı araştırma önergesi birleştirilerek görüşülecek. 
     Bu önergelerin görüşülmesinin tamamlanmasının ardından İller Bankası Kanunu'nda değişiklik yapılmasını içeren yasa tasarısı ile hakim ve savcıların özlük haklarını iyileştiren düzenleme, ardından Türkiye Odalar ve Borsalar Birliği TOBB ile Odalar ve Borsalar Kanun Tasarısı görüşülecek. Genel Kurul'un, bu tasarıları yasalaştırıncaya kadar çalışması bekleniyor. 
     Genel Kurul, 19 Mayıs Gençlik ve Spor Bayramı nedeniyle Çarşamba günü çalışmayacak, 20 Mayıs Perşembe günü ise aç-kapa yapacak. 
     Öte yandan, Irak'ta tutuklulara kötü muamele konusunda CHP'nin verdiği genel görüşme önergesi, haftaya Salı günü ele alınacak. AK Parti'nin de aynı konuda bir genel görüşme önergesi vereceği bildirildi. 
     
</TEXT>
</DOC>
