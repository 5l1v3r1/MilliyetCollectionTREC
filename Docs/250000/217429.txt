<DOC>
<DOCNO> 217429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko08.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan'dan "mısır" açıklaması... 
</HEADLINE>
<TEXT>

     Maliye Bakanı Kemal Unakıtan, oğlu Abdullah Unakıtan'a ait AB Gıda ve Ticaret A.Ş. tarafından geçen yıl ithal edilen mısır miktarının 4 bin ton olduğunu ve Türkiye'nin toplam ithalatı içerisinde ancak bindelik oranlarla ifade edilebileceğini belirtti. 
     Unakıtan, AB Gıda ve Ticaret A.Ş.'nin mısır ithalatı konusundaki iddialar üzerine yazılı bir açıklama yaptı. 
     Doğrudan şahsını ilgilendirmemekle birlikte oğlunun hissedar olduğu şirket tarafından ithal edilen mısırların son günlerde basın yayın organlarında şahsıyla ilişkilendirilerek haber konusu yapıldığına dikkat çeken Unakıtan, olayları çarpıtan bu haberlerle kamuoyunun yanlış bilgilendirilmesinin amaçlandığını ileri sürdü. 
     Abdullah Unakıtan'ın hissedarı bulunduğu AB Gıda Sanayi ve Ticaret A.Ş.'nin kendisinin milletvekili ve bakan olmadan çok uzun süre önce gıda sektöründe faaliyette bulunduğunu, üretim, ithalat ve ihracat yaptığını kaydeden Maliye Bakanı, şöyle devam etti 
     
     AB, YASAL ÇERÇEVEDE FAALİYET GÖSTERİYOR 
     ''Şirket, tamamen yasal çerçevede faaliyet gösteren, benzer faaliyetleri şahsımın milletvekili, bakan olmasından önce de yapan, mısır ithalatı da bu çerçevede değerlendirilmesi gereken bir şirkettir. 
     Konuyla ilgili resmi makamların, geçmiş yıllar kayıtlarındaki rakamlardan da görüleceği üzere, ülkemizin yıllık mısır ihtiyacı ortalama 3.5-4 milyon ton civarında olup, bunun 2.1-2.2 milyon tonu yerli üretimle, kalan kısmı ise ithalatla karşılanmaktadır. İthal mısıra uygulanan gümrük vergisi de yerli üreticinin iç piyasadaki ürünlerinin ve yine TMO depolarında bulunan stokların azalmasını müteakip, hammadde olarak mısır kullanıcılarının ihtiyacı ve dünya piyasalarındaki şartlar nazara alarak düşünülmekte ve yerli üreticinin mısırının yetişmesiyle birlikte tamamen yerli üretici destekleme ve koruma amaçlı olarak gümrük vergisi yükseltilmektedir.'' Maliye Bakanı, bu çerçevede 16 Haziran 1998 tarihinde yüzde 20 olan gümrük vergisinin 3 Eylül 1998'de yüzde 35'e, 7 Kasım 1998'de yüzde 60'a çıkarıldığını, 9 Ocak 1999'da ise yüzde 20'ye indirilen verginin 11 Eylül 1999'da yüzde 50 olarak belirlendiğini vurguladı. 
     Unakıtan, 17 Mayıs 200'de yüzde 30, 31 Aralık 2000'de yüzde 50, 28 Nisan 2001'de ise yüzde 10 olarak düzenlenen gümrük vergisi oranının 17 Ağustos 2001'de yüzde 40, 31 Aralık 2001'de yüzde 10, 25 Haziran 2002'de de yüzde 35 şeklinde saptandığına işaret etti. 
     Unakıtan, ''Ülkemizde son 5 yılda uygulanmış bu oran değişiklikleri, daha önceki hükümetler döneminde de tamamen yerli üreticiyi destekleme ve koruma amaçlı olarak yapılmış düzenlemelerdir'' açıklamasında bulundu. 
     
     ÇİFTLİKLERİNDEKİ TAVUKLARINA YEDİRECEK 
     Türkiye'nin Eylül 2003 sonu itibariyle 1 milyon 874 bin ton mısır ithalatı gerçekleştirdiğini kaydeden Maliye Bakanı, bunun önemli bölümünün başta ABD olmak üzere Arjantin ve Brezilya'dan yapıldığını bildirdi. 
     ''Çerezlik diye bir fasıl yoktur. Ya tohumluk ya da diğerleri kategorisinde mısır ithalatı yapılır'' şeklinde görüş belirten Unakıtan, açıklamasında daha sonra şu görüşlere yer verdi 
     ''Abdullah Unakıtan'ın hissedarı olduğu AB Gıda Sanayi ve Ticaret A.Ş.'nin 2003 içerisinde ithal ettiği mısır miktarı 4 bin tondur. Ülkemizin toplam ithalatı içerisinde ancak bindelik oranlarla ifade edilebilecek miktardaki mısırı, çiftliklerindeki tavuklarına yedirmek üzere yemlik olarak tamamen kendi ihtiyaçları için ithal etmiştir. Türkiye'nin bu yıl ithal ettiği toplam mısır miktarını, bunun içerisinde AB Gıda Sanayi ve Ticaret A.Ş.'nin ithal ettiği mısır miktarını ve hangi cins mısır ithal ettiğini ilgili Bakanlıktan ve sair resmi makamlardan veya konunun muhatabı olan şirketten bir telefon veya faksla sorarak öğrenme imkanı varken, ülkemizin geçen yıl içinde yaptığı toplam yemlik mısır ithalatı içinde ancak bindelik oranlarla ifade edilebilecek ve ihtiyaç için yapılan, herhangi bir özel bilgiye ihtiyaç gerektirmeyen sıradan bir mal alımını, gerçekleri çarpıtmak suretiyle, şahsım ve oğlum hakkında toplum içinde haksız yere kuşkular oluşacak tarzda vermesi hukuk ve basın ilkeleri başta olmak üzere hiçbir ilke ve değerle bağdaşmamaktadır.'' 
     
</TEXT>
</DOC>
