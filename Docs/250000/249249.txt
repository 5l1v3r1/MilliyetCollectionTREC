<DOC>
<DOCNO> 249249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy03.html </URL>
<DATE> 2004/06/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Rusya Kıbrıs Türklerine mali yardım yapılmasını destekleriz... 
</HEADLINE>
<TEXT>

     Rusya Dışişleri Bakanı Sergey Lavrov, Rusya'nın Kıbrıs Türklerine mali ve ekonomik yardım yapılmasına ilişkin adımları desteklediğini, ancak bu yardımların BM'nin Kıbrıs ile ilgili kararlarını ihlal etmeyecek uluslararası mekanizmaların kurulması koşuluyla yapılması gerektiğini söyledi. 
     İslam Konferansı Örgütü İKÖ 31. dönem dışişleri bakanları toplantısı için kısa bir süre önce Türkiye'de bulunan Lavrov, A.A'ya verdiği yazılı demeçte, Rusya'nın Kıbrıs Türklerine mali ve ekonomik yardım yapılması yönündeki adımları desteklediğini kaydetti. 
     Lavrov, Kıbrıs sorununun çözümüne Rusya'nın yaklaşımını özetleyerek, Kıbrıs'ta, ilgili BM kararları ve BM Genel Sekreteri Kofi Annan'ın iyi niyet misyonu çerçevesinde kapsamlı, yaşayabilir ve adil bir çözüm sağlamak amacıyla hem Kıbrıslı taraflarla hem de diğer devletlerle işbirliğine hazır olduklarını belirtti. Lavrov, şöyle dedi 
     ''Uzlaşma arayışının, Kıbrıs'taki hem Rumlar, hem de Türklerin yasal çıkar ve kaygıları dikkate alınarak gönüllü esasta olması gereğinden hareket ediyoruz. Rusya, Kıbrıs Türklerine mali ve ekonomik yardım yapılması yönündeki adımları destekler. Bu yardımlar, BM'nin Kıbrıs ile ilgili kararlarını ihlal etmeyecek uluslararası mekanizmaların kurulması koşuluyla yapılmalıdır.'' Lavrov, İKÖ toplantısı çerçevesinde KKTC Başbakanı Mehmet Ali Talat ve Dışişleri Bakanı Serdar Denktaş ile de biraraya gelmişti. 
     
     İKİLİ İLİŞKİLER 

     Dışişleri Bakanı Lavrov, Rusya'nın Türkiye ile karşılıklı yarara dayalı, dostane ilişkilerin geliştirilmesine büyük önem verdiğini söyleyerek, ''Biz, ülkenizi, iyi bir komşu, bölgesel ve uluslararası ilişkilerde önemli bir ortak olarak görüyoruz'' dedi. 
     İkili ilişkilerin çeşitli alanlarda dinamik bir şekilde giderek geliştiğine dikkati çeken Lavrov, bu ilişkileri ''çok yönlü ve yapıcı ortaklık seviyesine'' çıkarmak istediklerini kaydetti. Lavrov, böyle bir gelişmenin iki ülke halklarının çıkarlarına uygun olup, Avrasya bölgesinde barış ve istikrarın pekiştirilmesine yardımcı olacağını düşündüklerini bildirdi. 
     
     RUSYA'NIN IRAK SORUNUNA BAKIŞI 

     Lavrov, Irak krizinin başından beri Rusya'nın, bu sorunun BM'nin himayesinde ve uluslararası hukuk çerçevesinde siyasi olarak çözümlenmesi politikasını izlediğini hatırlatarak, Irak'ın geleceğini her zaman, ''etnik veya dini farklılıklara bakılmaksızın bütün vatandaşların haklarının eşit derecede garanti altına alınacağı barışsever, bölünmez ve demokratik bir devletin kurulması ilkesine'' bağladıklarını belirtti. 
     BM Güvenlik Konseyi'nin 8 Haziran 2004 tarihli ve 1546 sayılı kararının alınmasıyla Irak sorununda yeni bir aşamaya gelindiğine işaret eden Lavrov, şunları kaydetti 
     ''30 Haziran günü Irak'ın işgali sona eriyor. Önümüzdeki dönemde devletin yapısı belirlenecek, anayasa ele alınarak kabul edilecek ve yeni kurulan sistemde seçimler yapılacaktır. Böyle bir durumda, ülkenin rehabilitasyonu ve yeniden yapılanması çalışmalarında, milli bir birlik oluşturulması gerekecektir. Kuşkusuz, uluslararası toplum bu sorunların çözümü için Irak'a gerekli yardımda bulunmalıdır. 1546 sayılı kararı gereğince BM'ye, siyasi sürecin ilerlemesi ve ülke ekonomisinin rehabilitasyonu için Irak makamlarına yardımcı olma konusunda önemli bir rol düşmektedir.'' Lavrov, ABD'nin askeri harekatına neden gösterilen ve halen çözümlenmemiş olan ''Irak'ta kitle imha silahlarının bulunması ile ilgili sorunların açığa kavuşturulması gerektiğine'' yönelik aynı kararda yer alan hükümlere de önem verdiklerini kaydetti. 
     Sergey Lavrov, Irak'ın geçici kurumlarının uluslararası desteğe ihtiyacı ve geçiş döneminin zorlulukları göz önünde bulundurularak, ülkenin bütün etkili siyasi güçleri, komşu ülkeler ve BMGK üyelerinin katılımıyla uluslararası bir konferans düzenlemesine ilişkin Rusya'nın teklifinin hala gündemde olduğunu hatırlattı. 
     
     ORTADOĞU SORUNU 

     Demecinde, ülkesinin Ortadoğu politikasına da değinen Lavrov, İsrail'in Gazze'den çekilmesine ilişkin teklif edilen tedbirlerin, barış sürecinin yeniden başlatılması için olumlu rol oynayabileceğini kaydetti. 
     Lavrov, bu adımların, ''yol haritası çerçevesinde olarak, Arap topraklarının işgaline son vermesi ve sonuçta İsrail ve Filistin'in iki devlet olarak bir arada yaşama fikrinin gerçekleşmesine'' yol açması gerektiğini de bildirdi. 
     
     BOĞAZLARDAN PETROL SEVKIYATI 

     Boğazlardan petrol sevkıyatı konusuna da değinen Lavrov, gerek ihracatçı, gerekse ithalatçı ülkelerin, ana petrol taşıma yollarının en etkin biçimde ve uluslararası hukuk normlarına uygun bir şekilde kullanılması durumunda kazançlı olduğunu belirtti. 
     Lavrov, bu nedenle ''Boğazlar'dan geçiş kapasitesinin artırılmasına ilişkin çekinceleri göz önünde bulundurarak, gemi seyrinin etkinliğinin artırılması konusunda Türk tarafıyla yakın temasta'' olduklarını söyledi. 
     Türkiye Dışişleri Bakanlığı ve diğer ilgili makamlarla aktif bir şekilde istişareler yaptıklarını söyleyen Lavrov, Boğazlardan yapılan tankerli petrol sevkıyatının yüksek konsantrasyonuna ilişkin Türk kamuoyunun kaygılarını da özel bir dikkatle izlediklerini ifade etti. 
     Sergey Lavrov, ihracat kapasitesinin eksik olmasına rağmen Rusya'nın yakın zamanda Karadeniz istikametinde petrol sevkıyat miktarını önemli ölçüde artırmayı düşünmediğini de belirtti. Rusya'nın Baltık boru hattı sistemini hızlı bir şekilde geliştirdiğini hatırlatan Lavrov, ayrıca Rusya, Beyaz Rusya, Ukrayna, Polonya, Slovakya, Macaristan ve Hırvatistan arasındaki anlaşmada öngörüldüğü gibi ''Drujba'' ve ''Adria'' petrol boru hatlarının birleştirilmesiyle Karadeniz Boğazları üzerindeki yükün azaltılacağını kaydetti. 
     
</TEXT>
</DOC>
