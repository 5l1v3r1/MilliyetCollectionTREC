<DOC>
<DOCNO> 201921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/siyaset/siy07.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de kader seçimi 
</HEADLINE>
<TEXT>

   Kıbrıs halkı Annan Planı'nın müzakere edilmesini isteyenlerle karşı çıkanlar arasında bugün tercih yapacak 
      SEFA KARAHASAN Lefkoşa 

   
   Kıbrıs Türkü, "kader seçimi" olarak nitelenen milletvekilliği genel seçimlerinde, yedi partinin 350 adayı ve iki bağımsız aday arasından 5 yıl süreyle görev yapacak 50 milletvekilini belirlemek üzere bu sabah 08.00'den 18.00'e kadar sandık başında olacak. 
   Türkiye, Kıbrıs Rum kesimi, AB, BM, ABD tarafından da yakından izlenen seçimin sonucu, Kıbrıs Türklerinin geleceği açısından büyük önem taşıyor. Referandum havasında sandığa gidecek olan ada Türkleri, "Annan Planı'nı müzakere edip, AB'ye girelim" diyenlerle "Annan Planı'na hayır" diyenler arasında tercih yapacak. Sonuçların bu gece 23.00 sıralarında netleşeceği tahmin ediliyor. 
   Seçime, iktidar ortakları Ulusal Birlik Partisi UBP ve Demokrat Parti'nin DP yanı sıra, Cumhuriyetçi Türk Partisi CTP , Barış ve Demokrasi Hareketi BDH , Milliyetçi Barış Partisi MBP , Çözüm ve Avrupa Birliği Partisi ÇABP ile Kıbrıs Adalet Partisi KAP katılıyor. Partilerin meclise girebilmeleri için, yüzde 5 oy barajını aşmaları gerekiyor. 
   Yaklaşık 500 gazetecinin izlediği seçimlerde, kayıtlı 141 bin 832 seçmen, ülke genelinde kurulacak toplam 554 sandıkta oy kullanacak. 
   200 bin nüfus, 141 bin seçmen 
   KKTC nüfusu 200 bin 
   Kayıtlı seçmen sayısı 141 bin 832 
   Toplam sandık sayısı 554 
   Seçim görevlisi sayısı 1850 
   Cumhuriyet Meclisi'ndeki sandalye sayısı 50 
   Bölgelere göre milletvekili sayısı Lefkoşa 16 , Gazimağusa 13 , Girne 9 , Güzelyurt 7 , İskele 5 Seçimlere katılan parti sayısı 7 
   Aday sayısı İkisi bağımsız, toplam 352 
   
   Liderlerden son sözler    KKTC'de zorlu geçen seçim kampanyasında liderlerin son mesajları şöyle 
   Cumhurbaşkanı Denktaş "Bugün sizin gününüz. Yarınlarınız da 'Devletim, vatanım, bayrağım, Türkiyem' diyenlerin olsun" dedi. 
   DP lideri Serdar Denktaş "AB'ye ancak kalıcı bir çözümden sonra girilecek." 
   UBP lideri Derviş Eroğlu "Güzelyurt'un Rumlara asla verilmeyecek.". 
   CTP - BG lideri M. Ali Talat "Statükonun son günlerini yaşıyor. Çözümle birlikte AB'ye gireceğiz." 
   BDH lideri Mustafa Akıncı "Kendi kendimizi yönetmek, evimizin efendisi olmak istiyoruz." 
   
   FİFA'ya KKTC golü    Uluslararası Futbol Federasyonları Birliği'ne FIFA üye olmayan ülkelerin futbol federasyonları, dün Brüksel'de"NFB" adı altında bir birlik oluşturdu. NFB 1. Genel Kurulu Toplantısı'nın Mayıs 2004'te yapılması, o zamana dek üye olacak federasyonların birliğe kabul edilmesi kararlaştırıldı. KKTC, NFB'ye üye olarak tarihinde ilk defa uluslararası bir spor örgütüne girdi. NFB, ilk dostluk maçının KKTC ile Lapland milli takımları arasında yapılmasına karar verdi. Kuzey Kıbrıs Türk Futbol Federasyonu Başkanvekili Olgun Üstün, "Gençlerimizin gözü aydın. Onlar da artık uluslararası alanda futbol oynayabilecek" dedi. 
   
</TEXT>
</DOC>
