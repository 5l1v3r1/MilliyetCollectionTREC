<DOC>
<DOCNO> 249909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun34.html </URL>
<DATE> 2004/06/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İngiltere suçunu kabul etti Yasadışı girdik 
</HEADLINE>
<TEXT>

     İngiltere, İran tarafından tutuklanan askerlerinin ''Basra Körfezi'nde İran karasularına yasadışı olarak girdiğini'' açıkladı. 
     İran resmi haber ajansı İRNA'nın Londra kaynaklı haberine göre, Dışişleri Bakanlığı'ndan adını açıklamayan bir yetkili, İngiliz devriye botundaki askerlerin İran karasularına girmesinin ''yanlışlıkla'' olduğunu söyledi. 
     Bu arada, İran Dışişleri Bakanlığı Basın ve Enformasyon Dairesi tarafından yapılan açıklamada, İngiltere Dışişleri Bakanı Jack Straw'un İran Dışişleri Bakanı Kemal Harrazi ile yaptığı telefon görüşmesinde, İngiliz askerlerinin serbest bırakılmasını istediği belirtildi. 
     Straw'un, bu sabah yaptığı görüşmede, ''İngiliz devriye botları ve askerlerinin yanlışlıkla İran karasularına girdiğini söylediği, askerlerin serbest bırakılmasını istediği'' kaydedildi. 
     Harrazi de, İngiliz askerlerinin soruşturması yapıldıktan ve olayla ilgili detaylar ortaya çıktıktan sonra gerekli kararın alınacağını ifade etti. 
     İran televizyonunun Arapça yayın yapan El-Alem kanalı, İran'ın, İngiliz askerlerini İran karasularına yasadışı girmek suçundan yargılamak niyetinde olduğunu, askerlerin İran karasularına 1000 metre girdikten sonra tutuklandığını ve askerlerin İran karasularına girdiklerini itiraf ettiklerini bildirmişti. 
     İran donanmasına ait gemiler, dün İran ve Irak'ı ayıran Basra Körfezi'ndeki Şattülarap su kanalında İran karasularına giren üç İngiliz devriye botuna el koymuş ve 8 İngiliz askerini tutuklamıştı. 
     
</TEXT>
</DOC>
