<DOC>
<DOCNO> 242036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/dunya/axdun01.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYAYI KURTARAN ADAM 
</HEADLINE>
<TEXT>


Yarbay Petrov'un 1983'te bir ABD nükleer füzesinin Sovyetler'e ateşlendiği uyarısına rağmen karşı saldırı başlatmayarak, dünyayı felaketten kurtardığı anlaşıldı 

CENK BAŞLAMIŞ Moskova 


Rus Yarbay Stanislav Petrov, 23 yıl önce soğukkanlılığı sayesinde dünyayı nükleer felaketten kurtarmanın karşılığında 1000 dolarla ödüllendirildi. 
Soğuk Savaş yıllarının gizli kalan yönlerinden biri, Petrov'a önceki gün Moskova'da "Dünya Vatandaşlar Birliği" Ödülü verilmesiyle ortaya çıktı. Artık emekli olan ve 70 - 80 dolar maaş alan Yarbay Petrov, dünyayı nasıl bir felaketten kurtardığını sıradan bir olaymış gibi Rus NTV kanalına anlattı. 
Şimdi 66 yaşında olan Petrov, 1983 yılında Sovyetler Birliği'nin nükleer füzelerinin fırlatılmasından sorumlu Erken Uyarı Sistemi'nin Komutanlığı'nı yapıyordu. İki süper devlet arasındaki ilişkiler, daha birkaç gün önce içinde 269 kişi bulunan bir Kore yolcu uçağının casusluk yaptığı gerekçesiyle Sovyet uçakları tarafından düşürülmesi nedeniyle iyice gerginleşmişti. Soğuk Savaş'ın karşılıklı güvensizlik ortamında iki süper devlet de olası bir nükleer saldırıya karşı tetikte bekliyordu. Bu ruh hali içindeki Petrov, monitördeki uyarı sinyalini görünce kanının donduğunu hissetti Bir Amerikan Minuteman nükleer füzesi tam üzerlerine geliyordu. Yarbay'ın karar vermesi için sadece 20 dakikası vardı. Ya düğmeye basacak ve Sovyet nükleer füzelerini misilleme olarak ABD'ye gönderecek ya da ülkesinin yok olmasına seyirci kalacaktı. 

Füzeyi gördü, mantığını dinledi 
Gözünü monitörden ayırmadan hızla karar vermeye çalışan Petrov, aniden bir gariplik hissetti. Erken uyarı sistemine göre, ABD sadece tek bir kıtalararası nükleer füze fırlatmıştı. Oysa, dev Sovyetler Birliği'ne bir tek füzeyle saldırmanın hiçbir anlamı olamazdı. Zaman azalıyordu. Petrov, görevi, mantığı ve içgüdüleri arasında kalmıştı. İçinden bir ses, füze saldırısı alarmının gerçek olmadığını söylüyordu. Petrov, hiçbir şey yapmamaya, yani Sovyet füzelerini fırlatmamaya karar verdi. İçindeki sese güvenen Petrov haklı çıktı. 20. dakika dolduğunda Sovyetler'e ulaşan bir füze yoktu. Oysa Petrov paniğe kapılarak Sovyet füzelerini ateşlese, dünya nükleer bir felaketin tam ortasına düşecekti. Yarbay dünyayı kurtarmıştı ama olağanüstü stresle dolu geçen 20 dakika ruh sağlığını bozmuştu. Bir süre hastanede tedavi gördü. Petrov ödülünü alırken, "Ben sadece görevimi yaptım. Ama galiba iyi yaptım" dedi. 


</TEXT>
</DOC>
