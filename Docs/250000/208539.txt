<DOC>
<DOCNO> 208539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun07.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer "Saddam yakalandıktan sonra gerilla saldırıları azaldı" 
</HEADLINE>
<TEXT>

     ABD'nin Irak'taki sivil yöneticisi Paul Bremer, eski Devlet Başkanı Saddam Hüseyin'in ele geçirilmesinden sonra ''gerilla saldırılarının azaldığını'' söyledi. 
     Bremer, Amerikan CBS televizyonuna yaptığı açıklamada, son üç-dört haftada koalisyon güçlerine yönelik saldırıların yaklaşık yüzde 50 oranında azaldığını gördüklerini ifade etti. 
     Saddam Hüseyin'in yakalanmasından sonra direnişle mücadele için daha iyi bir yol bulduklarını düşündüğünü kaydeden Bremer, direnişçilerin kimler olduklarına ilişkin daha fazla istihbarat elde ettiklerini, ''her şeyden önemlisinin de kendilerine gelerek istihbarat sağlayan çok kişi bulunduğunu'' söyledi. 
     Irak'ta dün bir Amerikan Apache helikopteri, tahminen yerden açılan ateşle düşmüş, iki kişilik mürettebat yara almadan kurtulmuştu. Görgü tanıkları, Felluce'de dün saldırıya uğrayan Amerikan askerlerinin açtığı ateşte 4 Iraklı sivilin öldüğünü açıklamıştı. 
     
</TEXT>
</DOC>
