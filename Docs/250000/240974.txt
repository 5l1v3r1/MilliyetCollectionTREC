<DOC>
<DOCNO> 240974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy18.html </URL>
<DATE> 2004/05/18/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AKP Denizli İl Merkezi ruhsatsız mı 
</HEADLINE>
<TEXT>

     Denizli'de bir işhanının AK Parti İl Merkezi olarak kullanılan teras katının ruhsatsız olduğu öne sürülerek kat maliklerince belediyeye başvuruda bulunuldu. Denizli Belediye Başkanı Nihat Zeybekci ise konuyla ilgili inceleme başlatıldığını, gerekenin yapılacağını söyledi. 
     AA muhabirinin aldığı bilgiye göre, Delikliçınar Meydanı'ndaki 5 katlı Çınar İşhanı'nın teras katı, Kırlıoğlu Turizm İşletmesi Sanayi ve Ticaret A.Ş. adına burasını satın alan Köksal Kırlıoğlu tarafından düğün salonuna dönüştürüldü. Daha sonra da ruhsat için Denizli Belediyesi'ne başvuru yapıldı. 
     Ancak, işhanındaki 35 kat malikinin ''Bu bölüm ortak kullanım alanı'' diyerek belediyeye bildirimde bulunması üzerine 12 Mart 2003 tarih ve 412 sayılı encümen kararıyla ''projeye ve kat malikleri hakkına aykırı'' gerekçesiyle düğün salonuna ruhsat verilmedi. 
     Bunun üzerine Kırlıoğlu, 260 metrekarelik çatı katını ismi gizli tutulan 3 iş adamına sattı. Daha sonra bu bölüm düzenlenerek AK Parti Denizli İl Teşkilatı'na verildi ve burası 5 Kasım 2003 tarihinde Başbakan Recep Tayyip Erdoğan, tarafından hizmete açıldı. Erdoğan, 28 Mart yerel seçimleri öncesi de ISO 9001 2000 Kalite Yönetim Belgesi'ni İl Başkanı Şahin Tin'e verdi. 
     Konuyla ilgili AA muhabirinin görüştüğü Denizli Belediye Başkanı Nihat Zeybekci, ''Yanlış olan şey varsa yanlıştır. AK Parti söz konusu iş hanında kiracı olarak bulunmaktadır. Mülk sahipleri, mülkle ilgili olarak kısmi düzenlemeye gitmişlerdir. Planı şu anda belediyemizce inceleniyor. Kaçak yapılara taviz vermem. Eğer gerçekten inceleme sonunda terasın kaçak yapı olduğu ortaya çıkarsa yıkımı bana nasip olur. Doğruysa yıkımı ben yapacağım. Kimseye ayrıcalığımız olamaz'' diye konuştu. 
     AK Parti Denizli İl Başkan Vekili Haluk Değirmenci, ''Eğer kanunlara aykırılık varsa, savunma hakkımız saklı kalmak kaydıyla düzeltmeye hazırız'' diyerek, şunları söyledi 
     ''Seçimlerden önce tüm birimlerimizi aynı yerde konuşlandırabileceğimiz yer arıyorduk. 3 partili arkadaşımız tarafından satın alınan bu yerin çok uygun olduğunu gördük. Biz aldığımızda her tarafı kapalıydı. Hızlı bir tadilat çalışmasıyla bugünkü haline getirdik. Fakat imar sorunu olduğunu sonradan öğrendik. Eğer kanunlar karşısında il merkezimiz kaçak durumdaysa, aynı sorunu yaşayan diğer konutlara ne uygulanıyorsa ve sonuçları ne oluyorsa aynısına razıyız.'' Dönemin Denizli Belediye Başkanı Ali Aygören ise yerin ilk sahibine ''Gerekli düzeltmeyi yap ve kat maliklerinin olurunu al gel, öyle ruhsat verelim'' dediklerini, bunun gerçekleşmediğini, katın şu anki haliyle kaçak yapı durumunda olduğunu iddia etti. 
     
</TEXT>
</DOC>
