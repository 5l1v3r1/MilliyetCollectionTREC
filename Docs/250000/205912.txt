<DOC>
<DOCNO> 205912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/siyaset/siy06.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir'e soruşturma 
</HEADLINE>
<TEXT>

   Uyuşturucu kaçakçısıyla bağlantısı ortaya çıkan mali şube müdürünü korumakla suçlanan Emniyet Müdürü Özdemir'e soruşturma açıldı 
      TOLGA ŞARDAN Ankara 

   
   Eski İstanbul Emniyet Müdürlüğü Mali Şube Müdürü Ayhan Mimaroğlu'nun uyuşturucu kaçakçısı Abdülvahap Barutçu'yla bağlantısı, dönemin İstanbul Emniyet Müdürü Hasan Özdemir'i de yaktı. İstanbul Valiliği, Mimaroğlu hakkında işlem yapmayan Özdemir hakkında, "görevde yetkiyi kötüye kullanmak"tan soruşturma açılması izni verdi. 
   Barutçu ile bağlantısının belirlenmesi üzerine teşkilattan ihraç edilen Mimaroğlu hakkında soruşturma yapan üç müfettiş, suçlu olduğunu belirledikleri Özdemir için bir rapor düzenledi. Rapor, "soruşturma izni verilmesi" istemiyle İstanbul Valiliği'ne gönderildi. Valilik İl İdare Kurulu da, Özdemir hakkında "adli yargılama" yapılması için onay verdi. 
   İstanbul Valisi Muammer Güler'in imzasının ardından Özdemir'e tebliğ edilen kararda "işlediği suçlar" şöyle belirtildi 
   Barutçu'nun Mimaroğlu'yla bağlantısını ortaya çıkarmak amacıyla Moldova İnterpolü'nün sorduğu telefon numaralarının kayıtlarını belirlemek için hazırlanan resmi yazıda, Mimaroğlu'nun adının bulunduğunu öğrenmesi üzerine imza atmadı. 
   Mimaroğlu'nu arayıp konuyla ilgili bizzat bilgi verdi. 
   Narkotik Şube Müdür Vekili Dindar İlhan'ı, Mimaroğlu'na bilgi vermesi için gönderdi. 
   Daha sonra Mimaroğlu'na ait 0216 521 .. .. numaralı telefon çıkarılarak, diğer iki telefonun adres tespiti ve görüşme kayıtlarının istenmesi için DGM'ye yazılan yazıyı imzalamadı. 
   Mimaroğlu hakkında inceleme, araştırma, ön inceleme, disiplin soruşturması başlatmadı. Emniyet Örgütü Disiplin Tüzüğü'ne göre, Mimaroğlu "meslekten çıkarma"yla tecziye edilmesi gerektiği halde, hiçbir işlem tesis etmeyerek korudu, konuyu örtbas ederek "görevde yetkiyi kötüye kullanma" suçunu işledi. 
   Özdemir, yasal süre içinde İstanbul Bölge İdare Mahkemesi'ne itiraz edebilecek. Mahkemenin itirazı kabul etmemesi halinde Özdemir, TCK'nın 230. maddesi uyarınca üç yıla kadar hapis cezası istemiyle yargılanacak. 
   
   
   
</TEXT>
</DOC>
