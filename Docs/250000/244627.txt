<DOC>
<DOCNO> 244627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/siyaset/axsiy02.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK, AB'den sonra 
</HEADLINE>
<TEXT>


Başbakan Erdoğan, şimdilik gündemden çıkan YÖK Yasası'nın, seneye daha geniş olarak geleceğini söyledi ve "Şimdi önceliğimiz AB" dedi 

Abdullah Karakuş 


Başbakan Recep Tayyip Erdoğan, Cumhurbaşkanı Ahmet Necdet Sezer'in kısmen veto ettiği YÖK Yasası'nın şimdilik gündemden çıktığını söyledi. Sezer'i eleştirirken "Siyaseti gerilimden kurtaracağız" diyen Erdoğan, yasayı gelecek yıl daha geniş getireceklerini de dile getirdi. 
Grup toplantısının basına kapalı bölümünde dün konuşan Erdoğan, YÖK Yasası'nın bir süreliğine askıya alındığını, 2B Yasası gibi "bir süreliğine dondurulacağını" kaydetti. "Bu konuda tamamıyla haklıyız. Şimdi önceliğimiz AB. Bu konuda yapılacak çok işimiz var. Takılıp kalmamalıyız" diyen Erdoğan, "Demokrat olduğunu söyleyenlerin ne kadar demokrat oldukları görüldü. Şimdilik elimizden geleni yaptık" diye konuştu. Üst düzey bir AKP'li de, "Önce AB yasalarını çıkaracağız. Arkasından AB'den aralıkta tarih alacağız. Tarihi aldıktan sonra YÖK Yasası'nı tekrar gündeme getireceğiz" dedi. 
Erdoğan, milletvekillerine yaz tatilinin biraz kısalacağını, temmuz ortasına kadar AB yasaları nedeniyle Genel Kurul'un açık tutulacağını kaydetti ve "Bu süre zarfında gündemimiz yoğun olacak... Sizin de çalışma heyecanınızı ve aşkınızı biliyorum" dedi. Bu sözler üzerine salondan gülme sesleri geldi. 

Sezer'e 'tahkir' eleştirisi 
Erdoğan, grubun açık bölümünde de özellikle Sezer'i eleştirdi. Sezer'i seçimiyle ilgili imalı şekilde uyaran Erdoğan, "Unutmamak gerekir ki cumhurbaşkanımızı da bu Meclis, çoğunluk esasına göre seçmiştir" diye konuştu. Erdoğan'ın ilk konuşma metninde vatandaştan YÖK Yasası'nı çıkaramadığı için "özür dilemek" de vardı, ancak Erdoğan bunu son anda metinden çıkardı. İlk metinde yasayı geri göndermeyeceklerini ve bunun beklenti içindeki halkı üzeceğini ifade eden Erdoğan, bu cümleyi de çıkarmayı tercih etti. 

'AB'ye bahane bırakmadık' 

Başbakan Erdoğan, AB'ye Türkiye'ye tarih vermesi için çağrı yaparak, "Türkiye, AB için altın anahtardır. Türkiye'nin dışarıda bırakılması AB'yi zayıflatır" dedi. Erdoğan, partisinin grup toplantısında, müzakere sürecini başlatmayı engelleyecek hiçbir gerekçe ve mazeret bırakılmadığını belirtti ve "Değerler bütünü olarak gördüğümüz AB'nin anlaşılması güç bir karara imza atacağına inanmıyoruz" diye konuştu. 

İsrail Erdoğan'ın sözleri üzücü 

İsrail Dışişleri Bakanlığı, Başbakan Recep Tayyip Erdoğan'ın, Ortadoğu'da barış için Başbakan Ariel Şaron'un kendilerine yardım etmediği" şeklindeki sözlerini "çok üzücü bulduğunu" açıkladı. İsrail Dışişleri Bakanlığı Basın Sözcülüğü'nden bir soruya cevaben yapılan açıklamada, "Terörden mağdur olmuş Türkiye'nin İsrail'e daha anlayışlı yaklaşmasını beklerdik" denildi. 


</TEXT>
</DOC>
