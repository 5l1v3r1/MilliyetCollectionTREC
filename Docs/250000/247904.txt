<DOC>
<DOCNO> 247904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonyas05.html </URL>
<DATE> 2004/06/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Otistik çocukların sayısı artıyor... 
</HEADLINE>
<TEXT>

     Anadolu Üniversitesi AÜ Engelliler Araştırma Enstitüsü Müdürü Prof. Dr. Gönül Kırcaali İftar, Amerikan Psikiyatri Birliği verilerine göre, son yıllarda otistik belirtiler gösteren çocuk sayısında önemli oranda artış gözlendiğini söyledi. 
     Prof. Dr. İftar, AA muhabirine yaptığı açıklamada, otizmin kişinin dış dünyayı algılamasını zorlaştıran ve öğrendiği bilgileri kullanmasını engelleyen gelişimsel bozukluk olduğunu belirtti. 
     Otizmin, beyin ve merkezi sinir sisteminin yapısındaki çeşitli bozukluklardan kaynaklandığının tahmin edildiğini ifade eden İftar, otistik özellikler görülen çocuklarda ''göz göze gelmekten kaçınma, çevresindeki olaylara tepkisiz kalma, tek başına olmayı tercih etme ve duygularını paylaşmama'' gibi davranış bozukluklarının gözlemlendiğini anlattı. 
     Prof. Dr. Gönül Kırcaali İftar, gelişimsel bozuklukları olan bazı çocukların konuşma becerisini hayatları boyunca hiç geliştiremediklerine işaret ederek, şöyle konuştu 
     ''Beyindeki işlev bozukluklarına bağlı olduğu bilinen otizm hastalığının kesin tedavisi henüz saptanamadı. Otistik çocuklarda, sınırlı ilgi alanlarına sahip olma, sürekli ellerini sallama ve çırpma, zıplama, sallanma, anlamsız sesler çıkarma gibi yinelenen davranış bozukluğu belirtilerine rastlanıyor. Benzeri davranış bozuklukları 3 yaşın altındaki ve hala konuşamayan çocuklarda gözlenirse anne-babalar otizmden şüphelenerek, bir nöroloji uzmanından yardım istemelidir.'' İftar, otistik çocukların sadece özel eğitimle topluma kazandırılabileceğini belirterek, rahatsızlığın tedavisinde erken tanıda bulunulamaması sonucunda Türkiye'de otistik çocukların yarısının hiç konuşamadığına işaret etti. 
     Özel gereksinimi olan çocukların eğitiminde çeşitli nedenlerle sıkıntılar yaşandığını vurgulayan Prof. Dr. İftar, otistik çocukların sadece yüzde 15'ine eğitim verilebildiğini bildirdi. 
     
     OTİSTİK BELİRTİLER GÖSTEREN ÇOCUKLARIN SAYISINDA ARTIŞ 
     İftar, son 5 yıl içinde otistik çocukların tanı ve tedavisinde önemli gelişmeler kaydedildiğini belirterek, şöyle devam etti 
     ''Amerikan Psikiyatri Birliği verilerine göre, son yıllarda otistik belirtiler gösteren çocuk sayısında önemli oranda artış gözleniyor. Araştırma yöntemlerindeki gelişmeler ve çevresel etkilerden kaynaklanan artışlar nedeniyle 500 çocukta 1 rastlanan otistik belirtiler, 150'de 1 oranına yükseldi.'' Gelişimsel bozuklukların son araştırmalarda genetik etkenlerden kaynaklanabileceği yönünde önemli bulgular elde edildiğine işaret eden İftar, insan vücudundaki 7. kromozomun otizme neden olabileceği üzerinde durulduğunu ifade etti. 
     İftar, ''Forest Gump, Rain Man'' filmlerindeki üstün zekaya sahip otistiklerin ender rastlanan durumlar olduğunu belirterek, otistik bozuklukları olanların büyük kısmının zeka düzeylerinde önemli gerilikler saptandığını söyledi. 
     Otistiklerin davranış bozuklukları nedeniyle toplum tarafından ''tuhaf'' karşılandığını belirten İftar, düzenli özel eğitimin sosyal yaşama uyum için şart olduğunu sözlerine ekledi. 
     
</TEXT>
</DOC>
