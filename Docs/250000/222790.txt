<DOC>
<DOCNO> 222790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko31.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Satıcı Her CEO ve yönetici kayıtdışı ekonomi üzerinde durdu 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, dün yapılan Yatırım Danışma Konseyi Toplantısı'na katılan uluslararası şirketlerin üst düzey yöneticilerinin, kayıtdışı ekonomi üzerinde durarak, bunun hem kendi yatırımlarına zarar verdiğini hem de onları yeni yatırım yapmaktan uzaklaştıran en önemli sebep olduğunu ortaya koyduklarını bildirdi. 
     Satıcı, toplantıya ilişkin yaptığı açıklamada, katılımcıların, uluslararası sermayenin pazarda dolaşımıyla ilgili beklentilerini gayet açık olarak dile getirdiklerini, dolayısıyla toplantının çok olumlu geçtiğini söyledi. 
     Sonuç bildirgesinde yer alan önerilerin, çokuluslu şirket yöneticileri tarafından uluslararası ya da yerli sermayenin yatırım yapması için ''olmazsa olmaz'' koşullar olduğunun belirtildiğini anlatan Satıcı, şunları kaydetti 
     ''Ancak bu koşullar sağlandıktan sonra, Türkiye'ye uluslararası sermaye ya da yerli sermaye hemen yatırım yapacak diye bir beklenti geliştirmememiz lazım. Çünkü dünyada bizim gibi, uluslararası sermayeyi kendi ülkelerine çekmek isteyen başka rakip ülkeler de var. Bu ödevler yerine getirildikten sonra, rakiplerin kullandıkları enstrümanları dikkatle takip etmek ve yatırımcıyı Türkiye'de yatırım yapmak konusunda cezbetmek gerekiyor.'' Oğuz Satıcı, sermayenin bir ülkeye doğrudan yatırım olarak gelmesinin temel nedeninin karlılık olduğuna dikkati çekerek, ''Karlılık ortamını iyileştirmemiz gerekiyor. Türkiye'nin uluslararası sermayeyi çekmekteki temel sıkıntısı bu'' dedi. 
     
     KAYITDIŞI EKONOMİ 
     Satıcı, toplantıya katılan uluslararası şirket yöneticilerinin en fazla üzerinde durdukları konulardan birinin kayıtdışı ekonomi olduğunu vurgulayarak, şöyle devam etti 
     ''Yatırımcıların da net bir şekilde gördüğü, kayıtdışı ekonomiyle mutlaka ciddi bir mücadele ve vergi adaletinin sağlanması. Toplantıda kayıt altındaki ekonomiye büyük vergiler yüklemektense, kayıtdışı ekonomiyi kayıtiçine alıp vergiyi tabana daha makul bir şekilde yayma gerekliliği üzerinde duruldu. Her CEO ve yönetici bu konu üzerinde durdu. Türkiye'de kayıtdışı ekonominin hem kendi yatırımlarına zarar verdiğini hem de onları yeni yatırım yapmaktan uzaklaştıran en önemli sebep olduğunu ortaya koydular.'' TİM Başkanı Satıcı, uluslararası şirketlerin üst düzey yöneticilerinin Türkiye'deki yapısal düzenlemeler ile hükümetin yaptığı çalışmaları takdirle karşıladıklarını ifade ederek, ''Ancak bürokrasinin bunları uygulamada ağır davrandığı, uygulama konusunda iradeyi sağlamca koymak gerektiğinin üzerinde altını çize çize durdular. Özellikle fikri mülkiyet hakları konusunda çok ısrarcı oldular. Bir de belli belirsiz günlük düzenlemelerle, işlerinin yönünün bir anda değiştiği üzerinde sıkıntılarını dile getirdiler'' dedi. 
     
</TEXT>
</DOC>
