<DOC>
<DOCNO> 204784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/soneko02.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarzede Kanunu resmi gazetede... Yasada neler var .. 
</HEADLINE>
<TEXT>

     Cumhurbaşkanı Ahmet Necdet Sezer tarafından dün akşam onaylanan İmar Bankası'ndaki tasarruf mevduatlarının ödenmesini düzenleyen 5021 sayılı ''Bazı Kanunlarda Değişiklik Yapılması ve Bankalar Kanunu Hükümlerine İstinaden Bankacılık İşlemleri Yapma ve Mevduat Kabul Etme İzni Kaldırılan Türkiye İmar Bankası Türk Anonim Şirketi Hakkında Tesis Edilecek Bazı İşlemler Hakkında Kanun'' Resmi Gazete'nin bugünkü sayısında yayımlanarak yürürlüğe girdi. 
     Yasa, bankacılık işlemleri yapma ve mevduat kabul etme izni kaldırılan bankalarda bulunan tasarruf mevduatı niteliğine sahip hesapların Tasarruf Mevduatı Sigorta Fonu TMSF tarafından ödenmesini hükme bağlıyor. Defaten veya taksitle ödeme, taksitle ödeme durumunda uygulanacak faiz oranları ve ödemelerle ilgili mudiler ve hak sahiplerinden alınacak taahhütnamelerde yer alacak hususlar Hazine Müsteşarlığı ve TMSF'nin ortak önerisi üzerine Bakanlar Kurulu tarafından belirlenecek. 
     Mevduat sahiplerine ödeme yapılması için 8.5 katrilyon lira özel tertip devlet iç borçlanma senedi ihraç edilecek. 
     
     OFF-SHORE'DAN SON BİR AYDA AKTARILANLAR 
     Bankacılık işlemleri yapma ve mevduat kabul etme izninin kaldırıldığı tarihten geriye doğru bir ay içinde, kıyı bankacılığındaki off-shore hesaplardan mevduat hesaplarına aktarılan paralar ödenmeyecek. 
     El konulan bankaların yurtiçi kayıtlarına, muhabir banka karşılığı nakden veya el konulan banka dışındaki bir başka banka aracılığıyla ödenmeksizin aktarıldığı tespit edilen hesaplar ile muvazaalı olduğu TMSF tarafından tespit edilen hesaplar için ödeme yapılmayacak. 
     İmar Bankası bünyesinde karşılığı bulunmamasına rağmen, makbuz karşılığı devlet iç borçlanma senedi aldığına dair belgesi olan yatırımcılara da ödeme yapılmayacak. 
     Ticari kuruluşlar ile diğer kuruluşlar mevduatı sahiplerine ise ödeme yapılması da kanunda hükme bağlanıyor. 3 Temmuz 2003 tarihi itibarı ile ödemeye esas olacak tutara tasarruf mevduatı oranları yerine ticari ve diğer kuruluşlar faiz oranları uygulanacak. 
     Sahte belgelerle ödeme yapılmasını istediği saptananlar 4 yıldan 8 yıla kadar hapis cezası ile cezalandırılacak. 
     
     FAZLA VE HAKSIZ ÖDEMELER GERİ ALINACAK 
     Yapılacak incelemeler sonucunda mudilere ve hak sahiplerine fazla veya haksız ödeme yapıldığının tespit edilmesi durumunda, bu tutar TMSF tarafından tahsil edilecek. TMSF tarafından mudi veya hak sahibi adına bir bankada hesap açılmış olması durumunda, açılan ve bloke edilen hesap, mudi veya hak sahibinin TMSF adına doğmuş veya doğabilecek borcunun teminatı olarak vade sonuna kadar rehnedilecek. 
     TMSF'ye herhangi bir nedenle borçlu olanların alacakları öncelikle bu kuruma olan borçlarına mahsup edilecek. Bu hüküm, ödeme tarihinden önce kamu kurum ve kuruluşları tarafından yapılacak yazılı bildirime istinaden diğer amme alacakları için de uygulanacak. 
     İmar Bankası'nın doğrudan ve dolaylı olarak banka sermayesinde payı olan her türlü ortakları ile bunların ana, baba, eş ve çocukları ile bankanın yönetim kurulu ve kredi komitesi başkan ve üyeleri, genel müdür ve yardımcıları, imza yetkisi olan memurlar, şube müdürleri, bankanın sandık ve vakıflarına ait mevduat ve muvazaalı olduğu belirlenen hesaplar için ödeme yapılmayacak. 
     Bugünden önce gerçekleştirilen fiiller nedeniyle, bu kanun hükümlerine göre TMSF tarafından ödeme yapılmasına veya yapılacak olmasına sebebiyet veren kişiler ile bunların eş ve çocuklarına ait mal, hak ve alacaklara da tedbir konulacak. 
     
</TEXT>
</DOC>
