<DOC>
<DOCNO> 238812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonsiy02.html </URL>
<DATE> 2004/05/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Meclis'te bu hafta hareketli geçecek... YÖK Yasası gündemde... 
</HEADLINE>
<TEXT>

     TBMM, bu haftaya YÖK Tasarısı tartışmaları ile giriyor. 
     Alınan bilgiye göre, YÖK tasarısının bu hafta Genel Kurul gündemine getirilip getirilmeyeceğine, Başbakan Recep Tayyip Erdoğan'ın başkanlığında yapılacak AK Parti Merkez Yürütme Kurulu MYK toplantısında karar verilecek. YÖK Tasarısı, Yükseköğretim Kurulu'nun YÖK üye sayısını 22'den 16'ya indirilmesini öngörüyor. Kurul başkanını, kurul üyelerinin seçmesi esası getiriliyor. 
     Üniversiteye girişte, liseler arasındaki katsayı farklılığı kaldırılıyor. Liseden mezun olunan alanlara göre ortaöğretim başarı puanının çarpılacağı katsayılar yeniden belirleniyor. 
     Üniversite sınavı sorularının, ortaöğretimin tüm müfredatı gözetilerek hazırlanmasını düzenleyen tasarı, kanunun yürürlüğe girmesinden sonra YÖK Başkanı ve üyelerinin görevlerinin sona ermesini öngörüyor. 
     Ayrıca, öğrenci örgütünün başkanının, üniversite senatosunda üye olmasını ve rektörlük seçiminde oy kullanmasını olanaklı hale getiren tasarı, 2004 ÖSS'de, mezun oldukları alandan farklı alanları tercih edenler için kılavuzlarda yer alan ifadelerin geçerli olacağı hükmünü getiriyor. 
     
     GENEL KURUL ÇALIŞMASI 
     Genel Kurul, 11 Mayıs Salı günü genel denetim konuları ile sözlü soruları görüşecek. 
     Gündemin ön sıralarında yer alan gıdaların üretim, tüketim ve denetiminin tek elde toplanmasına ilişkin yasa tasarısı ise 12 Mayıs Çarşamba günü ele alınacak. 
     Tasarı, Sağlık Bakanlığı'nın gıda denetimine ilişkin bazı yetkilerini Tarım ve Köyişleri Bakanlığı'na devrediyor. Tasarıyla gıda üretimi, pazarlanması ve satışı ile ilgili izin ve denetimi konularında yetkiler bazı istisnalar dışında Tarım ve Köyişleri Bakanlığı bünyesinde toplanıyor. 
     AB mevzuatlarına ve gelişen teknolojiye uyum sağlamak için bazı yeni tanımlar, ''Türk gıda mevzuatı'', ''depo'', ''gıda hijyeni'', ''gıda ile temasta bulunan ambalaj madde ve malzemeleri'', ''gıda güvenliği'', ''sorumlu yönetici'', ''özel tıbbi amaçlı diyet gıdalar'' olarak tasarıda yer aldı. 
     Tasarıda ''kalite kontrolü'', ''teknoloji kontrolü'' ve ''sağlık kontrolü'' tanımları da yeniden yapıldı. 
     
     ETİK KURUL 
     TBMM Genel Kurulu'nda, Kamu Görevlileri Etik Kurulu kurulmasına ilişkin yasa tasarısının da ele alınması bekleniyor. 
     Tasarıya göre, 11 üyeden oluşacak Kurul, hediye alma yasağının kapsamını belirleyecek. Etik davranış ilkelerine aykırı bir tutum sergilendiği kesinleştiğinde bu durum, Resmi Gazete aracılığı ile kamuoyuna duyurulacak. 
     Kurul, en az genel müdür veya eşiti görevlilerince alınan hediyelerin listesini gerektiğinde isteyebilecek. Bankalar ve özel finans kurumları dahil olmak üzere tüm kurumlar talep edilen bilgileri en geç 30 gün içinde Kurul'a vermekle yükümlü olacak. En az genel müdür veya eşiti hakkında, etik davranış ilkelerine aykırı uygulamalarda bulunduğu iddiasıyla Kurul'a başvurulabilecek. 
     
</TEXT>
</DOC>
