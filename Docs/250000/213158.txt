<DOC>
<DOCNO> 213158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/dunya/dun01.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaynaşma dediğin böyle olur 
</HEADLINE>
<TEXT>

      DIŞ HABERLER SERVİSİ 

   
   Irak'ın güneyindeki Samava kentine insani amaçlı görev yapmak üzere giden Japon öncü birliklerinin komutanı Masahisa Sato, Samava'nın güneyindeki El Kider'de Şehir Konseyi üyelerine Kurban Bayramı'nda kesilmek üzere koyun hediye ediyor. Sato'nun, Irak halkıyla kaynaşmak amacıyla bıyık bırakmış olması ve Japon'dan çok bir Iraklıya benzemesi de gözden kaçmıyor. Japon ordusu, İkinci Dünya Savaşı'ndan bu yana ilk kez denizaşırı bir çatışma bölgesinde insani amaçlı görev yapacak olan Japon askerlerine, içki içmeyi ve domuz eti yemeyi yasakladı. Ordunun emriyle, Iraklılarla olabildiğince fazla kaynaşmaları istenen erkek askerler bıyık bırakacak, birliklerde görev yapacak olan 10 kadın asker de, ordu tarafından dağıtılan koyu yeşil başörtülerini takacak. Irak'a öncü birlik gönderen Japon ordusundan toplam 1000 asker, mart ayına kadar Samava'ya konuşlandırılacak. 
   
   
   
   
</TEXT>
</DOC>
