<DOC>
<DOCNO> 233894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo12.html </URL>
<DATE> 2004/04/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Özyazıcı Trabzonspor, şampiyonluk yolunda Fenerbahçe'den daha şanslı 
</HEADLINE>
<TEXT>

     Trabzonspor'u çalıştırdığı dönemde 4 şampiyonluk yaşayan ve bordo-mavili takımın en son şampiyon olduğu 1983-84 sezonunda görev yapan Ahmet Suat Özyazıcı, bordo-mavili takımın Fenerbahçe'ye oranla şampiyonluk şansının daha fazla olduğunu söyledi. 
     Özyazıcı, AA muhabirine yaptığı açıklamada, Trabzonspor'un ligde son 10 maçtır bir çıkış trendi yakaladığını belirterek, ''Rakiplerin puan kaybetmesiyle, bir anda şampiyonluk yarışı içinde oldu. Gerekli moral ve motivasyona sahipler. Diğer takımlar ise moral bozukluğu içindeler. Beşiktaş'ın sakatlıklar ve yaşadığı puan kayıplarından sonra şampiyonluk şansı yok. Trabzonspor, şampiyonluk yolunda Fenerbahçe'ye oranla daha şanslı'' dedi. 
     Bordo-mavili takımın çok kaliteli bir kadroya sahip olmadığını kaydeden Özyazıcı, şöyle devam etti 
     ''Trabzonspor'un en son şampiyonluk iddiasının bulunduğu 1996'dan daha iyi bir kadrosu yok, ancak haddini bilerek oynuyorlar. Savaşarak mücadele ediyorlar. Yine aynı şekilde oynayıp maçlarını devam ettirmeliler. Yönetim, futbolcular ve taraftarlar da uyum içinde böyle devam ederse, hedefe ulaşacağına inanıyorum.'' Herkesin Trabzonspor'u şimdiden şampiyon olarak gördüğünü, ancak lig sonunda bunun belirginleşeceğini ifade eden Özyazıcı, ''Trabzonspor'un gönüllerin şampiyonu olarak görülmesi, takım üzerinde bir dezavantaj oluşturmaz. Çünkü camia ne yaptığını iyi biliyor. Futbolcularda da stres yok. Erken havaya girilmemeli. Ben çok kupalar aldım, ancak gönüllerin şampiyonluğu gibi bir kupa almadım. Son 4 maçta çok dikkatli olunmalı, lig sonunda önemli olan şampiyonluk kupasının alınmasıdır'' dedi. 
     Özyazıcı, Trabzonspor'un gelecek sezon transfer yapması gerektiğini ifade ederek, ''Takımda bir Romascehko'nun sözleşmesi bitiyor. Bence bu futbolcunun gitmesi bir kayıp olmaz. Çünkü sinirli davranışları var. İstediği zaman koşuyor. Trabzonspor, böyle lükste bir oyuncuyu kaldıramaz. Şampiyon olunursa takıma transfer yapılmalıdır'' diye konuştu. 
     
</TEXT>
</DOC>
