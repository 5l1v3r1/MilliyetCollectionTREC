<DOC>
<DOCNO> 209619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun30.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson'ı hipnotize eden parapsikolog "O suçsuz" 
</HEADLINE>
<TEXT>

     Çocuklara cinsel tacizde bulunmakla suçlanan pop şarkıcısı Michael Jackson'ın arkadaşı parapsikolog Uri Geller, Jackson'ı hipnotize ettiğini ve sorguladığını söyledi. 
     Geller, İsrail'deki bir radyoya yaptığı açıklamada, 3 yıl kadar önce Michael Jackson'la stüdyoda yalnız olduğunu belirterek, onu hipnotize etmek için izin istediğini ve Jackson'ın izin verdiğini kaydetti. 
     Hipnoz sırasında Jackson'a çocuklara cinsel tacizde bulunduğu konusundaki söylentileri hatırlatarak, bunların doğru olup olmadığını sorduğunu belirten Geller, Jackson'ın şimdiye kadar hiçbir çocuğa o şekilde dokunmadığını söylediğini ifade etti. 
     Geller, Jackson'ın ''Çocuklarla ilişkim çok güzel'' dediğini kaydetti. 
     Jackson'ın doğruyu söylediğinden emin olduğunu belirten Geller, ''Ben iyi bir hipnozcuyum. Biri beni kandırmak istediğinde, bunu anlarım. Michael beni kandırmadı, bundan eminim'' diye konuştu. 
     Geller, Jackson'a hipnoz öncesinde ne soracağı konusunda bilgi vermediğini, onu ailesiyle tanıştırmadan önce suçsuzluğundan emin olmak için böyle bir yönteme başvurduğunu kaydetti. 
     
</TEXT>
</DOC>
