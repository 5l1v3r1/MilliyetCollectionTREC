<DOC>
<DOCNO> 211597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/siyaset/siy02.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'den 2003 raporu 
</HEADLINE>
<TEXT>
   İnsan hakları karnesi iyi yolda 
   Avrupa İnsan Hakları Mahkemesi, Türkiye hakkında insan hakları ihlalleri ve işkence gerekçesiyle yapılan başvurularda net bir azalma olduğunu açıkladı 
   Güven Özalp 

   
   Türkiye'nin Avrupa Birliği'ne AB uyum sürecinde devreye soktuğu reform paketleri ilk somut etkilerini göstermeye başladı. Avrupa İnsan Hakları Mahkemesi'nin AİHM 2003 istatistikleri, Türkiye'nin insan hakları karnesinin nitelik ve nicelik açısından iyileşme eğiliminde olduğunu ortaya koydu. AİHM Başkanı Luzius Wildhaber'in açıkladığı istatistiklere göre, Türkiye hakkında insan hakları ihlali gerekçesiyle AİHM'ye yapılan başvurularda bir önceki yıla göre net bir azalma oldu. 
   AİHM verilerine göre 2003'te Türkiye'nin Avrupa İnsan Hakları Sözleşmesi'ni AİHS ihlal ettiği iddia edilerek AİHM'ye yapılan başvuruların sayısı 2616 olarak belirlendi. Türkiye'ye yönelik olarak yapılan ihlal başvurularının 2002'de ulaştığı sayı 3887'ydi. 
   
   İhlaller teknik nitelikli 
   Mahkeme yetkilileri, başvuru sayısındaki azalmanın, çıkarılan yeni yasa ve reformlarla insan hakları sisteminin Türkiye'de daha etkin şekilde işlediğinin önemli bir göstergesi olarak algılanması gerektiğini ifade etti. Bu iyileşmeye karşın Türkiye, 2003'te hakkında en çok başvuru yapılan ülkeler arasında Rusya 5338 , Polonya 5136 , Romanya 3635 ve Fransa'nın 2828 ardından 5. sırada yer aldı. 
   AİHM 2003 değerlendirmesinin ortaya koyduğu önemli bir değişimi de, Türkiye'nin AİHS'yi ihlal ettiğine karar verilen davalarda ceza alınan maddelerin değişmeye başlaması oluşturdu. Mahkeme kaynakları 1990'larda rastlanan ihlallerle şu an karşılaşılmadığını işkence, yaşam hakkı gibi ihlallerin yerlerini daha teknik nitelikli ihlallere bırakmaya başladığını ifade etti. 
   Mahkeme 2003'te Türkiye aleyhine 76 karar verdi. Bu 76 ihlal kararının 56'sını adil yargı oluştururken, dokuzunu güvenlik ve özgürlük hakkı, sekizini kötü muamele, altısını da ifade özgürlüğüne ilişkin maddeler oluşturdu. 1990'larda en çok rastlanan yaşam hakkı ihlali ve işkence konusunda sadece birer ihlal belirlendi. Türkiye'nin 2003'te 45 davada dostane çözüme gittiği de belirtildi. 
   
   Bekleyen çok 
   Geçmişten gelen davalar konusunda Türkiye'nin sıkıntısıysa sona ermedi. AİHM sisteminin yavaşlığı nedeniyle Türkiye hakkında yıllardır karara bağlanmayı bekleyen dosya sayısı 7850'ye ulaştı. Türkiye bu sayıyla Polonya 8542 ve Rusya'nın 8171 ardından 3. sırada yer alıyor. AB üyesi İtalya 5411 , Fransa 4711 ve Almanya'nın 3299 karar bekleyen dosyalarının fazlalığı da dikkati çekiyor. 
   
   
</TEXT>
</DOC>
