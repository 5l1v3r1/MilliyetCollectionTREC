<DOC>
<DOCNO> 206535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun22.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Heta kasırgası Pasifik adalarını tehdit ediyor 
</HEADLINE>
<TEXT>

     Tropikal Heta kasırgası, Pasifik adalarını tehdit ediyor. 
     Pasifik Okyanusu'ndaki ada ülkesi Samoa'da yetkililer, hızı saatte 170 kilometreye ulaşan kasırganın ağaçları kökünden söktüğünü, enerji nakil hatlarını yerle bir ettiğini belirttiler. 
     Avustralya Yayın Kuruluşu ABC ise kasırganın, Sydney kentine yaklaşık 4000 kilometre uzaklıktaki Samoa adasının güneydoğusundan hareketine devam ettiğini bildirdi. 
     ABC, Samoa'nın başkenti Apia yakınlarındaki Upolu adasında kasırga nedeniyle denize sürüklenen bir kişinin, yüksekliği 5 metreyi aşan dalgalarda kaybolduğunu bildirdi. 
     Ulusal Afet Yönetimi yetkilisi Tau Lealea Usumai Malua, zararın tespiti için çalışıldığını belirtti. Samoa Meteoroloji Bürosu ise Heta'nın güneye doğru hareket ettiğini ve hızının artmasının beklendiğini duyurdu. 
     1997 yılına kadar Batı Samoa olarak bilinen ve 1914 yılında Yeni Zelanda tarafından işgal edilinceye kadar Almanya'nın koruması altında olan Samoa, 1962 yılında bağımsızlığını kazanan ilk Polinezya ülkesi olmuştu. 
     Yeni Zelanda ile Hawaii arasındaki Samoa'da 178 bin kişi yaşıyor. 
     
</TEXT>
</DOC>
