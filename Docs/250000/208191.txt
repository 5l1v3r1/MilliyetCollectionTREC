<DOC>
<DOCNO> 208191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur20.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Grup Başkanvekili İncirlik için tezkereye gerek yok 
</HEADLINE>
<TEXT>

     AK Parti Grup Başkanvekili Sadullah Ergin, Irak'taki ABD askerlerinin İncirlik Üssü üzerinden rotasyonu konusunda Dışişleri Bakanlığı ile Genelkurmay Başkanlığı'nın gerekli çalışmayı yaptığını belirterek, ''BM kararı doğrultusunda konunun değerlendirildiği ve yeni bir tezkereye ihtiyaç olmadığı'' yönünde mütalaa verdiklerini söyledi. Ergin, konunun kendi gündemlerinde olmadığını bildirdi. 
     TBMM'de gazetecilerle sohbet eden Ergin, Irak'taki ABD askerlerinin İncirlik Üssü üzerinden rotasyonuyla ilgili soruları yanıtladı. ''Konu bizim gündemimize gelmedi ama üzerinde bir miktar çalıştık'' diyen Ergin, Dışişleri Bakanlığı ve Genelkurmay Başkanlığı'nın gerekli çalışmayı yaptıklarını belirterek, kendilerinin ''Tezkerenin gerekli olup olmadığı'' tartışmalarına girmediklerini söyledi. 
     BM'nin 1483 sayılı kararına göre, Irak'ta savaş sonrasında istikrarın sağlanmasında ve insani yardıma tüm üye ülkelerin katkı vermesi konusunda Güvenlik Konseyi kararı bulunduğunu hatırlatan Ergin, kararın tüm üye ülkeler için bağlayıcı olduğunu vurguladı. Dışişleri Bakanlığı ve Genelkurmay uzmanlarının konu üzerindeki çalışmaları sonucunda, ''mevcut durumun yürürlükte olduğuna'' işaret eden Ergin, ''Meşruiyet derseniz, BM Güvenlik Konseyi'nin kararı var. Dışişleri ve Genelkurmay'ın hukukçularının yaptığı incelemede, bu konuda bir tezkere ihtiyacı olmadığı yönünde kanaati olduğunu biliyoruz. Bizim gündemimize gelip, tartıştığımız bir konu değil'' dedi. 
     
     İSTİKRAR SAĞLAYICI FAALİYETLER 
     Ergin, ''Asker geçişi insani amaçlı mıdır '' sorusu üzerine, BM kararında ''istikrar sağlayıcı faaliyetler'' ibaresinin de yer aldığına işaret ederek, Irak'ta istikrarın olmasının en çok Türkiye'nin işine geldiğini kaydetti. Irak'taki karışıklığın en çok Türkiye'yi tehdit edip zarar verdiğine dikkati çeken Ergin, ''Bizim hem ticari potansiyelimiz hem de ülke güvenliğimiz açısından Irak'ın emniyette olması, asayişin kurulması, kamu otoritesinin bir an önce oluşturulması bizim için hayati önem taşıyor'' diye konuştu. 
     Bir soru üzerine, yapılan derlendirmelerde yeni bir tezkereye gerek olmadığı yönünde mütalaada bulunulduğunu belirten Ergin, Dışişleri Bakanlığı'nın konuyla ilgili ayrıntılı bir yazılı açıklama yapacağını bildirdi. 
     Ergin, CHP'nin, konunun TBMM'de 1 Mart'ta reddedilen tezkere kapsamında olduğu görüşünün hatırlatılması üzerine, ''Askerler transit geçiş için İncirlik Üssü'ne inip, buradan transfer edilecekler. Burada tezkere içeriğiyle ilgili bir konu yok. Şu anda Boğazlar'dan da transit geçen bir takım şeyler var'' dedi. 
     Gazetecilerin soruları üzerine konunun detaylarını bilmediğini ifade eden Ergin, Dışişleri Bakanlığı ve Genelkurmay Başkanlığı'nca yapılan incelemede uzmanların, ''Konunun BM kararı doğrultusunda değerlendirildiği, yeni tezkereye gerek olmadığı'' yönünde mütalaa verdiklerini yineledi. 
     Ergin, konunun CHP tarafından Meclis'e getirilmesi halinde tartışılabileceğini, ancak Hükümet'in bu yönde atılmış bir adımı olmadığını söyledi. 
     
</TEXT>
</DOC>
