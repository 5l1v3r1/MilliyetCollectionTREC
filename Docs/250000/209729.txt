<DOC>
<DOCNO> 209729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur22.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Trabzon milletvekili Hamzaçebi, İstanbul'dan aday adayı... 
</HEADLINE>
<TEXT>

     CHP Trabzon Milletvekili Akif Hamzaçebi, İstanbul Büyükşehir Belediye Başkanlığı için CHP İstanbul İl Başkanlığı'na aday adaylığı başvurusunda bulundu. 
     Hamzaçebi, başvurunun ardından CHP İstanbul İl Başkanlığı'nda yaptığı basın toplantısında, İstanbul'un hem bir sorunlar yumağı, hem de Türkiye'nin geleceğinin umudu olduğunu ifade ederek, kent için yapılması gerekenin, Türkiye'nin sürükleyici gücü haline gelmesini sağlayacak uzun vadeli bir stratejiyi ortaya koymak olduğunu bildirdi. 
     Hamzaçebi, bu stratejinin İstanbul'un bir dünya kenti olmasını sağlamak, yaşam kalitesini yükseltmek, katılımcı demokratik bir yaklaşımla saydam bir kent yönetimi oluşturmak şeklinde üç amacı olması gerektiğini dile getirdi. 
     Basın mensuplarının sorularını da yanıtlayan Hamzaçebi, bugün aday adaylığı başvuruları için son gün olduğunu hatırlatan ve CHP'ye başka aday adaylığı başvurusu olup olmadığını soran gazeteciye, ''Sanırım ilk başvuran benim. Ama gün içinde başka başvurular da olabilir'' yanıtını verdi. 
     Hamzaçebi, ''Ak Parti'nin şansının İstanbul'da yüksek olduğunun öngörüldüğünü'' belirterek, ''kendi şansını ne kadar gördüğünü'' soran gazeteciye de şunları söyledi 
     ''Şimdiden seçmenin iradesini kendi tarafında görmek bir parti için doğru bir yaklaşım değil diye düşünüyorum. Hiçkimse kaybetmek için seçime girmez. Ben de tabii kazanmak için giriyorum. 
     Ben herşeyden önce İstanbul Başkan adaylığını bir görev olarak sayıyorum. Bu seçime bir iddiayla giriyorum. Kendime ve sunacağım projelere güveniyorum. İstanbullular'ın desteğini alacağıma inanıyorum. Sayın Genel Başkan ve parti yönetimi İstanbul'da en faydalı adayı belirleme gayreti içindedir. Parti yönetimimiz, İstanbul açısından en uygun adayı belirleyecektir.'' 
     
</TEXT>
</DOC>
