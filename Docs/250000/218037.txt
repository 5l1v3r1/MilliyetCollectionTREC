<DOC>
<DOCNO> 218037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo13.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Taraftarın Yattara baskısı beni etkilemez 
</HEADLINE>
<TEXT>

     Trabzonspor Teknik Direktörü Ziya Doğan, yedek kulübesinde oturttuğu Yattara konusunda taraftarın baskısı altında olmadığını söyledi. 
     Doğan, Mehmet Ali Yılmaz Tesisleri'nde kulüp basın sözcüsü Şener Yavuz ile birlikte düzenlediği basın toplantısında yaptığı açıklamada, görevde bulunduğu süre içinde yaptıkları 3-4 maçın iklim şartları nedeniyle ağır sahada oynandığını belirtti. 
     Doğan, ''Böyle ağır sahada Yattara gibi bir oyuncuyu oynatmanın takıma fayda getireceğine inanmıyorum. O tür oyuncular sahayla mı uğraşsın, rakiple mi Yattara gibi oyuncular fizik kapasitesi yükseldiği ve iyi saha zemini bulduğu zaman takıma çok fayda getirir. Yattara'yı oynatmayışım konusunda taraftarın baskısı altında değilim. Bildiğimi ve düşündüklerimi uygularım'' dedi. 
     Augustine ve Romaschenko'nun mutsuz olduğu biçiminde yerel medyada çıkan haberlere tepki gösteren Doğan, ''Gerçekten bu oyuncular da inanılmaz çalışıyorlar. Çocuklara heyecan geldi. Asla takımdan ayrılacağı yönünde bir şey iletmediler. Onlar da şunu anladı bu hoca gözü kapalı idmanda çalışana formayı veriyor . Fizik kapasiteleri iyi seviyeye geldiğinde onlar da savaşan takımın içinde yer alacaklar'' diye konuştu. 
     Oyuncuların uyum ve taktiksel adaptasyonda algılamalarının oldukça iyi olduğunu da dile getiren Doğan, şöyle devam etti 
     ''Takımda çok iyi arkadaşlık var. Bu haftaki çalışmalardan memnunum. Oyuncular da söylediğimizi yapmaya çalışıyorlar. Bu hafta Samsunspor maçı var. Samsun, güçlü takım. İkinci yarının en iyi çıkış yapan takımlarından birisi ama önemli değil. Biz hiçbir zaman rakibe göre oyun oynamayacağız, kendi oyun yapımızı rakibimize kabul ettirmek zorundayız. Trabzonspor, büyük düşünmek zorunda. Şu anda hazırlıklarımızı sürdüreceğiz. Akşam kampa girip, yarın Samsun'a hareket edeceğiz.'' Futbolcuların aldığı ücretin oynama nedeni olamayacağını belirten Doğan, ''İsterse 5 milyon dolara oyuncu alayım, maç başına bir milyara aldığım oyuncuyu oynatabilirim. Yeter ki futbolcunun sahada takımına katkı sağlayacağına inanayım'' dedi. 
     Özellikle yerel basını ailelerin içinde gördüklerini de kaydeden Doğan, ''Sizlere yüreğimizi açıyoruz, yardım bekliyoruz. Birlik ve beraberlik içinde Trabzonspor'u yukarılara taşıyalım. Şampiyonlar liginde bu takımı yazmak istiyorsanız, herkes üzerine düşeni yapmalıdır. Olumlu her türlü eleştirilere açığız'' diye konuştu. 
     
     YAVUZ'DAN GÖKDENİZ YALANLAMASI 
     Trabzonspor Kulübü Basın Sözcüsü Şener Yavuz, bugün bir ulusal gazetede Gökdeniz'in Fenerbahçe'ye transferine ilişkin çıkan haberi yalanladı. 
     Yavuz, kulüp başkanı Atay Aktuğ ve futbol şube sorumlusu Süleyman Atal'ın dün İstanbul'a gittiğini, ancak Fenerbahçe Kulübü Başkanı Aziz Yıldırım ile bir görüşme yapmadıklarını belirterek, ''Aktuğ ve Atal, Futbol Federasyonu'nda görüşmeler yapmış. Cumhuriyet gazetesinin bir gecesine katılmışlardır'' dedi. 
     
</TEXT>
</DOC>
