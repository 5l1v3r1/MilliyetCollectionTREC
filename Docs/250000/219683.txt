<DOC>
<DOCNO> 219683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yasam/yas02.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp pilotlar şehit 
</HEADLINE>
<TEXT>

   Gece eğitiminde çarpışarak düşen F-4 savaş uçaklarından kayıp olanın enkazına dün ulaşıldı. Bu uçağın 2 pilotunun da şehit olduğu anlaşıldı. Genelkurmay, kaza nedeninin belirlenemediğini söyledi 
      Konya DHA 
   
   Konya 3. Ana Jet Üssü'nden gece eğitimi için havalandıktan sonra kol uçuşu sırasında "kanat çarpması" sonucu infilak ettikleri sanılan iki F - 4 Fantom tipi savaş uçağındaki dört pilottan kayıp olan ikisinin cesedi dün sabah bulundu. Genelkurmay Başkanlığı kaza nedeninin henüz belirlenemediğini bildirdi. 
   Pilot Teğmen Onur Uyanık'ın 24 kurtulduğu, Pilot Yüzbaşı Ömer Günana'nın 37 şehit olduğu kazanın ardından harekete geçen arama - kurtarma ekipleri, gece boyu dört helikopterin desteğiyle ikinci uçağın enkazını aradı. Hadim ilçesine bağlı Bağbaşı yakınlarına düşen ilk uçağa yaklaşık 500 metre uzaklıktaki ikinci uçağın enkazına dün ulaştı. Pilot Yüzbaşı A. Savaş Acarca 34 ile Pilot Teğmen Bahadır Tayfur'un 24 cesetleri de burada bulundu. 
   
   İlk kez aradı 
   Teğmen Tayfur önceki gün, hiç yapmadığı bir şeyi yaptı. Uçuş öncesi 16.30'da Karacabey'deki ailesini telefonla arayan Tayfur, babası Ayhan ve dedesi Orhan Tayfur'a "Biraz sonra göreve çıkacağım. İçimden sizi aramak geldi. Bir süredir karlı - buzlu havalarda uçmuyorduk, gökleri özlemiştim. İlk fırsatta Karacabey'e geleceğim. Annem yemekleri ve tatlıları hazırlasın" dedi. Ancak Tayfur üç saat sonra şehit düştü. Tayfur'un Karacabey Halk Eğitim Merkezi Müdürü babası Ayhan Tayfur, "Üsteğmen olabilmesi için 10 gece sortisi eksikti. 30 Ağustos Zafer Bayramı'nda üsteğmen olacaktı" dedi. 
   
   Babası 2 ay önce öldü 
   Yüzbaşı A. Savaş Acarca, Ayşegül Acarca'yla 1995'te evlenmişti. Aslıhan 7 ve 6 aylık Ayça adında iki kızı olan Acarca'nın, Karacabey Garipçe Mahallesi'nde oturan annesi Nahide ve kız kardeşi Neslihan acı haberi televizyondan duydu. Neslihan Acarca, kardeşiyle en son 1 Mart gecesi görüştüklerini, babaları emekli astsubay Halit Acarca'nın akciğer kanserinden iki ay önce öldüğünü söyledi. 
   Şehit Yüzbaşı Günana'nın Kayseri'deki yakınları da, "Ömer 30 Ağustos'ta binbaşı rütbesi alacaktı" dediler. 
   
   Aynı uçakta şehit düştü 
   Aynı uçakta şehit olan Acarca ve Tayfur, Bursa Karacabey doğumluydu. Ortaöğrenimlerini ilçede tamamlayan pilotlar Hava Harp Okulu sınavlarını kazandı, 10 yıl arayla da olsa aynı sıralarda eğitim aldı. 3. Ana Jet Üssü'ndeki 131. Filo'da buluşan pilotlardan Acarca, önceki akşam uçuş öğretmeni, Tayfur öğrenci pilottu. Acarca ile Tayfur'un cenazeleri bugün yine Karacabey'de toprağa verilecek. 
   
   Tedavisi sürüyor    Sağlık durumu iyi olan Uyanık'ın tedavisinin Ankara GATA'da sürdüğü kaydedildi. Uyanık'ı bulan Hamzalar Belediye Başkanı Mehmet Ali Ak, olayı şöyle anlattı "Enkaza ulaştığımızda, manzara korkunçtu. Bir süre sonra tepede yeşil bir ışık gördük. Yaklaştığımızda bizi üniformalı asker karşıladı. 'Diğer arkadaşların da sağ olması ihtimali yüksek' diye konuştu." 
   
   
</TEXT>
</DOC>
