<DOC>
<DOCNO> 219836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur01.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükçekmece'de yangın, bir aileyi yok etti 
</HEADLINE>
<TEXT>

     Küçükçekmece'de bir evde çıkan yangında, aynı aileden 5 kişi hayatını kaybetti. 
     Kanarya Mahallesi Şahin Caddesi Kaşıkçı Sokak'taki Celal Yıldırım'a ait 4 katlı evin çatı katından saat 03.00 sıralarında bir patlama sesi geldi. 
     Daireden dumanlar çıktığını gören vatandaşlar, olayı hemen polise ve itfaiye ekiplerine bildirdiler. İtfaiye ekipleri daireye girdiklerinde, Celal Yıldırım 65 , eşi Gülşen Yıldırım, gelini Fadime Yıldırım 35 , torunları Sevcan Yıldırım 12 ve Gökçen Yıldırım'ın 10 cesetleriyle karşılaştı. 
     Polis ekipleri yaptıkları incelemede, evin salonunun yangın nedeniyle kül içinde olduğunu, odalarda yatan aile fertlerinin ise gazdan ve dumandan zehirlenerek öldüğünü tespit ettiler. 
     Ölenlerin cesetleri polis ekiplerinin incelemelerinin ardından Özel Sadık Ahmet Hastanesi ve Doğan Hastanesi morguna kaldırıldı. 
     
     ÖLEN ÇOCUKLARIN BABASI ARANIYOR 

     Bu arada, akşam saat 21.00 sıralarında, Gülşen Yıldırım'ın eşi Selahattin Yıldırım'ın eve geldiği, aile fertleriyle büyük bir tartışmaya girdikten sonra 34 P 3966 plakalı otomobiliyle evden ayrıldığı öğrenildi. 
     Polis yetkilileri, olay anında ve sonrasında ortalıkta görülmeyen Selahattin Yıldırım'ın yakalanması için bölgede çalışma başlattı. 
     Öte yandan, olayın duyulmasının ardından evin önüne gelen Yıldırım ailesinin yakınları, ''Bunu nasıl yapabildin enişte'' diyerek sinir krizleri geçirdiler. 
     
</TEXT>
</DOC>
