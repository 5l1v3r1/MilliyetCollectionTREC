<DOC>
<DOCNO> 218719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun24.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'deki gelişmelerin arka planı... 
</HEADLINE>
<TEXT>

     Haiti Devlet Başkanı Jean-Bertrand Aristide'in, kendisine karşı 3 haftadır süren isyanın sonucu olarak ülkeyi terk ettiği açıklandı. 
     Haiti'deki gelişmelerin arka planı şöyle 
     Karayib ülkesi Haiti'de, 29 yıllık aile diktatörlüğü 1986'da Jean-Claude Duvalier'nin bir ayaklanmayla sürgüne gitmesi sonucu sona erdi. 
     Askeri rejim tartışmalarıyla geçen yıllardan sonra Aristide, 1991'de yapılan seçimleri kazanarak, ülkenin ilk özgür ve barışçı seçimleriyle iktidara gelen devlet başkanı oldu. 
     Kısa süre sonra bir darbeyle devrilen Aristide, 1994'de ABD'nin 20 bin askerini bu ülkeye gönderdiği müdahaleyle görevine döndü ve 2000'de ikinci kez devlet başkanı seçildi. 
     2000'deki seçimlere hile karıştığı iddiaları ortaya atılırken, uluslararası toplum, ülkenin acil ihtiyaç duyduğu milyonlarca dolarlık yardımı kesti. ABD, Haiti hükümetinin acil ihtiyaç duyduğu, kalkınma kredisi olarak 300-500 milyon dolar civarındaki katkıyı bloke etti. 
     Aristide, yoksullukla mücadele sözünü tutmadığı, muhaliflerine karşı silahlı çeteleri kullandığı ve uyuşturucu trafiğinin gelişmesine izin veren rüşvetçi bir hükümetin başında olduğu şikayetleriyle popülaritesini yitirmeye başladı. 
     Jean-Bertrand Aristide, tüm bu iddiaları yalanladı, ancak ordunun dağıtılması ve 4 bin kişilik ulusal polis gücünün bulunması, iktidarın gücünü zayıflattı. 
     
     İSYAN 
     İsyancı silahlı grupların, 5 Şubat'ta 4. büyük kent Gonavies'i ele geçirmesiyle şiddet olayları patlak verdi. 5 Şubat'ta başlayan çatışmalarda 60-70 kadar kişi öldü. 
     İsyancıların patronu konumundaki kişi, eski askerlerden ve çete üyelerinden oluşan bir gruba liderlik eden, daha önce darbe girişimiyle suçlanan ve Dominik'teki sürgünden ülkeye dönen eski polis şefi Guy Philippe. 8 Şubat itibarıyla da isyan tüm ülkeye yayıldı. 
     İsyancılar başkente kadar geldiler, ancak Philippe, dün ABD'nin ricasıyla birkaç gün başkente girmeyeceklerini açıkladı. 
     
</TEXT>
</DOC>
