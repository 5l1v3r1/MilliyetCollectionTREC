<DOC>
<DOCNO> 218564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo28.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Şeref Nasır, yeniden başkan seçildi... 
</HEADLINE>
<TEXT>

     Beşiktaş Kulübü Divan Kurulu Başkanlığı seçimini Şeref Nasır kazandı. 
     The Ritz Carlton Oteli'ne gerçekleştirilen toplantıda yaklaşık 2 saat süren oylama sonrasında, Nasır'ın 143 oyla yeniden başkanlık görevine seçildiği açıklandı. 
     Toplam 217 oy kullanılan seçimde Nasır 143, rakibi Erdoğan Tuncer ise 72 oy aldı. 
     Beşiktaş Kulübü Divan Kurulu Başkanlığı görevini 3 yıl daha sürdürecek olan Nasır'ın litsesinde Yılmaz Ekergil, İlyas Tunaoğlu, Koray Büyükhasar, Atilla Ozgan, Bülent Önkol ve Coşkun Ergün bulunuyor. 
     
     NASIR ''DAHA ŞEFFAF OLACAĞIZ'' 

     Şeref Nasır, yeni dönemde daha şeffaf olacaklarını söyledi. 
     Seçim sonucunun ilan edilmesinin ardından bir açıklama yapan Nasır, bu seçimin aynı zamanda kendilerine verilmiş bir güvenoyu olduğunu belirterek, ''Daha önceki dönemden aldığımız tecrübe ile daha iyi şeyler yapacağız. Üyelerin yeniden bizi seçmesi çalışmalarımızdan memnun kaldıklarını gösteriyor. Erdoğan Tuncer'in de yardımını rica ediyorum'' dedi. 
     Şeref Nasır, kulüp yönetim kuruluyla geçmiş dönemde aralarında sorunlar yaşanıp yaşanmadığı yönündeki bir soruya, ''Anlaşmazlığımız yok. Onlarla uyum içerisinde çalışıyoruz. Her zaman onların destekçisiyiz. Başkan Bilgili'nin 'baba-oğul gibi kulübün işlerini yürütmek istiyoruz' şeklindeki açıklamasına katılıyoruz. Biz de o şekilde çalışmayı arzuluyoruz'' şeklinde konuştu. 
     Erdoğan Tuncer ise seçim sonrası Şeref Nasır'ı tebrik ederek ''Başarılar diliyorum. Hayırlı işler yapacaklarına inanıyorum'' dedi. 

     
</TEXT>
</DOC>
