<DOC>
<DOCNO> 248781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo29.html </URL>
<DATE> 2004/06/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Del Bosque Beşiktaş'ı dünyanın bir numarası yapmaya geldim 
</HEADLINE>
<TEXT>

     Beşiktaş'ın yeni teknik direktörü Vicente Del Bosque, Beşiktaş'ı dünyanın bir numarası yapmaya geldiğini söyledi. 
     Beşiktaş Kulübü'nün her ay çıkardığı dergiye açıklamalarda bulunan Vicente Del Bosque, siyah-beyazlı kulübün tanınmış bir kulüp olduğunu belirterek, ''İlk defa Madrid dışına çıkıyoruz. Kafamız yerinde geliyoruz. Beşiktaş'ta büyük başarılar elde etmek istiyoruz'' dedi. 
     İmza atmadan önce yönetimle yaklaşık 1 hafta süren görüşmeler yaptığını kaydeden İspanyol çalıştırıcı, şöyle konuştu 
     ''Bu görüşmelerde yönetimin projelerini ve gelecek sezon için neler yapmamız gerektiğini konuştuk. Dünyanın en büyük kulüplerinden birisi olması için ben Beşiktaş'a yardıma geldim. Cesaretle ya da teklifin çok çekici olmasıyla, benim imza atmamın alakası yok. Herşey bir anda olmadı, bütün herşey düşünülerek yapıldı. Ayrıca İspanya dışında çalışmak istiyordum. Ben uzun yıllarımı Real Madrid'e verdim. Ne Barcelona ne de Atlatico Madrid, teknik direktörlük hayatıma girmeyecek. Bu durum, 35 sene Beşiktaş'a emek verdikten sonra Galatasaray ya da Fenerbahçe'ye gitmeye benziyor. Benim için de böyleydi.'' Eski kulübü Real Madrid'in kendisini kovmadığını ifade eden teknik direktör Del Bosque, ''Kulüple olan kontratım bitmişti ve kulüp yeni bir antrenörle çalışmak istiyordu. En mutlu dönemimde Real Madrid'den ayrıldım. Ayrılma nedenim benim yorgun olmam filan değildi'' dedi. 
     
     ''TAKIMLA İLGİLİ BAZI KARARLAR VERİLMELİ'' 
     Vicente Del Bosque, takımla ilgili bazı kararların verilmesi gerektiğini, bunların da hızlı bir biçimde gerçekleştirilmesinin yararlı olacağını söyledi. 
     Futbolda önemli olanın oyuncular olduğunu vurgulayan Del Bosque, sözlerini şöyle sürdürdü 
     ''Ama antrenörün de önemli bir yeri vardır. Başkanımız Yıldırım Demirören'in hedefi, Beşiktaş'ı dünyanın en iyi kulüplerinden biri yapmak. Söz veremem, ama çok iyi bir işle, Beşiktaş'ı dünyaya tanıtmak hedefindeyim. İmza atmamla beraber Madrid'deki insanlar Beşiktaş ile ilgilenmeye başladı. Bu ilgi, tüm sezon boyunca sürecektir ve tanıtım açısından bu çok faydalı olacaktır. Bütün futbolcularla ilgili bütün bilgileri incelemeye başladım. Öncelikle bunları analiz edeceğim. Bu şekilde zaten güçlü olan takımımızı daha da güçlendireceğiz. 27 Haziran'da takımımız hazır olacak. Sezona iyi bir başlangıç yapacağız.'' Takımla ilgili alacakları kararlar konusunda aceleci olmak istemediklerini vurgulayan İspanyol çalıştırıcı, kondisyoner ve yardımcı antrenörlerle birlikte futbolcuları tanıyacaklarını, takım için ne gerekliyse en kısa zamanda sonuçlandıracaklarını bildirdi. 
     
     ''KALBİNDE BEŞİKTAŞ OLAN FUTBOLCULARI ALMAK İSTİYORUZ'' 
     Del Bosque, transfer anlayışlarına açıklık getirerek, ''Kalbinde Beşiktaş olan profesyonel oyuncuları transfer etmek istiyoruz'' dedi. 
     Kendisinin, futbolcularının hem saha içinde, hem de saha dışında profesyonel bir hayat yaşamalarını istediğini ifade eden Del Bosque, ''Yıldız isimleri unutalım. Antrenör bazen futbolcuların kölesi gibidir, onların karakterine göre yol izler. Bugüne kadar ofansif oynayan bir takımda çalıştım. Her zaman kazanmak için sahaya çıktık. Beşiktaş'ta çok büyük futbolcular var. Aynı mantaliteyi Beşiktaş'a da yerleştirmeyi düşünüyorum'' diye konuştu. 
     
     ''GALATASARAY'IN 100. YILI BİZİ İLGİLENDİRMEZ'' 
     Teknik direktör Del Bosque, Galatasaray'ın gelecek sezon 100. yılını kutlamasının kendilerini ilgilendirmediğini vurgulayarak, ''100. yılları olduğu için onlara yardım edileceğini sanmıyorum. Beşiktaş, Galatasaray ve Fenerbahçe, her zaman birbirine rakiptir. En iyi futbol oynayan takım şampiyon olur'' dedi. 
     İspanyol çalıştırıcı, teknik direktör olarak kendisi için önemli olanın saygı ve eğitim olduğunu belirterek, ''Ben futbolcularla iletişimimin çok iyi olmasını, onlarla çok iyi bir ilişkim olmasını istiyorum. Bütün sorunlarını onlarla konuşmak ve sorunlarını çözmelerinde yardımcı olmak amacındayım'' diye konuştu. 
     
     ''İLK KEZ İŞE BAŞLAMIŞ GİBİ HEYECANLIYIM'' 
     İspanyol teknik adam, kendisini şu anda popüler olarak görmediğini, ilk kez işe başlayan biri gibi heyecanlı olduğunu anlattı. 
     İstanbul'un çok büyük ve güzel olduğunu vurgulayan Del Bosque, sözlerini şöyle tamamladı 
     ''Mükemmel bir kulübe geldim ve Beşiktaş'ın daha da büyümesini istiyorum. Başarı için herşeyimi vermeye hazırım. Şu anda kendimi popüler ve büyük bir antrenör olarak görmüyorum. Sanki ilk kez antrenörlüğe başlayacakmış gibi bir heyecan duyuyorum. Yeni başkan ve yeni bir antrenörle iş başındayız. Büyük bir atılım yapıyoruz ve büyük hedefler taşıyoruz. Büyük bir iş çıkarmak istiyoruz. Bunu yaptığımız zaman taraftarların tribünleri dolduracağına inanıyorum. Teknik direktör olarak kupa kazanmak ve taraftarlarımıza güzel futbol seyrettirmek istiyorum.'' 
     
</TEXT>
</DOC>
