<DOC>
<DOCNO> 208118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko23.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Emekli maaşları konusunda acımasız olmamalıyız 
</HEADLINE>
<TEXT>

     Türkiye Masası Şefi Rıza Moghadam başkanlığındaki IMF heyetinin Türkiye Bankalar Birliği yöneticileriyle yaptığı görüşme sona erdi. 
     Bankalar Birliği'nin Akmerkez'deki ofisinde basına kapalı olarak gerçekleştirilen görüşme yaklaşık 1.5 saat sürdü. Görüşmenin ardından Rıza Moghadam herhangi bir açıklama yapmadı. 
     Türkiye Bankalar Birliği Yönetim Kurulu Başkanı Ersin Özince, basın mensuplarının sorusu üzerine, IMF heyeti ile ekonomideki iyileşmeyi paylaştıklarını ifade ederek, ''Bunun süreceği konusundaki düşüncelerimizi ifade ettik. Bankacılık sektöründeki geleceğe dair görüşlerimizi paylaştık. Genelde olumlu bir fikir alışverişi oldu, özel bir konu ve gündem söz konusu değildi'' diye konuştu. 
     Bir basın mensubunun, yerel seçimlerle ilgili popülizm endişesinin gündeme gelip gelmediği yönündeki bir sorusu üzerine Özince, ''Bizimle herhangi bir konudaki endişelerini paylaşmadılar. Popülizmle ilgili endişe ifadesini daha önceki toplantıların hiç birinde de IMF heyetlerinden duymadım'' dedi. 
     Özince, görüşmede Bankalar Kanunu'nun gündeme geldiğini ve bu konuda değerlendirmeler yapıldığını ifade ederek, şunları kaydetti 
     ''Bizim bu konudaki inancımız, mevcut Bankalar Kanunu'nun zaten uluslararası standartlara en uygun kanunlardan bir tanesi olduğudur. Yani bu kanunda öyle çok önemli değişiklikler olacağını da düşünmüyoruz. Ama Dünyada bankacılıkla ilgili yasalar, mevzuat nasıl gelişirse Türkiye'deki de o şekilde gelişmelidir kanaatinde olduğumuzu ifade ettik.'' 
     
     TMSF 
     Ersin Özince, TMSF'ye ilişkin bir soru üzerine de, bu konudaki değerlendirmesinin, Fon'un özel finans kurumlarında da olduğu gibi tamamiyle sektör üyelerinin ağırlıklı temsil edildiği ve sadece tasarruf mevduatını sigortalayan bir kuruluş şeklinde çalışması yönünde olduğunu belirterek, ''Bunun üzerindeki, çok büyük bir borç idaresi şekline dönüşmüş olan, önceden gelen portföyü ayrı idare etmenin daha gerçekçi olacağını düşünüyorum'' dedi. 
     ''Yapısal bir değişiklik mi önerdiniz '' sorusuna da Özince, ''Biz IMF'ye bir şey önermeyiz. Biz onu kendi devletimize öneririz'' karşılığını verdi. 
     Özince, mevduattaki güvencenin kaldırılmasına ilişkin bir soru üzerine de, heyetin bu konudaki düşüncelerini sorduğunu belirterek, ''Biz de bu konuda BDDK'nın yani bağımsız otoritenin, bu konunun sahibinin yaptığı açıklamanın yerinde olduğunu ve bu doğrultuda işlem yapmanın hiçbir sıkıntı yaratmayacağı kanaatinde olduğumuzu söyledik'' diye konuştu. 
     IMF ile stand-by anlaşmasının sona ereceği hatırlatılarak, ''önümüzdeki yıldan itibaren herhangi bir anlaşmanın gündeme gelip gelmediği'' şeklindeki bir soru üzerine de Özince, ''Hayır, katiyen, muhatapları zaten biz değiliz. Bütün sivil toplum kuruluşlarıyla nasıl değerlendiriyorlarsa, bizimle de sadece kanaat şeklindeki düşünceler değerlendirilir'' dedi. 
     
     EMEKLİ ÜCRET ARTIŞLARI 
     Özince ''Emekli maaşlarındaki artışlar konusunda bütçede kaynak olmadığına dair bazı eleştiriler var. Bu konudaki değerlendirmeniz nedir '' sorusu üzerine de şöyle konuştu 
     ''Bu IMF ile paylaştığımız bir konu değil ama kişisel kanaatimi söyleyeyim birçok bankamızın ve sigorta şirketimizin de kendi özel emekli sandıkları var. 
     Bizlerin orada hangi zam oranları yaptığına da bakmak lazım. Bütün kusuru ve yanlış popülist arayışları hükümetlere yönlendirmemek gerekir. Hepimiz maaş alan insanlarız. Emekliler belli bir yaşam beklentisi içinde olan kimselerdir. Bu konularda çok büyük endişeler duymamak gerektiği kanaatindeyim. Türkiye, ücret artışlarını artık geleceğin enflasyonuna endekslemeye başladı. Bu konularda çok da acımasız olmamalıyız.'' Özince, bütçe fazlası hedefi konusuna ilişkin bir soru üzerine de ''Sayın Maliye Bakanımızla Cumartesi günü birlikte olduğumuz bir yemek vardı. Orada kendisi bu konudaki hükümetin taahhüdünü çok net olarak söyledi. Biz de ona inandık. Şahsen ben inandım'' dedi. 
     
</TEXT>
</DOC>
