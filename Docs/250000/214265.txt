<DOC>
<DOCNO> 214265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko09.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Holding, İstanbul'a taşınmayı planlıyor... 
</HEADLINE>
<TEXT>

     Yaşar Holding İcra Kurulu Başkanı Hasan Denizkurdu, İzmir'deki merkezi İstanbul'a taşımayı planladıklarını söyledi. 
     Denizkurdu, ilk etapta satış ve pazarlama olmak üzere tüm yönetim bölümlerinin İstanbul'a taşınması için çalışma yapıldığını kaydetti. 
     Bu çerçevede gıda şirketlerinin pazarlama, satış ve dağıtımını yapan Yaşar Birleşik Pazarlama Dağıtım Turizm ve Ticaret A.Ş.'nin İstanbul'a taşınma sürecinin başlatıldığını kaydeden Denizkurdu, ''En geç 3 yıl içinde merkezimizi de İstanbul'a taşımayı planlıyoruz. İlk etapta satış ve pazarlama kollarını taşıyacağız. İzmir'deki tesisler, üretime devam edecek'' dedi. 
     Yaşar Birleşik Pazarlama şirketinin İstanbul'a taşınmasıyla birlikte şu anki Genel Müdürlüğün '''Ege Bölge Müdürlüğü'' haline geleceği, bu şirketten sonra boya grubundaki satış ve pazarlama bölümlerinin de İstanbul'a taşınacağı belirtildi. 
     ''Yaşar Holding'in gıda ve boya grubunda ürettiği ürünlerin pazarının yüzde 60'ının Marmara Bölgesi'nde bulunması ve tüm rakiplerin İstanbul merkezli olması'' nedeniyle taşınma işlemine karar verildiği bildirildi. 
     
     59 YILLIK HOLDİNG 
     1945 yılında kurulan Yaşar Holding'in bünyesinde halen ''boya ve ''kimya'', ''gıda ve içecek'', ''tarımsal üretim'', ''dış ticaret'', ''kağıt'', ''taahhüt ve turizm'' alanlarında faaliyet gösteren 29 şirket bulunuyor. 
     Topluluğa bağlı şirketlerin 23'ü İzmir, 1'i İstanbul, 1'i Yozgat, 2'si Almanya, 1'i Rusya ve 1'i de Dubai-Birleşik Arap Emirlikleri'nde faaliyet gösteriyor. Holding'in Eskişehir ve Aydın'da ek üretim tesisleri, İstanbul, Ankara, Bursa, Antalya, Adana, Samsun ve Diyarbakır illerinde Bölge Müdürlükleri, Kahire ve Cezayir'de ise yurt dışı temsilcilikleri bulunuyor. 5 bine yakın kişinin çalıştığı grup, 2003'te 1.5 milyar dolar ciro gerçekleştirdi. 
     Holding'in merkezinin İstanbul'a taşınması konusunun geçmişte de gündeme gelmesine rağmen, yönetimi, bir süre önce kızı Feyhan Kalpaklıoğlu'na devreden Onursal Başkan Selçuk Yaşar'ın bunu istemediği öğrenildi. 
     
</TEXT>
</DOC>
