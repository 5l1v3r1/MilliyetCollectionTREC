<DOC>
<DOCNO> 244061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/dunya/adun.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide vahşeti 9 rehinenin boğazını kestiler 
</HEADLINE>
<TEXT>


Suudi Arabistan'ın petrol kenti El Kobar'da El Kaide teröristleri bir binada rehin tuttukları 34 yabancıdan dokuzunu öldürdü. 25 rehine operasyonla kurtarıldı 

DIŞ HABERLER SERVİSİ 


Suudi Arabistan'ın El Kobar kentinde önceki gün bir binada 34 yabancıyı rehin alan El Kaide teröristlerinin eylemi, Suudi özel timlerinin dün sabah düzenlediği operasyonla son buldu. 40 komandonun helikopterlerden eylemin meydana geldiği binanın çatısına inerek düzenlediği operasyonda, terörist grubun lideri yaralı olarak ele geçirilirken, üç terörist kaçmayı başardı. 25 rehinenin kurtarıldığı operasyonun sona ermesiyle, korkunç bir gerçek de ortaya çıktı. El Kaide militanları, gece kaçmaya çalışan dokuz rehineyi yakalayarak boğazlarını kesmişti. 
Başkent Riyad'ın 400 km kuzeydoğusundaki El Kobar'da, El Kaide militanlarının petrol tesisleri ve petrol şirketi çalışanlarının bulunduğu sitelere önceki gün düzenlediği eşzamanlı üç baskında da yedisi yabancı, dokuzu Suudi 16 kişi ölmüştü. Militanlar önceki gün son olarak "The Oasis" adlı komplekste aralarında çok sayıda yabancının da bulunduğu 34 kişiyi rehin almıştı. 
Teröristler, sitenin içinden topladıkları kişilerden Müslüman olanları serbest bıraktıktan sonra, aralarında Amerikalı, Hollandalı ve İtalyanların da bulunduğu 34 kişiyi altı katlı bir binaya soktular. Operasyon dün sabaha karşı Suudi özel timlerinin helikopterlerden çatıya inmesiyle başladı. Kısa süren bir çatışmanın ardından iki militan öldürüldü, liderleri dahil ikisi canlı ele geçirildi. Kurtarılan rehinelerin şokta oldukları, bazılarının panik atak yaşadıkları görüldü. 
Ürdünlü bilgisayar mühendisi Nizar Hicazin, militanların gece kaçmaya çalışan dokuz rehineyi yakalayarak, boğazlarını kesip öldürdüğünü söyledi. Hicazin, öldürülen rehinelerden birinin İsveçli, birinin İtalyan diğerlerinin de Asyalı olduğunu söyledi. 

Petrol fiyatlarına terör baskısı 

Son saldırı El Kaide'nin Suudi Arabistan'daki petrol yatırımlarını hedefleyen eylemler dizisinin sonuncusu olarak kayda geçti. Petrolün varil başına fiyatının 40 doları aştığı bir sırada düzenlenen bu saldırıların, fiyatların daha da artmasına neden olabileceği belirtiliyor. Uzmanlar, saldırının dünya petrol pazarını nasıl etkileyeceğini tartışırken, Suudi petrol şirketi Aramco üretiminin normal devam edeceğini, saldırılardan çalışanlarının ve tesislerinin etkilenmediği, şirketin tüm tesislerinin normal faaliyetlerini sürdürdüğünü açıkladı. Suudi Petrol Bakanı Ali El Naimi de saldırının olası etkileri konusunda petrol şirketlerinin yöneticileriyle görüştü. 

Özel timler çatıya indi 

Rehinelerin tutulduğu binanın girişlerine bubi tuzakları yerleştirilmiş olabileceğini düşünen Suudi güvenlik güçleri binanın çatısına helikopterle indi ve içerdeki teröristleri kısa süren bir çatışmanın ardından etkisiz hale getirdi. Timler içeri girdiğinde 9 rehinenin cesediyle karşılaştı. 


</TEXT>
</DOC>
