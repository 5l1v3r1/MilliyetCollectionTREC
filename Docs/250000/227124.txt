<DOC>
<DOCNO> 227124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun05.html </URL>
<DATE> 2004/03/31/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Papaya suikast girişimi mi olacak 
</HEADLINE>
<TEXT>

     Katoliklerin ruhani lideri Papa İkinci Jean Paul'e suikast girişiminde bulunulabileceğine dair istihbarat alındığı öne sürüldü. Vatikan sözcüsü Joaquin Navarro Valls ise ''Herhangi bir alarm söz konusu değil'' dedi. 
     İtalya ve Vatikan'a dün akşam saatlerinde Papa'nın bir saldırıya hedef olabileceği yolunda bir bilgi ulaştırıldığı iddialarını doğrulamayan Navarro Vals, İtalyan haber ajansı ANSA'ya yaptığı açıklamada, ''Papa konusunda kesinlikle bir alarm söz konusu değil. Kaldı ki, bu türden varsayımlara dayalı haberlere istinaden yorum yapma alışkanlığım bulunmamaktadır'' dedi. 
     Bazı haber ajansları, Amerikan Merkezi Haberalma Teşkilatı'nın da CIA aralarında bulunduğu istihbarat servislerinin, Papa'nın çevresindeki güvenlik önlemlerinin artırılmasını istediklerini ileri sürmüştü. 
     İddiaya göre, Vatikan'a da iletilen istihbarat notunda, riskin asgariye indirilmesi için Papa'ya özellikle Paskalya yortusu sırasındaki merasimler esnasında kurşun geçirmez çelik yelek giydirilmesi önerildi. 
     ANSA, kendileri tarafından telefonla aranan bir CIA sözcüsünün ise iddiaya ilişkin yorum yapmamayı yeğlediğini yazdı. 
     Papa İkinci Jean Paul'ün 2000 yılında İsrail'i ziyaret ettiği sırada da kendisine çelik yelek giymesi önerilmişti. Ancak Papa, İsrail istihbarat servislerinin kendisine sunduğu çelik yeleği giymeye yanaşmamıştı. 

     
</TEXT>
</DOC>
