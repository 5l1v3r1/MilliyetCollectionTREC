<DOC>
<DOCNO> 212934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur09.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC, Türkçe internet sitesini yeniliyor 
</HEADLINE>
<TEXT>

     BBC Türkçe Bölümü, ''www.BBCTurkish.com'' adresindeki internet sitesini, içeriğini zenginleştirerek yeniliyor. 
     Sitede, sürekli güncellenen daha geniş kapsamlı haberlerle birlikte, yarından itibaren basın özetleri, uzman analizleri yer alacak. 
     BBC'nin radyo programlarına canlı ve kayıtlı bağlantılarla ulaşma imkanı veren sitede ayrıca, dünya ülkelerini tanıtan rehberler, haberlerle İngilizce eğitimini pekiştirmeye yönelik programlar ve dünya merkezlerinin hava durumu gibi yeni hizmetler de bulunuyor. 
     BBC Türkçe Bölümü Müdürü Hüseyin Sükan, BBC internet sitelerini dünyada her gün milyonlarca kişinin ziyaret ettiğini, BBC Dünya Servisi'nin de son yıllarda internetteki hizmetlerini geliştirmeye başladığını, geçen Aralık ayında, sadece Dünya Servisi'nin sitelerine ait 200 milyondan fazla sayfanın okunduğunu söyledi. 
     Sükan, Türkiye'de ve başka ülkelerde bulunan dinleyicilerinden BBC'nin Türkçe sitesinin radyo programlarındaki zengin içeriği yansıtması ve kullanım kolaylıklarının artırılması yönünde talep aldıklarını, bu nedenle siteyi yeni tasarımıyla okurlarının hizmetine sunmaya karar verdiklerini ifade etti. Sükan, şunları kaydetti 
     ''BBC'nin, BBC Dünya Servisi'nin çok zengin kaynakları var. BBC'nin internet sitelerine giren okuyucular, ilgi alanları ne olursa olsun, her zaman merak ettikleri konularda başvurabilecekleri birçok haber ve kaynak bulabiliyorlar. En son gelişmeyi de, bir konuyla ilgili arka plan bilgileri de anında görebiliyorlar. BBC Türkçe Bölümü de BBC'nin kaynaklarından yararlanarak benzer hizmetleri kendi imkanları ölçüsünde Türkçe sunuyor.'' 43 dil bölümünden oluşan BBC Dünya Servisi Radyosu'nun da İngilizce, Arapça ve İspanyolca olarak günde 24 saat yayın yaptığını anlatan Sükan, diğer dillerde yayın süresi günde 1-15 saat arası değişirken, Türkçe Bölümü'nün hafta içi günlerde 2'şer saat, haftada toplam 13 saat radyo dinleyicisiyle buluştuğunu ifade etti. 
     
     KISA HABER BÜLTENİYLE BAŞLAYAN MARATON 
     BBC Türkçe Yayın Bölümü'nün yayınlarına, İkinci Dünya Savaşı'nın patlak vermesinden hemen sonra, 20 Kasım 1939'da başladığını anımsatan Sükan, kısa haber bültenleriyle başlayan BBC Türkçe yayınlarının, bugün BBC Haber Dairesi'ne bağlı dünyanın çeşitli bölgelerindeki 250 muhabir ve 50 haber merkezinin yanı sıra BBC Türkçe Bölümü için gelişmeleri izleyen diğer muhabirlerin katkılarıyla, haber, röportaj, bilgi, gözlem ve analiz sunduğunu ifade etti. 
     Sükan, BBC Türkçe Bölümü'nün, Türkiye'de bir milyon dolayındaki düzenli dinleyicisine kısa dalgadan, ''www.BBCTurkish.com'' internet adresinden ve NTV Radyo'nun işbirliği ile FM bandı üzerinden ulaştığını da kaydetti. 
     
</TEXT>
</DOC>
