<DOC>
<DOCNO> 223627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/spo04.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın korkusu 
</HEADLINE>
<TEXT>

   Trabzonspor Teknik Direktörü, takımın üzerindeki beklentilerin artmasının futbolcuları olumsuz etkilemesinden endişe duyuyor 
   
   Uyarılarda bulundu 
   BORDO-Mavililer'de Türkiye Kupası'nda final vizesi almanın mutluluğu yaşanıyor. Teknik Direktör Ziya Doğan, üst üste oynadıkları kritik maçlarda oyuncularının rehavete girmemelerinin kendisini rahatlattığını belirtti, "Ancak şimdi beklentiler arttı. Bunun baskı unsuru olmasından endişe ediyorum. Kupada daha işimiz bitmedi. Ligde de her biri final olan 9 maç oynayacağız. Ayakların yere basması şart" dedi. 
   
   'Rövanşı vermeyiz' 
   DENİZLİSPOR ile zorlu bir maç oynayacaklarını hatırlatan Doğan, "Rakibimizin ligdeki durumu ortada. Çok iyi bir takımla oynayacağız. Ligdeki hedeflerimize ulaşmamız açısından bu maç çok önemli" diye konuştu. Başkan Atay Aktuğ da, "Geçen sezon Gençlerbirliği'ni 3 - 1 yenerek kupayı almıştık. Bu sezon da rövanşı vermeyeceğiz. Ancak artık İstanbulspor galibiyeti geride kaldı. Denizlispor'u düşünmek durumundayız" diye konuştu. 
   
   Petkoviç'e tam not    AVRUPALI menajerlerin takibinde olan Avustralyalı kaleciyi son olarak Fransız Nantes kulübü izletti. Michael Petkoviç, İstanbulspor maçındaki performansıyla alkış toplarken, Nantes'in menajeri tarafından da beğenildi. Trabzonpor kalecisi için Rus Spartak Moskova'nın 1.5 milyon dolarlık bonservisi de gözden çıkardığı iddia edildi. 
   
   Augustine rahatladı    TRABZON forması altında oynadığı 22. resmi maçında golle tanışan Augustine beyaz bir sayfa açtı. Bin 195 dakika sonra İstanbulspor önünde ağları havalandıran Augustine, "İnanılmaz şansız maçlar oynadım. Sakatlıklar, eşimin doğumda düşük yapması beni etkilemişti. Golden sonra inanamadım. Devamı gelecek" dedi. 
   
   Fatih müjdesi       Denizli'de oynayacak 
   İSTANBULSPOR maçında herkesi korkutan Fatih Tekke'nin Denizli karşısında takımdaki yerini alabileceği bildirildi. Tecrübeli golcü, bir ay önce antrenmanda buna benzer bir rahatsızlık yaşamış ve kalbinde sorun olmasından korku duyulmuştu. Hastaneye kaldırılan Fatih Tekke'nin sorunu olmadığı açıklanmıştı. İstanbulspor maçında Fatih'in göğsünü tutması eski rahatsızlığını hatırlatırken, hastaneden gelen rapor herkesi rahatlattı. Dün sabah Trabzon'a dönen ve eşi tarafından karşılanan tecrübeli oyuncunun hiçbir problemi olmadığı ifade edildi. 
   
   Volkan tam isabet    ARA transferde renklere bağlanan Volkan Bekiroğlu ve Tolga Seyhan'ın müthiş performansı yüzleri güldürdü. Trabzon iki oyuncunun birlikte oynadığı hiçbir maçı kaybetmezken, 8 karşılaşmadan 7 galibiyet, 1 beraberlik alındı. Özellikle Volkan oynadığı futbolla göz doldurdu. 
   ADANASPOR'DAN alınan genç futbolcu, iki kez ağları havalandırıp, üç de asist yaparak takımına hayat verdi. Volkan, son İstanbulspor maçındaki iki asistiyle de final biletinin alınmasını sağladı. Malatya'dan transfer edilen Tolga da stoper olarak kusursuz futboluyla beğeni topladı. 
   
   
</TEXT>
</DOC>
