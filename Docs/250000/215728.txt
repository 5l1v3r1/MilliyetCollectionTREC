<DOC>
<DOCNO> 215728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko29.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes-Benz Vito Türkiye'de satışa sunuldu... 
</HEADLINE>
<TEXT>

     Mercedes-Benz Türk, hafif ticari araç sınıfındaki yenilenen Mercedes-Benz Vito'yu, 35.7 milyar liradan başlayan anahtar teslim fiyatlarla Türkiye'de satışa sundu. 
     Mercedes-Benz Türk Pazarlama ve Satış Direktörü Eşref Biryıldız ile şirketin Hafif Ticari Araç Pazarlama ve Satış Bayi Yönetim Müdürü Süer Sülün, bir basın toplantısıyla, Vito ile Nisan ayında satışına başlanacak Viano'yu tanıttılar. 
     Biryıldız, Vito'nun dünyada 1996 yılından bu yana 500 binin üzerinde satıldığını belirterek, bu sınıfta konfor, estetik ve güvenlik anlayışının Vito ile geliştiğini söyledi. 
     Eşref Biryıldız, geçtiğimiz yılın son aylarında Almanya'da satışına başlanan Vito'nun birçok yönüyle yepyeni bir araç olduğunu kaydederken, 2004'de Vito modelinden 4 bin adet, Viano modelinden ise bin adet satarak, bu sınıfta Türkiye'deki satışlardan yüzde 15'lik pay almayı hedeflediklerini bildirdi. 
     Süer Sülün de Vito'nun ticari kullanıma, Viano'nun ise karma kullanıma yönelik araçlar olduğunu belirterek, Vito'nun sınıfında bu yıl ilk üç marka arasında yer almak istediklerini kaydetti. 
     
     YENİ VİTO ARKADAN İTİŞLİ 
     Verilen bilgiye göre Vito'nun yeni tasarlanan farları, ön ızgarası ve dik olarak yerleştirilen arka stop lambaları dikkat çeken tasarım özellikleri arasında yer alıyor. Ayrıca, aracın yeni dizaynında hava direnci katsayısı da oldukça düşük düzeylere çekildi. 
     Çok sayıda aktif ve pasif güvenlik unsurlarıyla desteklenen Vito, eski modelden farklı olarak arkadan itişli olarak tasarlandı. Dik yerleştirilen motor sayesinde ön kısmındaki pasif güvenlik daha da artırılan Vito, modeline göre 4.7 metreküp ile 6.3 metreküp arasında değişen iç hacim, 1.14 tona kadar çıkan yük kapasitesi sunuyor. 
     Vito, İspanya'da panelvan, camlıvan ve kombivan olarak üç kullanım tipinde, farklı uzunluk ve farklı tavan yüksekliklerinde üretiliyor. 
     3 dizel ve 2 benzinli motorla satışa sunulan Vito'da, Mercedes otomobillerde kullanılan tarzda ikinci nesil dizel motorlar yer alıyor. Vito'nun farklı versiyonları, 35 milyar 650 milyon lira ile 50 milyar 785 milyon lira arasında değişen anahtar teslim fiyatlardan satışı sunuldu. 
     Nisan ayında satışına başlanacak Mercedes-Benz Viano, Vito ile ortak platform üzerinde geliştirildi. Yüksek konforuyla öne çıkan Viano'nun iki farklı donanım tipinin yanı sıra karavan meraklıları için Marco Polo adlı bir modeli de bulunuyor. Viano'nun satış fiyatları ise açıklanmadı. 
     Yeni Mercedes-Benz Vito ve Viano'nun tanıtımı amacıyla 20 Şubat ile 10 Nisan tarihleri arasında bir Türkiye turu da planlandı. 
     
</TEXT>
</DOC>
