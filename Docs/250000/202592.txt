<DOC>
<DOCNO> 202592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/dunya/dun01.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Annan'dan yardım isteyecek 
</HEADLINE>
<TEXT>

   Rum Yönetimi lideri Papadopulos, taraflar arasında görüşmelerin Annan Planı zemininde başlatılması için BM Genel Sekreteri'nden yardım isteyecek 
      
   Kıbrıs Rum Yönetimi lideri Tasos Papadopulos'un, Birleşmiş Milletler BM Genel Sekreteri Kofi Annan'dan, Kıbrıs ile ilgili görüşmelerin Annan Planı zemininde yeniden başlaması için girişimde bulunmasını isteyeceği bildirildi. 
   Kıbrıs Rum Yönetimi Sözcüsü Kipros Hrisostomidis, yaptığı açıklamada, Papadopulos'un Kıbrıs görüşmelerinin yeniden başlaması için Annan ile temasa geçeceğini belirtti, ancak başka ayrıntı vermedi. 
   Hrisostomidis, bir soru üzerine, "Türk tarafının Kıbrıs konusunun çözümünde dörtlü görüşmeler yapılmasına ilişkin önerisini Rum tarafının kabul etmeyeceğini" yineledi. 
   KKTC'de yapılan milletvekilliği seçimlerini de değerlendiren Hrisistomidis, seçim sonuçlarının, KKTC Cumhurbaşkanı Rauf Denktaş ve Türkiye'nin Kıbrıs konusundaki politikalarının reddedilmesi anlamına geldiğini iddia etti. Bundan sonra yapılacak çalışmaların, müzakerelerin Annan Planı temelinde yeniden başlayabilmesi yönünde daha iyi koşullar oluşturması dileğinde bulunan Hrisostomidis, Türkiye'nin Kıbrıs konusundaki politikasında henüz herhangi bir değişiklik olmadığını kaydetti. 
   
   
   
</TEXT>
</DOC>
