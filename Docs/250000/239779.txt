<DOC>
<DOCNO> 239779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur13.html </URL>
<DATE> 2004/05/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Boya parçasından suçluya ulaştılar .. 
</HEADLINE>
<TEXT>

     Erzurum'da çarptığı yayayı ölüme terk ederek kaçan sürücü, aracından düşen boya parçalarından yapılan inceleme sonucu yakalandı. 
     Erzurum Emniyet Müdürlüğü Kriminal Laboratuvarı'nde düzenlenen basın toplantısında, E-80 karayolu üzerinde geçtiğimiz hafta meydana gelen trafik kazasında çarptığı yayayı ölüme terk ederek kaçan sürücünün yakalanışı anlatıldı. 
     Erzurum Valisi Mustafa Malay, faili meçhul olayların aydınlatılmasında kriminal laboratuvar çalışmalarının önemine dikkat çekerek, ''Küçük boya parçalarından yola çıkılıp failin bulunmasıyla çok zor bir olay aydınlatılmıştır'' dedi. 
     Kriminal çalışmanın filmlere konu, polis okullarındaki öğrencilere de ders olacak nitelikte olduğunu belirten Vali Malay, ''Türk Polisi döverek değil, bilim ve teknoloji en iyi şekilde kullanarak sonuca ulaşır. Arkadaşlarımızla gurur duyuyoruz. Bu durumda hem şüpheliler rahatlıyor hem de Türk polisine yakışan bir çalışma sergileniyor. Artık delilden suçluya rahatlıkla ulaşılıyor'' diye konuştu. 
     Kriminal Laboratuvar Müdürlüğü yetkilileri de, Habib Binici'nin hayatını kaybettiği kazaya neden olan sürücünün, çarpma esnasında araçtan dökülen boya ve küçük far parçalarından yakalandığını söylediler. 
     Önce aracın rengini ve modelini belirlediklerini anlatan yetkililer, ''delilden sanığa ulaşma'' prensibi çerçevesinde titiz bir çalışma sonucu suçluyu yakaladıklarını kaydettiler. 
     
</TEXT>
</DOC>
