<DOC>
<DOCNO> 224681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/spor/spo05.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güle güle Güneş 
</HEADLINE>
<TEXT>

   Futbol Federasyonu, Milli Takım'ın teknik patronunun sözleşmesini tek taraflı fesh etti. 500 bin dolarlık tazminatın ödenmesi konusu tartışma yarattı, Hukuk Kurulu'na danışılması kararı benimsendi 
   BİLAL MEŞE 

   
   Firesiz onay çıktı 
   HALUK Ulusoy başkanlığında dün Levent'te toplanan federasyon yönetimi, dört saat süren tartışmalı zirvenin ardından tüm üyelerin oy birliği ile Şenol Güneş'e yol verdi. II. Başkan Ata Aksu, son bölümde milli takım yönetim binasına geçerek, Güneş'i toplantıya getirdi. Tecrübeli hoca, burada Ulusoy ile yaklaşık yarım saat görüştü ve kendisine karar tebliğ edildi. Güneş'in bir hayli sinirli ve üzgün olduğu gözlendi. 
   
   Çetiner mi, Yanal mı 
   GÜNEŞ'İN yardımcılarının durumu daha sonra açıklık kazanacak. Toplantıda Güneş'in tazminatı masaya yatırılırken, bazı üyeler "dört maaşını verelim, 200 bin dolar iş bitsin" önerisini getirdi. Haluk Ulusoy, 500 bin dolarlık tazminat konusundaki kararı Hukuk Kurulu'na bıraktıklarını açıkladı. Yerli adaylar konusunda Ulusoy'a baskı yapan üyeler Raşit Çetiner ile Ersun Yanal isimleri arasında ikiye bölündü. Çetiner'e sıcak bakılırken, Yanal da destek buldu. 
   
   Çelişkili açıklama 
   ULUSOY gazetecilere, "Yerli hoca olacaksa, neden Güneş'le yolumu ayırayım. Belki bir gün yine beraber oluruz" diyerek, kapıyı açık tuttu. 13 Temmuz'a kadar süren sözleşmesi iptal edilen Şenol Güneş ise, alınan kararı sürpriz ve aceleci bularak "Bunu beklemiyordum. Bizim de söyleyeceklerimiz var. Hiçbir zaman parayı ön plana çıkarmadım" dedi. Teknik direktör konusunun iki hafta içerisinde açıklık kazanacağı ve büyük bir ihtimalle takımın başına yabancı bir hocanın getirileceği öğrenildi. 
   
   50. maçta bitti    Şenol Güneş, Ay - Yıldızlı ekiple ilk maçına 16 Ağustos 2000'de Bosna Hersek karşısında çıktı. Karşılaşmadan 2-0 mağlubiyetle ayrılan Güneş, son sınavıında da 18 Şubat 2004'te Danimarka'ya 1-0 yenilmekten kurtulamadı. 
   
   Karnesi O G B M A Y ÖZEL 16 3 6 7 11 20 RESMİ 34 20 7 7 61 30 TOPLAM 50 23 13 14 72 50 
   
</TEXT>
</DOC>
