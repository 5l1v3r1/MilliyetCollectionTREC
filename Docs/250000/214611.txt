<DOC>
<DOCNO> 214611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/ekonomi/eko02.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD kuvvetli büyümeye gidiyor' 
</HEADLINE>
<TEXT>

   ABD ekonomisinin büyüme sinyalleri verdiğini söyleyen FED Başkanı Greenspan, bütçe açıklarını azaltmak için ise henüz bir plan olmadığını belirtti 
      
   ABD Merkez Bankası FED Başkanı Alan Greenspan, ekonominin güçlü bir büyümeye doğru gittiğini ancak politikacıların faiz oranlarının yükseltilmesi için sabırlı olabileceğini söyledi. Parlamentonun finansal hizmetler komitesine sunulmak üzere hazırlanan raporunda Greenspan, uzun zaman süren vasat ekonomik performanstan geçen yıl güçlü genişlemeye doğru gidildiğinin işaretinin alındığının göründüğünü söyledi. Greenspan, "Her zaman riskler mevcut olmasına rağmen geleceğe dönük olarak sürdürülebilir kuvvetli bir büyüme iyidir" dedi. 
   Greenspan, yüklü kamu açıklarının kontrol altına alınmasında kısa ve uzun vadeli riskler konusunda uyarıda bulundu. Yakın bir dönemde rekor düzeyde bir federal bütçe açığının, bunları azaltacak ikna edici bir plan olmadıkça sorun yaratacağını söyleyen Greenspan, "Eğer yatırımcılar Kongre'nin gerekli mali tedbirleri alacağı konusunda kuşkuya düşerse uzun vadeli faiz oranlarında önemli bir artış söz konusu olur" dedi. 
   Greenspan yabancı firmaların şimdiye kadar dolardaki düşüş nedeniyle uğradıkları zararı para piyasalarındaki riskten korunma yöntemleriyle absorbe etmeye istekli olduklarını belirterek şöyle uyardı 
   "Riskten korunma yöntemleri düzeltme hareketlerini erteleyebilmesine rağmen paradan kaçma kararını tamamen ortadan kaldıramaz." Bush yönetimi bu yıl 521 milyar dolar olacağı tahmin edilen açığı 2009'da yarıya indirecek bir plandan söz etse de Greenspan, henüz açıkları düşürecek ikna edici bir planın sunulmadığını ifade etti. 
   
   Borsaya doping oldu 
   Greenspan'in açıklamasının ardından, New York Borsası son 2.5 yılın en büyük sıçrayışını yaptı. Dow Jones Endeksi yüzde 1.17 yükselerek günü 10.737.70 puandan kapattı. Dow Jones'un bir önceki en yüksek kapanışı 2001 Haziran'ında olmuştu. Nasdaq da 14.33 puan kazanarak 2.089.66 puana yükseldi. 
   
   
</TEXT>
</DOC>
