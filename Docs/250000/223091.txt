<DOC>
<DOCNO> 223091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko06.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Enflasyon canavarını yok ettik 
</HEADLINE>
<TEXT>

     Maliye Bakanı Kemal Unakıtan, ''Enflasyon canavarını bir daha uyanmamak üzere yok ettik'' dedi. 
     Bakan Unakıtan, partisinin İl Başkanlığı tarafından Tekirdağ Belediye Kültür Merkezi'nde düzenlenen toplantıda yaptığı konuşmada, Tekirdağ'ın inci gibi bir şehir olduğunu belirterek, ''Ama görüldüğü gibi zehir soluyor. Burnunun dibinde doğalgaz var, istifade edememiş. Sayın Başbakanımız da İstanbul'u devir aldığında şehir zehir soluyordu. Ama şimdi o kötü günler geride kaldı. İnanın yakın zamanda da Tekirdağ tertemiz bir havaya kavuşacak'' dedi. 
     76 yıldan beri değiştirilemeyen bazı kanunları değiştirerek çağdaş bir ekonomi tablosu ortaya koyduklarını ifade eden Unakıtan, şunları kaydetti 
     ''Bu şekilde artık herkes ayrımsız denetlenebilecek. Enflasyon muhasebesi ile ilgili hiçbir iktidar ciddi bir çalışma içinde olmamıştı. Biz enflasyon muhasebesi ile ilgili engelleri aştık. Bu sefer de uygulamayı biraz erteleyin demeye başladılar. Bizim hızımıza işadamlarımız yetişemiyorlar. Tabi biz bu hızlı çalışma içinde nerede fren yapacağımızı biliyor ve hesaplarımızı ona göre yapıyoruz. Yakalanan istikrarın bozulmaması için gayret ediyoruz. Şimdi düşünün, bizden önceki Türkiye ile şimdiki Türkiye herşeyiyle aynı, potansiyel aynı. Peki ne değişti Değişen, yanlış yönetim tarzı ortadan kalktı. İsraf ve fuzuli harcamaları kaldırdık. Enflasyon canavarını bir daha uyanmamak üzere yok ettik.'' Unakıtan, hükümet olarak dışarıdan müteşebbisleri ülkeye getirmek için yoğun bir gayret içinde olduklarını, bunun yanında içerideki müteşebbislerin de yollarını açmak için uğraştıklarını bildirdi. 
     
</TEXT>
</DOC>
