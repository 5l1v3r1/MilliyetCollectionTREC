<DOC>
<DOCNO> 214757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko37.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Mevduata güvencede 50 milyar limiti uygun 
</HEADLINE>
<TEXT>

     Türkiye Bankalar Birliği Başkanı ve İş Bankası Genel Müdürü Ersin Özince, Bankacılık Düzenleme ve Denetleme Kurumu BDDK önderliğinde hazırlanan yeni bankacılık yasasıyla ilgili talepleri ve önerileri olmadığını belirterek, ''Bütün tarafların müttefik olduğu husus kanunun varsa eksiklerinin AB normları doğrultusunda tamamlanması'' dedi. 
     Özince, BDDK Başkanı Tevfik Bilgin'le gerçekleştirilen görüşmenin ardından AA muhabirine yaptığı açıklamada, nezaket ve tanışma toplantısı yaptıklarını ifade ederek, ''Bankalar Birliği olarak Başkanı biz ziyaret etmiştik, ama yeni görev alan başkan yardımcıları ve murakıp heyeti başkanı ile tanışmamıştık. Onlar ile tanışma görüşmesi oldu'' dedi. 
     Gündemde olan konuların görüşüldüğünü belirten Özince, ''Sayın Başkan, özellikle sektörle ilgili her konuda Bankalar Birliği'nin değerlendirmelerini almak suretiyle yakın, sıcak bir temas içinde olacaklarını teyit etti'' diye konuştu. 
     BDDK'nın önderliğinde hazırlanan yeni bankacılık yasasına ilişkin talepleri, önerileri olup olmadığı sorusu üzerine Özince, şunları söyledi 
     ''Hayır. Bu konuda daha çok genel bir söylem var. Birincisi, bütün tarafların müttefik olduğu husus Bankalar Kanunu'nun varsa eksiklerinin, uluslararası normlar, AB normları doğrultusunda tamamlanması. Zaten BDDK, Bankalar Birliği'nden bu konuda yazılı olarak görüş istemişti. Biz de üzerinde çalışıyoruz. Bitirdiğimiz zaman takdim edeceğiz. 
     Yani kanunun şurası şöyle, şurası böyle, şu değişsin bu tür konular yok. Yapmaya çalıştığımız normlarına göre varsa eksikler, ya da kanunun metni, yazılımı açısından bir düzeltme, daha net anlaşılır hale getirmek lazım mı değil mi, ona dair hukukçular çalışıyor üzerinde. Biz bankacıların pek bir konusu da yok yani.'' 
     
     ''RAKAMIN TARTIŞILMASINI DOĞRU BULMUYORUZ'' 
     Mevduat güvencesi sınırının 5 Temmuz tarihi itibariyle 50 milyar liraya ineceğinin anımsatılarak, bu rakam konusunda önerileri olup olmadığı sorusu üzerine Özince, şunları kaydetti 
     ''Hayır, olmadı. Çünkü, bu rakam ilan edildiğinde, onun öncesinde zaten değerledirmelerimizi ifade etmiştik. Bu da, Türkiye'deki garanti limitinin, 20 bin euro civarında olan AB'de uygulanan limit civarında olmasının yeterli olacağını ileri sürmüştük. Bu fikrimiz de Türkiye'deki ortalama mevduat miktarından hareketle ortaya çıktı. Bugünde anlaşılıyor ki, 50 milyar liralık bir limit zaten neredeyse Türkiye'deki mevduatın şahıslar bazında tamamına yakınını kapsamaktadır. Yani 50 milyar liranın üzerindeki mevduat yüzde 5'ler civarında falan olsa gerek diye bir istatistiki çalışma var. 
     Bu rakamı BDDK zaten değerlendirmişti. Onda bizim herhangi bir tereddütümüz yok. Bu rakamı uygun buluyoruz. Gerek süresinin, gerek limitinin, gerek diğer detaylarının tartışılmasını falan da doğru bulmuyoruz. Böyle bir ihtiyaç yok. Bunu devamlı gündemde ve tereddüt varmış gibi tutmak Türk ekonomisinin de, vatandaşlarının da yararına hiç değil.'' BDDK'nın yeni başkanı Tevfik Bilgin'e ilişkin izlenimlerinin sorulması üzerine Ersin Özince, şunları söyledi 
     ''Başkanlık son derece olumlu bir yaklaşım içinde. Nitekim, ilişkilerde bir meslek örgütüne verdikleri değer bunu teyit ediyor. Bu yalnızca şahsımın değil, tüm üye bankalarımızın da kanaatidir. Bugünkü toplantının, Bankalar Birliği Yönetim Kurulu Başkanı ve üyeleri ile değil tüm bankaların katılımıyla düzenlenmesi arzusu da o yaklaşımı destekliyor.'' 
     
</TEXT>
</DOC>
