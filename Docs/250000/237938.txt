<DOC>
<DOCNO> 237938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur37.html </URL>
<DATE> 2004/05/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kızı isterken ''yakışıklı'' oğul ile gittiler gelin gerçeği öğrenince... 
</HEADLINE>
<TEXT>

     Balıkesir'in Sındırgı İlçesi'nde bir aile, ''Yakışıklı'' oğullarını göstererek, 15 yaşındaki kızı diğer küçük oğullarıyla evlendirmek istedi. Gerçeği öğrenen genç kız, düğün gecesi ağabey ile kaçtı. 
     AA muhabirinin aldığı bilgiye göre, Alakır Köyü'nde oturan Orhan Öztürk, Bigadiç'e bağlı Durasılar Köyü'nde yaşayan 15 yaşındaki H.Ç'yi küçük oğulları Hayrullah Öztürk'e istemeye gitti. Ancak, aile ''Kız evi''ne Hayrullah Öztürk 37 yerine, ''Daha yakışıklı'' olan büyük oğulları Emrullah Öztürk'ü 41 götürdü. 
     Her iki aile arasında evlilik konusunda anlaşma sağlanırken, H.Ç, vekil aracılığıyla imam nikahı kıyılması nedeniyle Hayrullah Öztürk'ü düğün gecesine kadar göremedi. 
     Emrullah Öztürk ile evleneceğini düşünen H.Ç, damat adayının farklı bir kişi olduğunu düğün gecesi öğrendi. Duruma itiraz eden ve evlenmek istemeyen genç kız, ağabey Emrullah Öztürk tarafından kaçırıldı. 
     Hayrullah Öztürk'ün ağabeyini öldüreceği ihbarını alan jandarma ekipleri, Emrullah Öztürk ile H.Ç'yi ilçeye bağlı Gölcük Beldesi'nde yakaladı. 
     Gözaltına alınan Emrullah Öztürk, sorgulamasının tamamlanmasının ardından sevk edildiği mahkemece, ''Küçük yaştaki kızı alıkoymak'' suçundan tutuklanırken, H.Ç, ailesine teslim edildi. 
     
</TEXT>
</DOC>
