<DOC>
<DOCNO> 225524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy14.html </URL>
<DATE> 2004/03/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İBDA C liderine 20 yıl hapis .. 
</HEADLINE>
<TEXT>

     Yasadışı İBDA C örgütü elebaşı Salih İzzet Erdiş, Metris Cezaevi'nde patlayıcı madde ve silah imal ederek, cezaevi yönetimine karşı çıkartılan isyanda kullandığı gerekçesiyle 20 yıl ağır hapis cezasına çarptırıldı. 
     İstanbul 2 No'lu DGM'deki duruşmaya, aralarında başka suçlardan da tutuklu olan 52 sanıktan katılan olmadı. 
     Davayı karara bağlayan mahkeme heyeti, yasadışı İBDA C örgütünün elebaşı Salih İzzet Erdiş ve sanıklardan Ali Osman Zor'u ''teşekkül oluşturarak bombaya benzer yıkıcı ve öldürücü alet ile ateşli ecza yapmak'', ''kesici ve delici madde imal etmek'' suçlarından 20'şer yıl ağır hapis cezasına çarptırdı. 
     Davanın 7 sanığına da 7 yıl 6 ay ile 12 yıl 6'şar ay arasında değişen çeşitli ağır hapis cezaları veren mahkeme heyeti, 42 sanığın ise beraatini kararlaştırdı. 
     Mahkeme heyeti, sanıklardan 1'inin dosyasını ise ayırdı. 
     Yasadışı İBDA C örgütünün elebaşı Salih İzzet Erdiş'e 20 yıl, 8 sanığa da çeşitli ağır hapis cezaları veren İstanbul 2 No'lu DGM, eylemlerinde kasıt bulunduğu ve kişiliklerinin ''uslanmaz'' olduğu gerekçesiyle cezayı alt sınırdan uygulamadı. 
     İstanbul 2 No'lu DGM'deki duruşmaya, başka suçtan idam cezasına çarptırılan ve bu nedenle cezaevinde bulunan Salih İzzet Erdiş'in de aralarında olduğu bu davanın 52 tutuksuz sanığı gelmedi. 
     Duruşmada son savunmasını yapan Erdiş'in avukatı Ahmet Arslan, cezaevinde 4 bin asker tarafından operasyon düzenlendiğini, operasyon görüntülerinin ortaya çıkarılması halinde asıl suçluların belirleneceğini öne sürdü. 
     Arslan, sanıkların iddianamede yer alan suçlamaları işlemediğini iddia ederek, beraatlarına karar verilmesini istedi. 
     Davayı karara bağlayan mahkeme heyeti, sanık Salih İzzet Erdiş ve Ali Osman Zor'u, tutuklu kaldıkları Metris Cezaevi'nde ''teşekkül oluşturarak bombaya benzer yıkıcı ve öldürücü alet ve ateşli ecza yapmak'' ile ''kesici ve delici madde imal etmek'' suçlarından 20 yıl ağır hapis cezasına çarptırdı. 
     Sanıklardan İbrahim Kapucu ve Turan Bartın'ın ''teşekkül oluşturarak bombaya benzer yıkıcı ve öldürücü alet ve ateşli ecza yapmak'' suçundan 12 yıl 6'şar ay ağır hapis cezasına çarptıran mahkeme heyeti Mustafa Şişmanoğlu, Mehmet Şişmanoğlu, İbrahim Demirci ve Ekrem Demirci'ye de ''kesici ve delici madde imal etmek'' suçundan 7 yıl 6'şar ay ağır hapis cezası verdi. 
     Sanık Mehmet Yavuz Ucum'u da ''asker ve cezaevi görevlilerine patlayıcı madde atmak'' suçundan 7 yıl 6 ay ağır hapse çarptıran mahkeme heyeti, firari sanık Harun Akdere'nin dosyasını ayırarak, hakkında gıyabi tutuklama kararı çıkardı. Mahkeme heyeti, haklarında yeterli ve inandırıcı delil bulunmadığı gerekçesiyle 42 sanığın da beraatını kararlaştırdı. 
     
     USLANMAZ KİŞİLİK 

     Mahkeme heyetinin kararında, ceza alan sanıkların eylemlerinde kasıt bulunduğu, örgüt suçundan tutuklu olmalarına rağmen hala bu suçları işleyerek uslanmaz bir kişilik sergiledikleri belirtilerek, bu gerekçeler göz önüne alınarak sanıkların cezalarının alt sınırdan verilmediği anlatıldı. 
     Yargılama aşamasında verilen savcılık mütalaasında, sanıkların, Metris Cezaevi'nde bulundukları sırada bıçak, kama ve tüfek gibi ateşli silahlar ile bazı patlayıcı maddeler ürettikleri, bunları 25 Ocak 2000 tarihinde cezaevi yönetimine karşı çıkardıkları isyanda kullandıkları belirtilmişti. 
     Davanın sanıklarından ''Salih Mirzabeyoğlu'' olarak tanınan Salih İzzet Erdiş, ''anayasal düzeni silah zoruyla değiştirmeye kalkışmak'' suçundan yargılandığı İstanbul 6 No'lu DGM tarafından 02 Nisan 2001 tarihinde idam cezasına çarptırılmış ve bu cezası Yargıtay tarafından onanmıştı. 
     Erdiş'in idam cezası, idam cezasının kaldırılmasına ilişkin düzenleme çerçevesinde müebbet ağır hapis cezasına dönüştürülmüştü. 
     
     ERDİŞ'İN AVUKATINA BERAAT 

     Erdiş'in avukatı Ahmet Arslan, bu duruşmanın ardından bazı sanıklar arasında mektup taşıyarak kuryelik yaptığı iddiasıyla İstanbul 5 No'lu DGM'de yargılandığı davanın duruşmasına katıldı. 
     Burada son savunmasını yapan Arslan, mektup taşımanın suç olmadığını belirterek, mektubu yazan kişilerin beraat ettiğini söyledi. 
     Davayı karara bağlayan mahkeme heyeti, ''yasadışı örgüt üyelerine yardım ve yataklık etmek''le suçlanan Arslan'ın, suçun unsurları oluşmadığı gerekçesiyle beraatını kararlaştırdı. 
     
</TEXT>
</DOC>
