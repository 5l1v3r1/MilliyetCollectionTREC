<DOC>
<DOCNO> 227155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun36.html </URL>
<DATE> 2004/03/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hollanda Türkiye'nin AB üyeliği ekonomik açıdan yararlı 
</HEADLINE>
<TEXT>

     Türkiye'nin Avrupa Birliği'ne üye olmasının, Birliğe ekonomik bir yük getirmeyeceği, aksine uzun dönemde hem Türkiye, hem de üye ülkeler için önemli yarar sağlayacağı bildirildi. 
     Hollanda Merkez Plan Bürosu'nun Türkiye'nin üye olması halinde olası ekonomik sonuçlara ilişkin hazırladığı rapora göre, Türkiye'nin üye olması, yalnızca Hollanda'nın Türkiye'ye yönelik mevcut ihracatının yüzde 20 artmasını sağlayacak, bu da Hollandalıların refah düzeyine kişi başına 30 euro katkı anlamına gelecek. 
     Türkiye'nin üyeliğini ekonomik, siyasi ve göç açısından irdeleyen rapora göre, AB üyeliği Türkiye için de çok önemli kazanımlar ve yararlar sağlayacak. Türkiye'nin bu kazanımları ve buna bağlı refah düzeyinde yükselme, Avrupa'ya da olumlu yansıyacak. Üstelik bu olumlu gelişmelerin karşılıklı sonuçları, müzakere süreci içinde görülmeye başlanacak. 
     Siyasi açıdan olduğu kadar ekonomik açıdan da sık sık Türkiye'nin üyeliğinin eleştirildiği ve bu eleştirilerde AB bütçesine getireceği mali yüke vurgu yapıldığı belirtilen raporda, bu durumun Türkiye için olduğu kadar yakında üye olacak ülkeler için de geçerli olduğu anımsatıldı. 
     Raporda, bu konudaki değerlendirmelere mevcut bütçe açısından değil, AB pazarına Türkiye'nin entegrasyonu açısından bakılması istendi. Türkiye'den olası göç dalgasına ilişkin eleştirilerin de ekonomik pazara entegrasyonla bağlantılı olarak değerlendirilmesinin daha doğru bir yaklaşım olacağı belirtilen raporda, Avrupa iç pazarına entegre olmasıyla, Türkiye'nin siyasi ve makro-ekonomik dengelerinde istikrar sağlanacağı, liranın istikrarlı bir kura kavuşacağı, hayat pahalılığının azalacağı ve bütün bu gelişmelerin AB ile Türkiye arasındaki ticarette önemli gelişmeye yol açacağı ifade edildi. 
     
     ENTEGRASYON REFAHI ARTIRACAK 
     Raporda, Türkiye ile ticaretin gelişmesinin önündeki engellerin 15 yıla kadar tamamen aşılabileceği, Türkiye-AB ticaretinin artacağı ve Türkiye'nin refah düzeyinin yükseleceği belirtildi. Yükselen refah düzeyi ve artan ulusal gelirin ise Türkiye'nin AB pazarına entegrasyonu kolaylaştıracağı kaydedilen rapora göre, bu dönemde AB'nin yararı Türkiye'ye göre daha düşük kalacak, örneğin Türkiye bu dönemde AB'ye tekstil ihracatını yüzde 18 oranında artırabilecek. 
     Türkiye'nin idari ve sosyal yapısındaki reformların ekonomiye olumlu katkı sağlayacağı, rüşvet ve yolsuzlukların azalmasıyla devlet yönetiminin daha iyi işleyeceği kaydedilen raporda, bu gelişmelerin Türkiye'nin rekabet gücünü artıracağı, ekonomik açıdan dış yatırımcıları özendireceği ifade edildi. Raporda, tüm bu gelişmelerin Türkiye'nin ticaretinin bugüne göre yüzde 50 oranında artıracağı tahmini dile getirildi. 
     Hollanda Merkez Plan Bürosu'nun raporuna göre, Türkiye'nin ticaretindeki bu artış kişi başına geliri yüzde 9 oranında yükseltecek, yükselen refah düzeyi de Avrupa'dan Türkiye'ye ticaretin artmasını teşvik edecek. Bu gelişmeler çerçevesinde yalnızca Hollanda'nın Türkiye'ye ihracatının 1,8 milyar euro büyüyeceği raporda belirtildi. 
     
     GÖÇ 
     Raporda, Türkiye'de gelir düzeyinin düşüklüğü ve gelir dağılımında uçurumun Avrupa ülkelerine göç dalgası yaratacağı yolundaki kaygıların müzakere sürecinde giderilebileceği belirtildi. Raporda, mevcut araştırmaların, AB'ye katılacak Orta ve Doğu Avrupa ülkelerden 2,7 milyon kişinin göç edeceğini gösterdiği ve buna karşı önlemlerin tartışıldığı anımsatıldı. 
     Türkiye'den yapılan göçe bakıldığında, eğitim ve gelir düzeyi düşük kişilerin öne çıktığı belirtilen raporda, müzakere sürecinde bu kesime yönelik ekonomik ve sosyal yönden iyileştirmelerin, Türkiye'den göç dalgasının hızını kesebileceği vurgulandı. Raporda, Türkiye'de nüfus artış hızının da giderek yavaşlamaya başladığı belirtildi. 
     Hollanda Merkez Plan Bürosu tarafından hazırlanan ve Türkiye'nin üye olmasının Birliğe sağlayacağı yararları öne çıkaran bu raporun, hükümetin, yılın ikinci yarısında Türkiye ile üyelik görüşmelerine başlanması konusunda liderler zirvesine sunacağı karar önerisi üzerinde etkili olması bekleniyor. 
     
</TEXT>
</DOC>
