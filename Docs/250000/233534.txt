<DOC>
<DOCNO> 233534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy18.html </URL>
<DATE> 2004/04/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Sağlık Bakanı Yeşil kartlılar sevksiz sağlık kuruluşuna başvurabilecek 
</HEADLINE>
<TEXT>

     Sağlık Bakanı Recep Akdağ, yeşil kartlı hastaların sevk almadan sağlık kuruluşlarına başvurabileceklerini bildirdi. 
     CHP Manisa Milletvekili Ufuk Özkan, TBMM Genel Kurulu'nda yaptığı gündemdışı konuşmada, sağlık sorunlarına değindi. Özkan, vatandaşların sağlık konusunda büyük perişanlık yaşadığını, yeterli sağlık hizmeti alamadıklarını anlattı. 
     Sağlık Bakanı Akdağ, gündemdışı konuşmayı yanıtlarken, Özkan'ın muhalefet partisi milletvekili olmasının gereği olarak bardağın sadece boş tarafından söz ettiğini belirtti. 
     AK Parti İktidarı döneminde sağlık hizmetlerinde büyük aşamalar gerçekleştirildiğini bildiren Akdağ, buna sosyal güvenlik sistemi içindeki vatandaşların istedikleri sağlık kurumlarından yararlanabilmesini, çok sayıda yarım kalan hastane inşaatının tamamlanmasını, hastanelerde rehin kalma olaylarına son verilmesini, hekimlerin yüzde 90'ına oda tahsis edilmesi uygulamalarını örnek gösterdi. Geçen dönemlerde yeşil kartlı hastaların bağlı bulundukları alt kademe sağlık kuruluşlarından sevk alarak hastanelere başvurabildiklerini kaydeden Akdağ, bu uygulamanın da kaldırıldığını söyledi. 
     Bakan Akdağ, sağlık sorunlarının tümden çözülmesi için çalışmalarını büyük bir hızla sürdürdüklerini de sözlerine ekledi. 
     
</TEXT>
</DOC>
