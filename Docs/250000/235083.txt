<DOC>
<DOCNO> 235083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/guncel/gun02.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Harem-selamlık şölen 
</HEADLINE>
<TEXT>


Milli Görüşçüler, Berlin'deki 23 Nisan kutlamalarına katılmayarak 'gençlik şöleni' düzenledi. Erbakan, şölene telefonla mesaj gönderdi 

MÜNİR BAĞRIAÇIK Berlin 

Berlin Büyükelçiği'nin himayesinde düzenlenen 23 Nisan Ulusal Egemenlik ve Çocuk Bayramı kutlamalarına katılmayan Milli Görüşçüler, kutlamaların yapıldığı yere 500 metre ilerideki bir spor salonunda "gençlik şöleni" düzenledi. Harem - selamlık uygulamasının yapıldığı salonda görev yapan Milliyet muhabiri Çiğdem Bağrıaçık'tan, "erkekleri rahatsız ettiği" gerekçesiyle kadınlar bölümüne geçmesi istendi. 

Rahatsız oldular 
Türk Büyükelçiliği'nin himayesinde ve Türk sivil toplum örgütlerince önceki gün düzenlenen 23 Nisan etkinliklerine büyük katılım oldu. İslam Toplumu Milli Görüş Teşkilatı IGMG ise aynı gün Schönberg spor salonunda gençlik şöleni düzenledi. Şölene katılan kadın ve erkekler ayrı kapılardan içeriye alındı. Etkinliği selamlık bölümünden izleyen Bağrıaçık'tan, "erkekleri rahatsız ettiği" gerekçesiyle uzaklaşması istendi. Görevliler, Bağrıaçık'a "Ya buradan ayrılıp kadınlar kısmına geçin ya da salonu terk edin" dedi. 

Erbakan kutladı 
Kuran okunarak başlayan etkinlikte İstiklal Marşı'ndan sonra İslami İlimler Okulu'ndan öğrenciler şiir ve ilahiler okudu. Namaz molası da verilen etkinlikte adının açıklanmasını istemeyen bir yetkili, şölenin 23 Nisan'a alternatif olarak düzenlenmediğini, 5 ay önceden planlandığını savundu. Eski SP Genel Başkanı Necmettin Erbakan da şölene telefonla bağlandı. "54. hükümetin başbakanı" olarak tanıtılan Erbakan, teşkilatı kutlayarak Milli Görüş düşüncesinin Avrupa'da devam etmesinden duyduğu memnuniyeti dile getirdi. 



</TEXT>
</DOC>
