<DOC>
<DOCNO> 242153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonsiy09.html </URL>
<DATE> 2004/05/23/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
Ayhan "Türkiye IMF'nin deneme tahtası olmuştur" 
</HEADLINE>
<TEXT>

     Saadet Partisi SP Genel Başkan Yardımcısı Cevat Ayhan, ''Türkiye IMF'nin deneme tahtası olmuştur'' dedi. 
     Ayhan, partisinin Kocaeli İl Teşkilatı'nın Genişletilmiş İl Divan Toplantısı'nda hükümeti eleştirdi. AK Parti hükümetinin, 500 günlük icraatını değerlendiren Ayhan, bu dönemde iç borcun 144 katrilyon liradan 204 katrilyon liraya, dış borcun ise 131 milyar dolardan 147 milyar dolara çıktığını söyledi. 
     1999 yılı sonunda 145 milyar dolar olan toplam borcun, Nisan 2004 sonu itibariyle 310 milyar dolara çıktığını ifade eden Ayhan, şöyle konuştu 
     ''Türkiye, IMF'nin deneme tahtası olmuştur. Yatırım ve istihdamı dikkate almayan bu programla Türkiye'nin borçları artmakta, ülke fakirleşmekte ve işsizlik artmaktadır. 2000-2004 IMF programı döneminde ödenen faiz Mart 2004 itibariyle 158 milyar dolar olmuştur. Yatırım ve üretim bekleyen Türkiye'miz faizle soyulmaktadır. 50 yıldır yabancı sermaye bekleyen Türkiye, kendi öz kaynaklarını faiz olarak rantiyeye peşkeş çekmektedir.'' YÖK Yasası'na da değinen Ayhan, yasada yapılan değişikliklerin beklentilere cevap vermediğini savunarak, ''Ancak, bu noktadan sonra geri adım 28 Şubat taşeronlarına meydanı terk etmek olur'' diye konuştu. 
     
</TEXT>
</DOC>
