<DOC>
<DOCNO> 210378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko10.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar Ziraat büyüklüğünde bir banka hemen satılamaz 
</HEADLINE>
<TEXT>

     Ziraat Bankası Genel Müdürü Can Akın Çağlar, Ziraat büyüklüğünde bir bankanın hemen satılmasının mümkün görülmediğini belirtirken, ''Bir ara çözüm olarak BDDK örneğinde olduğu gibi Banka'nın özerkleştirilmesi gündeme getirilebilir'' dedi. 
     Genel Müdür Çağlar, IMF ile yapılan görüşmelerde Banka'nın karı, Pamukbank'ın bir kamu bankasına devri konusunda Ziraat Bankası'nın görüşü ile Ziraat'in nasıl özelleştirileceği konularının ele alındığını söyledi. 
     Ziraat Bankası'nın özelleştirilmesi için finansal yeniden yapılandırmanın tamamlandığını söyleyen Çağlar, operasyonel alanda ise hizmet kalitesinin yükseltilmesine odaklandıklarını söyledi. 
     
     IMF'NİN ÖZELLEŞTİRME KAYGISI 
     Ziraat Bankası'nın özelleştirilmesi konusunda IMF'nin kaygısının, kaydedilen olumlu havanın siyasete malzeme edilmesi olduğunu söyleyen Çağlar, kendilerinin hükümetin siyasetin elinin ekonomiden çekilmesi yönündeki kararlılığını hatırlattıklarını söyledi. 
     IMF'nin Ziraat'in özelleştirilmesi görüşünden vazgeçmediğini, ancak uygun zaman ve zemin için bu işin takipçisi olduğunu aktaran Çağlar, Vakıfbank ve Pamukbank örneği ortada iken, Ziraat ölçeğindeki bankanın satışının güçlüğüne dikkat çekti. 
     
     ÖZERKLEŞTİRME 
     Bunu IMF'nin de kabul ettiğini kaydeden Çağlar, bir ara çözüm olarak BDDK örneğinde olduğu gibi Banka'nın özerkleştirilmesinin gündeme getirilebileceğini söyledi. 
     Ziraat Bankası Genel Müdürü böyle bir uygulamanın, müşteri bulunup özelleştirilene kadar IMF'nin siyasi müdahale endişelerini gidereceğini kaydetti. 
     Çağlar, Banka'nın özelleştirilmesinin sürekli gündemde olmasının kurumsal müşteri tabanının genişletilmesinde de işlerini zorlaştırdığını söyledi. 
     
     PERSONEL VE ŞUBE SAYILARI 
     Can Akın Çağlar, Banka'nın operasyonel yeniden yapılandırılması kapsamında, 3 yıllık sürede, 46 bin kişi olan çalışan sayısının 21 bin 794 kişiye gerilediğini ve norm kadroya ulaşıldığını açıkladı. 
     Bu dönemde 1.674 olan şube sayısının da 1.131'e gerilediğini söyleyen Çağlar, bundan sonra yapılacak olanın hizmet kalitesini artırmak olduğunu vurguladı. 
     
</TEXT>
</DOC>
