<DOC>
<DOCNO> 245088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur06.html </URL>
<DATE> 2004/06/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yediği kraker boğazına kaçtı ve hayatı karardı 
</HEADLINE>
<TEXT>

     Çorum'da 8 ay önce yediği kraker boğazına kaçan 2 yaşındaki Efsane Börekçi, ''ensefalit'' olarak bilinen beyin iltihaplanması sonucu yemek yiyemiyor, yürüyemiyor, konuşamıyor ve göremiyor... 
     Börekçi ailesinin 3 çocuğundan biri olan 2 yaşındaki Efsane, 2003 yılının Ekim ayında, yediği krakerin boğazına kaçması sonucu fenalaştı. Şuurunu kaybeden küçük kızı, annesi, SSK Çorum Hastanesi'ne götürdü. Küçük Efsane, burada yapılan müdahalenin ardından SSK Ankara Dışkapı Hastanesi'ne sevk edildi. 
     Doktorlar, boğazına kraker kaçan Efsane'nin uzun süre nefes alamaması sonucu, beynine oksijen gitmediğini, bu nedenle beyin hücrelerinde ölüm meydana geldiğini tespit etti. Bu hastalığın tedavisinin mümkün olmadığını belirten doktorlar, hastanede yapılacak birşey kalmayınca küçük Efsane'yi ailesine teslim etti. 
     Anne Esma Börekçi, kızının yeme, yürüme, konuşma, görme gibi yaşamsal faaliyetlerini kaybettiğini, sadece işitebildiğini, vücudunda meydana gelen kasılmalar nedeniyle de uyuyamadığını söyledi. 
     ''Çocuğum acı çekiyor'' diyen anne Börekçi, vücudunda kasılma olmasın diye 24 saat boyunca Efsane'nin başında beklediğini belirterek, şöyle konuştu 
     ''Kasılma belirtisi gördüğümde vücuduna masaj yaparak yumuşatmaya çalışıyorum. Param olsa kimseye yalvarmadan, kendim tedavi ettireceğim kızımı. Ancak maddi imkanım yok. Doktorlar, çocuğumun sağlık durumundaki ilerleme ya da gerilemeyle ilgili bana hiçbir şey söylemiyorlar. Ancak yaşamaz diyorlar. Yaşıyor işte...'' Eşinin döküm fabrikasında işçi olarak çalıştığını belirten anne Börekçi, kızının tedavisi için yetkililerden ve hayırseverlerden yardım istedi. 
     
     ''TIBBEN TEDAVİSİ MÜMKÜN DEĞİL'' 

     AA muhabirinin görüştüğü Çorum SSK Hastanesi Çocuk Sağlığı ve Hastalıkları Uzmanı Dr. Metin Erol, Efsane Börekçi'nin rahatsızlığının, tıpta ensefalit olarak bilinen beyin iltihaplanması olduğunu ve tıbben tedavisinin mümkün olmadığını söyledi. Efsane Börekçi'nin 7 Ekim 2003'te ailesi tarafından ilk olarak Çorum Özel Hastanesi'ne getirildiğini anlatan Erol, ''Efsane Börekçi hastanemize geldiğinde beyin fonksiyonları durmuş haldeydi. Ankara'ya sevkettik. Orada Ensefalit Beyin iltihabı tanısı konulmuş. Bu hastalığın bugün için tıbben tedavisi mümkün değil. Sadece kasılmaları önlemek için fizik tedavi uygulanabilir'' dedi. 
     Bu hastaların yemek yiyemediği için hazır mama veya serumla beslendiğini vurgulayan Erol, ''Çocuğun boğazına kraker kaçmış. Bu sırada çocuk nefessiz kalmış. Böyle durumlarda eğer 3-4 dakika içinde çocuğa nefes aldıramazsanız beyine oksijen gitmez ve beyin hücreleri ölür. Küçük Efsane'nin başına gelen de bu'' diye konuştu. 
     
</TEXT>
</DOC>
