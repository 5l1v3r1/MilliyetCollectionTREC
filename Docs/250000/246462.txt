<DOC>
<DOCNO> 246462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun33.html </URL>
<DATE> 2004/06/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Irak'ta 6 askerin ölüm nedeni havan topu saldırısı 
</HEADLINE>
<TEXT>

     Irak'ta dün, koalisyonda görev yapan 2 Polonyalı, 1 Letonyalı ve 3 Slovak askerin ölümüne neden olan patlamanın daha önce açıklandığı gibi mayın temizleme çalışmaları sırasında meydana gelmediği, havan topu saldırısına bağlı olduğu açıklandı. 
     Polonyalı General Piotr Czerwinski, Irak'ta düzenlediği ve TV24'te canlı yayınlanan basın toplantısında, patlamaya havan topu saldırısının neden olduğunun kesinlik kazandığını söyledi. 
     Czerwinski, patlamaya tanık olan askerlerin, patlamadan önce havan topu mermilerine has bir ses duyduklarını söylediklerini ve mayın temizleme çalışmalarına katılanların yakınlarında en az 3 havan topu mermisinin patladığını belirtti. 
     Polonya liderliğindeki çokuluslu gücün komutanı Polonyalı General Mieczyslaw Bieniek de birçok saldırının meydana geldiği bölgede koalisyona düşman güçlerin bulunduğunu söyledi. 
     Polonya Genelkurmay Başkanlığı sözcüsü ise dün meydana gelen patlamanın, Bağdat'ın güneyindeki Süveyre'deki mayın temizleme çalışmaları sırasında meydana geldiğini, 2 Polonyalı, 2 Slovak ve bir Letonyalı askerin öldüğünü, birkaç askerin de yaralandığını söylemişti. 
     
</TEXT>
</DOC>
