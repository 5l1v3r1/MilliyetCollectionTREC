<DOC>
<DOCNO> 244446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko20.html </URL>
<DATE> 2004/06/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TİM Başkanı Satıcı İhracatçı elindeki barutun dibini kullanıyor 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Cumhurbaşkanı Ahmet Necdet Sezer'in vetosuyla sonuçlanan YÖK Yasa Tasarısı gerginliğinin barışa ve istikrara böylesine ihtiyaç duyulan bir ortamda gereksiz ve zararlı sonuçlar verebilecek nitelikte olduğunu bildirdi. 
     Satıcı, ''İçerisinden geçtiğimiz kritik süreçte siyasetin tüm aktörleri yarattıkları veya tarafı oldukları süreçlerin sorumluluğunu taşımalıdır, sonuçlarını düşünmelidir ve bu sürece katkıda bulunmalıdır'' dedi. 
     Oğuz Satıcı, Adana'da Hacı Sabancı Organize Sanayi Bölgesi konferans salonunda düzenlenen düzenlenen toplantıda, Mayıs ayı ihracat verilerini açıkladı. 
     Ülkenin tüm sorunlarına duyarlı olmak sorumluluğu bilinci, coşkusu ve ciddiyetiyle yılmadan çalışmaya devam ettiklerini belirten Satıcı, ihracatın en zor şartlarda rekor üzerine rekor kırarak büyümesinin ardında yatanın da, çalışan, üreten, risk almaktan kaçınmayan ihracat ailesinin bu tavrı olduğunu söyledi. 
     Tarımdan sanayiye geçmek demenin tarımı unutarak sanayiye geçmek olmadığını ifade eden Oğuz Satıcı, şöyle devam etti 
     ''Tarım dünyanın teknolojisi en gelişmiş ülkeleri için bile en kadim değerdir. Bu değeri unutan doyamaz. Bu değeri unutan çevresini koruyamaz. Bu değeri unutan ulusal bütünlüğünü ve birliğini zor koşullarda sağlayamaz. Çukurova, Türkiye'nin anası olmaya, Türkiye'yi beslemeye, beslerken Türk ihracatçısını geliştirmeye devam edecektir.'' İhracatın payı içerisinde sanayi ürünlerinin yoğun olduğunu söyleyerek övünürken, tarımsal ihracatın, sektörün potansiyelini yansıtmayacak şekilde düşük seviyelerde kalmasının oldukça düşündürücü olduğuna değinen Satıcı, tarıma yönelik uygulanabilir dönüşüm stratejisinin mantığının küresel ile yereli barıştıracak akılcı ve dengeli bir yaklaşımdan geçtiğine inandıklarını belirtti. 
     
     ZORLAMA GÜNDEMLERDEN KURTULUNMALI 
     ''Artık, AB üyeliğimize ilişkin son düzlükteyiz'' diyen Satıcı, tarih almanın Türkiye'nin hakkı, Avrupa Birliği'nin de çıkarı olduğunu belirterek, şunları söyledi 
     ''İnancımızı odur ki, Türk insanı da Avrupa içinde Avrupa Birliği müzakere tarihi verse de, vermese de hak ettiği yeri bulacaktır. Elbette bu sadece söylemekle değil, üzerimize düşen vazifeleri harfiyen yerine getirmekle gerçekleşecek bir dilektir. 
     Üzerimize düşen nedir İçerisinde bulunduğumuz dönemde bu soruyu kendimize sıklıkla sormalıyız. Bir yandan eleştirel aklımızı bu biçimde kullanırken diğer yandan, demokratik siyaseti içselleştirmek yönündeki kararlı yürüyüşümüzü sürdürmeliyiz. 
     Bu yürüyüşün önemli bir belirleyicisi, ekonomi dışı, zorlama gündemlerden kurtulmaktır. Bizim gerçek sorunlara, uygulanabilir çözümler üretmeye ihtiyacımız var. Orta vadede belki de en önemli hedeflerimizden bir tanesi bu olmalıdır. Zira, ekonomisi, ekonomi dışı gelişmelerin etkisi nedeniyle sarsılan bir ülkede normalleşmeden, istikrardan ve kalıcı büyümeden söz edilemez.'' 
     
     VETO GEREKÇESİNİ SAĞLIKLI BULMUYORUZ 
     Bugün istikrar konusunda önemli adımlar atıldığına işaret eden Satıcı, şöyle devam etti 
     ''Ancak, bizim artık istikrardan öte köklü bir atağa ihtiyacımız var. Bu noktada tek parti iktidarının, özlenen bir şans olduğu ne kadar gerçekse, tek parti iktidarının kendi içerisinde siyasal istikrar için tek başına yeterli olmadığı da o kadar açıktır. Son günlerde gelişen ve sayın Cumhurbaşkanımızın vetosuyla sonuçlanan YÖK Yasa Tasarısı gerginliği, iç barışa ve istikrara böylesine ihtiyaç duyduğumuz böyle bir ortamda gereksiz ve zararlı sonuçlar verebilecek niteliktedir. Biz, sayın Cumhurbaşkanımızın bu yasayı laikliğe gölge düşüreceği gerekçesiyle ret etmesini sağlıklı bulmuyoruz. Sağlıklı bulmuyoruz çünkü, seçimlerle iktidara gelmiş Adalet ve Kalkınma Partisi'nin, Türkiye'nin Avrupa Birliğine yürüyüşüne çok önemli katkılarda bulunmaktayken hala, laiklik aleyhine iş çeviren bir parti yerine konulması doğru değildir. Kimden ve nasıl gelirse gelsin bunu doğru bulmuyoruz. '' Satıcı, başta Başbakan, 59. hükümet, AK Parti'nin, aklı başında tüm Türkiye Cumhuriyeti vatandaşları gibi laiklikten ve demokrasiden yana olduklarından kuşku duymadıklarını ifade etti. 
     
     İMAM HATİP PROMOSYONUNA DÖNÜŞME RİSKİ 
     ''Türkiye'nin laiklik meselesini iktidardaki meşru siyasi partinin üzerinden tartışma lüksü artık yoktur. Türkiye laiklik meselesini başka bir süreçte, laik devlet din ilişkilerinin yeniden gözden geçirilmesi sürecinde ve demokratik bir çerçevede tartışmalıdır'' diyen Oğuz Satıcı, şöyle devam etti 
     ''Bizim fikrimiz, meslek okullarının öğrencilerine öncelikle meslek vaat eden okullar olduğu ve bu nedenle tercih edildikleri yönündedir. Meslek okullarıyla, olağan liseler arasında eşitsizlik yaratacak bir çerçeve imam-hatip promosyonuna dönüşmek riski taşımaktadır. Buna dikkat edilmelidir. Öte yandan meşru hükümetin ortaya koyduğu her yasanın 'Ne oluyor laiklik elden gidiyor mu ' velvelesiyle tartışılmasını kesinlikle yanlış, daraltıcı ve sığ buluyoruz. Bu sığlıktır ki, gerçek ve zengin tartışmaların önüne geçmekte ve sağlıklı bir muhalefetin gelişimini tıkamaktadır. 
     İhtiyacımız olan şey, doğruyu bulmak için 'Ben yaparım olur' veya 'Ben karşı çıkarım ret olur' tavırları değil, sağlıklı, derin ve zengin bir tartışma ortamının kurulmasıdır. İçerisinden geçtiğimiz kritik süreçte siyasetin tüm aktörleri yarattıkları veya tarafı oldukları süreçlerin sorumluluğunu taşımalıdır, sonuçlarını düşünmelidir ve bu sürece katkıda bulunmalıdır.'' 
     
     İHRACATÇI ELİNDEKİ BARUTUN DİBİNİ KULLANIYOR 
     Bu tür gerginliklerle oyalanamayacak kadar önemli sorunları bulunduğunu, Türkiye ekonomisinin kırılganlığının devam ettiğini belirten Satıcı, şunları kaydetti 
     ''Türkiye ekonomisi henüz normale dönmüş değil. Borcu 200 milyar doları aşmış bir ülkenin, 24 milyar dolarlara varan bir dış açık tehdidiyle normale dönmesi mümkün değildir. 
     Türkiye, rekabet gücünü kaybediyor. Türkiye ihracatçısı, elindeki barutun dibini kullanıyor. İhracatımızın astronomik artışlara sahne olması bu gerçeği değiştirmiyor. Döviz kurundaki yüzde 18'lik devalüasyon yapısal sorunlarımızı ortadan kaldırmıyor. Hatta bir başka açıdan bakıldığında erteleyerek derinleştiriyor. Türkiye şapkasını önüne koymak ve düşünmek zorundadır. Aksi takdirde şapka düşer ve 2001 krizinde olduğu gibi kel gözükür. '' Ülkenin 10 yıl sonrasını planlamaya ve bunun için seferber olmaya ihtiyaç bulunduğunu vurgulayan TİM Başkanı Satıcı, ''Şimdi Türkiye'nin eski hamama konulan yeni taslarla idare edecek hali yoktur. Şimdi Türkiye büyümesini ihracat yoluyla sağladığı bir stratejiyi derhal siyasetin merkezine koymak ve bunu hep beraber tartışarak hayata geçirmek zorundadır'' dedi. 
     
</TEXT>
</DOC>
