<DOC>
<DOCNO> 214628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/guncel/gun04.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kolonları kestiler' iddiası güçleniyor 
</HEADLINE>
<TEXT>

   Zümrüt Apartmanı'nın bodrum katına inerek inceleme yapan bilirkişi heyeti "Statik projenin mimari projeyle uyumu minimum düzeyde" 
      Aydın Hasan 
   
   Zümrüt Apartmanı'nın çökmesinin ardından ortaya atılan "Zemin ve bodrum katlarda yer açmak için kolon kestiler" iddiası ağırlık kazanıyor. Savcılığın belirlediği bilirkişi heyetinin başkanı Prof. Dr. Yaşar Kaltakçı, pazar sabahı Muhammet Kalem enkaz altından çıkarıldıktan sonra ekiplerle birlikte bodrum kata inerek kolonların durumunu inceledi. Proje üzerinde yapılan çalışmada statik projenin mimari projeye uygunluğunun minimum düzeyde olduğu saptandı. Heyet üyeleri, "Uygunluk düzeyi o kadar düşük ki, her dairenin çelik kapı yapması bile binanın dengesini bozabilirmiş" dedi. 
   
   'Kolon hatırlamıyorum' 
   Bilirkişilerden biri de, "Kolon kesilmesi iddialarını araştırıyoruz. Projeye göre, binanın altındaki mağazada, kasanın olduğu yerin iki kolonun arasında olması gerekiyor. Ama, ben yaptığım alışverişlerden orayı bilirim, o noktada kolon olduğunu hatırlamıyorum" iddiasında bulundu. Apartman yöneticisi İbrahim Poçanoğlu'nun oğlu ise "Babam savcılığa verdiği ifadede kolon kesilmediğini söyledi" diye konuştu. Bu arada, 6 Şubat'ta bina enkazından alınan 6 beton örneğinde Ankara'daki Türkkonut laboratuvarlarında yapılan testlerde de, beton kalitesinin standartların yarı değerinden bile az olduğu ortaya çıktı. 
   Bir Türkkonut yetkilisi, "G-16 beton sınıfı kullanılmış. O sınıfın minimum basınç değeri 17 newton m2 olmalı. Testte bu değer 6.86 newton m2 çıktı. Yani olması gerekenin yarısı bile değil. Buna beton demek çok zor" şeklinde konuştu. 
   
   Beton sulanmadı iddiası 
   İfade veren görgü tanıkları, binanın 5. kattaki patlamının ardından çöktüğünü söyledi. Binanın 5. katın çökmesiyle bir anda çöktüğü sonucuna varan uzmanlar da, "İnşaat sırasında bu katın betonu iyi sulanmadığı için yanmış olabilir. Yanan betonun bu kadar dayanması bile mucize. Bir anda patlamış olabilir" dedi. 
   
   Ölü sayısı 92'ye çıktı 
   Son olarak dün sabaha kadar çalışan Konya, Ankara ve Afyon sivil savunma ekiplerinin bölgeden ayrıldığını ifade eden Konya Valisi Ahmet Kayhan, 29 kişinin yaralandığı olayda 92 kişinin öldüğünü açıkladı. 
   
   'Önce sola doğru burkulmuş' 
   Ortadoğu Teknik Üniversitesi İnşaat Mühendisliği Bölümü'nden Doç. Dr. Can Balkaya da Zümrüt Apartmanı ile ilgili olarak yaptıkları araştırmanın sonuçlarını şöyle sıraladı 
   Taşıyıcı kolonlar aynı hizada yapılmamış. 
   Kum kalitesi standartların altında. 
   Demir mesafeleri 35 cm.'yi buluyor. 
   Zemin kat ve en üst katın tavanında ısı ve ses yalıtımı için tuğla benzeri malzemelerle yapılan asmalar, aşırı yüke neden olmuştur. 
   Kendini taşımakta zorlanan bina yapılan bazı tadilatlar nedeniyle çökmüştür. 
   Tetikleyici tadilat binanın kuzeybatı bölümünde yapılmıştır. 
   Bina sola doğru hafif bir burkulmayla çökmüş. Çökmeye neden olan hareket kuzeybatı bölümünde başlamış. n KONYA AA 
   
      Bina çürük ama savunma sağlam    GÖKÇER TAHİNCİOĞLU Ankara 
   SAVUNMALARINI zeminin kötü olmasına dayandıran müteahhit Ali Vedat Kaya ve taşeron ortağı İsmail Canlıler'in, bu savunmayı "zemin kontrollerinden müteahhitlerin sorumlu olmaması" nedeniyle yaptığı ortaya çıktı. İkili, binayı sağlam yaptıklarını, ancak arazinin dere yatağında olduğunu belirtmişti. 
   ANCAK Kaya ve Canlıer'in, bu savunmayla umduklarını bulamayacaklarını söyleyen yetkililer, "Söz konusu düzenleme 1999'da çıktı. Zümrüt Apartmanı'nın yapımına ise 1992'de başlanmış. O zaman bu yönde bir düzenleme yoktu. Ayrıca binayı bile bile kötü zemine yapmak da suç" dedi. 
   
   Yaprakçı'nın bacağı kesildi    Konya'dakİ Zümrüt Apartmanı enkazından sağ olarak kurtarılan Yasemin Yaprakçı'nın ezilmeyle kan damarlarının beslenememesi sonucu kangren olan sağ bacağı dün GATA'da gerçekleştirilen cerrahi operasyonla diz üstünden kesildi. Genel sağlık durumunda iyileşme gözlemlenen Yaprakçı'nın, sıvı yetmezliği nedeniyle bozulan böbrek fonksiyonlarında da kısmi iyileşme sağlandı. Yaprakçı'nın hiperbarik oksijen tedavisine ise devam ediliyor. 
   
   
   
</TEXT>
</DOC>
