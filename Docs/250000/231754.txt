<DOC>
<DOCNO> 231754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo35.html </URL>
<DATE> 2004/04/15/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Malatyaspor Gaziantepspor maçından galibiyetle ayrılmak istiyoruz 
</HEADLINE>
<TEXT>

     Malatyaspor Teknik Direktörü Mehmet Özdilek, deplasmanda Gaziantepspor ile oynayacakları karşılaşmadan galibiyetle ayrılmak istediklerini söyledi. 
     Malatya Gazeteciler Cemiyeti Basın Merkezi'nde basın toplantısı düzenleyen Özdilek, Diyarbakırspor karşısında aldıkları galibiyetle bu haftayı keyifli geçirdiklerini belirterek, ''Biz uzun süredir iyi futbol oynadığımız, ancak bunu skora ve puana yansıtamadığımızdan yakınıyorduk. Diyarbakırspor maçında güzel oyunumuzu gollerle süsleyerek, galibiyeti elde ettik. Gaziantepspor maçından galibiyetle ayrılmak istiyoruz'' dedi. 
     Özdilek, Gaziantepspor'un güçlü bir takım olduğunu ve maçın iki takım için de zorlu olacağını belirterek, kendilerinin haftalar sonra 3 puanla tanışmanın verdiği moral ile oynayacaklarını kaydetti. 
     
     TRANSFER ARAYIŞI 
     Tek düşüncelerinin Gaziantepspor maçından galibiyetle ayrılmak olduğunu ve bunu başaracaklarına inandığını ifade eden Özdilek, gelecek sezon için şu değerlendirmelerde bulundu 
     ''UEFA Kupası'na katılmış bir takım olan Malatyaspor'un önümüzdeki yıl hedefi üst sıralar olacaktır. Bunun için çalışmalarımız sürüyor. Bizler 4 haftadan beri önümüzdeki sezon için futbolcu arayışı ve kamp yapılacak yerlerle ilgili çalışmalarda bulunuyoruz. Gelecek sezon kaliteli bir kadro kurmak istiyoruz. Almak istediğimiz futbolcuların direk oynayabilecek yapıya sahip olmalarına dikkat ediyoruz. PAF takımından 4 futbolcumuz bizimle çalışıyor. Tabii birden bire takımı gençleştirmek olmuyor. Zaman içerisinde kendisini gösteren futbolcuları kadromuza dahil edeceğiz. Gelecek sezon renkli bir takım olacağımız inancındayım.'' 
     
</TEXT>
</DOC>
