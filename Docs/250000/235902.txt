<DOC>
<DOCNO> 235902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy17.html </URL>
<DATE> 2004/04/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TBMM tarihinde bir ilk... 
</HEADLINE>
<TEXT>

     TBMM Dilekçe Komisyonu, tarihinde ilk kez tarafları milletvekillerinin de katılımı ile biraraya getirerek başvurulara konu olan sorunları tartışmaya açtı. 
     Vatandaş Mehmet Kaşıkçı ve Uğur Gökçe'nin konut edindirme yardımının KEY akıbetinin ne olduğu konusundaki başvurularını, Toplu Konut İdaresi TOKİ uzmanı Hasan Özlokmacı yanıtladı. 
     Özlokmacı, KEY hesaplarının tasfiye halindeki Emlakbank'ta toplanmaya çalışıldığını, ancak listelerin kısa sürede bitirilmesinin mümkün görünmediğini söyledi. 
     Hak sahiplerine hisse senedi değil, nakit ödeme yapılması için bir yasa taslağı hazırlandığını açıklayan Özlokmacı, kamu kesiminde çalışan 1.5 milyon, diğer sektörlerde çalışan SSK'lı 3.5 milyon olmak üzere yaklaşık 5 milyon kişinin hak sahibi olduğunu bildirdi. 
     SSK'nın KEY'i için 3.5 milyon kişilik listeyi henüz Emlakbank'a vermediğine dikkati çeken Özlokmacı, bu fonun tasfiye edildiği 1999 tarihine kadar olan hesaplarla ilgili de bilgi verdi. Özlokmacı, fonda neması ile birlikte 1999 itibarıyla 395 trilyon lira toplandığını belirterek, yine aynı dönemde ortalama bir kişinin KEY için maaşından kesilen paranın 6 milyon lira olduğunu, bu paranın 114 milyon lira faiz getirdiğini ve bir kişinin 120 milyon lira parası biriktiğini söyledi. 
     Hazırlanan taslakta, gayri menkullerin 2003 yılı fiyatlarıyla değerlendirilmesi ve Ziraat Bankası'nın 6 aylık faiz oranlarının uygulanmasının öngörüldüğünü anlatan Özlokmacı, taslağın yasalaşması durumunda belirlenen listelere ödemenin hemen yapılacağını kaydetti. 
     
     DMS 
     Sami Yakar ve Ülkühan Aktaş adlı vatandaşların Devlet Memurları Sınavı'nın DMS geçerlilik süresi ile ilgili başvuruları da Devlet Personel Başkanlığı uzmanlarından Bekir Korkmaz yanıtladı. 
     Korkmaz, Sağlık Bakanlığı ve Milli Eğitim Bakanlığı'nın yaptığı sınavlar dışında bütün sınavların geçerlilik süresinin Mayıs ayında sona ereceğini açıkladı. 
     Sınavların geçirlilik süresinin uzatılmayacağını kaydeden Korkmaz, daha önceki sınavlarda başarılı olan 365 bin kişiden 90 bininin yerleştirildiğini bildirdi. Korkmaz, havuzda yaklaşık 300 bin kişi bulunduğunu söyledi. 
     Korkmaz, daha önce sınav kazanan ve havuzda bekletilen 300 bin kişinin sınav kazanma geçerlilik sürelerinin Mayıs ayında yeni sınavın yapılmasıyla son bulacağını vurguladı. 
     Bu arada CHP Şanlıurfa Milletvekili Turan Tüysüz, ilkokul mezunlarının memur olup olmadığı yolundaki soruya ''hayır'' karşılığını veren Korkmaz'a, ''ilkokul mezunları insan değil mi '' diye sordu. 
     Komisyonun toplantısında, Hikmet Tekeli ve Hüsamettin Sekizkardeş'in deprem riski olan bölgelerdeki kat mülkiyeti ile ilgili soruları ile İbrahim Yıldız'ın telefonlardan alınan sabit ücret konusundaki başvurusunu da uzmanlar yanıtladı. 
     
</TEXT>
</DOC>
