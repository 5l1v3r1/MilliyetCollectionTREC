<DOC>
<DOCNO> 214464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun23.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
18 ay önce ölen erkek arkadaşı ile evlendi 
</HEADLINE>
<TEXT>

     Fransa'nın Nice kentinde 35 yaşındaki bir kadın, 18 ay önce trafik kazasında ölen erkek arkadaşıyla evlendi. 
     Nice Belediyesi'nde yapılan resmi nikaha siyah elbiseyle gelen Christel Demichel, yakın arkadaşlarının ve akrabalarının da katıldığı törenle şu anda hayatta olmayan Eric Demichel ile evlendi. 
     Demichel, törenden sonra basına yaptığı açıklamada, ''Eric ile ben birbirimize evlenme sözü vermiştik, o şimdi hayatta olmasa bile, onunla paylaştığımız değerlere büyük saygı duyuyorum. Büyük bir aşk hikayesi yaşadık. Bu düğün bunun kanıtı olacak'' dedi. 
     Polis olan Eric Demichel, Eylül 2002'de geçirdiği trafik kazasında hayatını kaybetmişti. Aynı otomobilde bulunan ve hamile olan Christel ise bebeğini kaybetmişti. 
     Fransa'nın eski cumhurbaşkanı Charles de Gaulle zamanında kabul edilen yasa, ölümden sonra evliliğe de imkan tanıyor. 
     
</TEXT>
</DOC>
