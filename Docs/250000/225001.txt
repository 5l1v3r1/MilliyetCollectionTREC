<DOC>
<DOCNO> 225001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/siyaset/siy01.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
4'lü görüşmelerde 4 talebimiz olacak 
</HEADLINE>
<TEXT>

   Türkiye, bugün başlayan 4'lü zirvede anlaşmanın delinmemesi, iki kesimlilik ile Ada'daki asker ve vatandaşları için mücadele edecek 
   Utku Çakırözer 

   
   Kıbrıs sorununun çözümü için BM gözetiminde Türkiye ve Yunanistan ile Türk ve Rum taraflarının katılımıyla gerçekleşecek 4'lü zirve İsviçre'nin Bürgenstock'ta bugün başlıyor. Bir hafta sürmesi planlanan toplantılara katılacak Ankara, zirve sırasında Brüksel'de yapılacak AB Zirvesi'nde "ortaya çıkacak anlaşmanın Avrupa mahkemeleri tarafından delinmeyeceği" yönünde de bir garanti bekleyecek. 
   Dışişleri Bakanı Abdullah Gül ve Yunanistan Dışişleri Bakanı Petros Molivyatis'in katılımıyla başlayacak toplantılar 29 - 31 Mart'ta başbakanlar seviyesinde devam edecek. İsviçre'de uzlaşma sağlanamazsa Annan tarafların da görüşlerini dikkate alarak hazırlayacağı yeni planı halkoylamasına götürecek. 
   
   Ankara iki adım geride 
   Başbakan Erdoğan'ın, "hep bir adım önde olacağız" dediği Kıbrıs görüşmelerinin üçüncü turunu oluşturan Bürgenstock'ta Türkiye, Rauf Denktaş'ın iki önemli kararı nedeniyle geride kalacak. 
   Denktaş'ın İsviçre'ye gitmeme kararına rağmen önce Yunanistan Başbakanı Karamanlis sonra da Papadopulos Bürgenstock'a gitme kararı aldı. Ayrıca Denktaş, BM'ye teslim etmesi gereken Türk kurucu devletinin anayasasını hazır olmasına rağmen BM'ye sunmadı. 
   Ankara müzakerelerde şu 4 talebinin kabul edilmesi için mücadele edecek 
   Anlaşmanın delinmemesi Ortaya çıkacak planda Rumlar'ın Türk bölgesine geri dönüşleri, siyasi hakları ve mal - mülk değişimi konularında getirilecek kısıtlamaların Avrupa yargı organlarınca değiştirilmesinin engellenmesi. İki kesimlilik Türkiye, Türk kurucu devletine dönmelerine izin verilecek Rumlar'ın oranının azaltılmasını ve ortak devletin senatosunda Türk devletine ayrılacak 24 sandalyenin tamamının Türkler arasından seçilmesini istiyor.Türk askeri varlığı Türkiye askeri varlığının sınırlı olsa bile AB üyeliğinden sonra da devam etmesini istiyor.Türkiye Türkleri Türkiye, İsviçre müzakerelerinde yerinden edileceklerin huzurunun bozulmaması için BM tarafından sağlam garantiler isteyecek. 
   
   
</TEXT>
</DOC>
