<DOC>
<DOCNO> 209768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/ekonomi/eko12.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Star çalışanları maaş gösterisi yaptı 
</HEADLINE>
<TEXT>

   
   Star Medya Grup Başkanı Can Ataklı'nın sunduğu Ana Haber Bülteni'nde dün çalışanlar canlı yayına çıkartıldı. Star personeli, 19.30'daki bültene katılarak, Star stüdyolarında 'maaş alamadıkları' gerekçesiyle gösteri yaptı. 
   Çalışanlar 'çocuklarımıza süt alacak paramız yok, Türklüğe, Müslümanlığa bunu yakıştıramıyoruz' şeklinde konuştu. Star'ın personel müdürü Mesut Bilaloğlu ve 15 çalışan da açlık grevine başladıklarını belirttiler. 
   Bilaloğlu yaptığı açıklamada, "bana hergün maaşlarımı ne zaman alacağım diye soruyorsunuz. Ben de size bilmiyorum cevabı vermekten çok yoruldum ve bunaldım. Bizi bu duruma düşürenleri protesto için açlık grevine başlıyorum" dedi. Bilindiği gibi Uzan Grubu İmar Bankası'nda 8.5 katrilyon liralık yükü devletin sırtına bırakmıştı. Hükümet geçtiğimiz cumartesi gününden itibaren İmarbankzedelere yaklaşık 2.6 katrilyon liralık para ödedi. Şimdi Uzan çalışanları hükümetin parayı tahsil etmek için koyduğu ihtiyati tedbir kararını protesto ediyor. Maaş alamamalarının hesabını grubun patronlarından değil hükümetten soruyor. Bu arada Star gazetesi bugünden itibaren sayfa sayısını dörde indirdi. 
   
   
</TEXT>
</DOC>
