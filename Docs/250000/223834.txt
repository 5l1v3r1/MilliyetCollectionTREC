<DOC>
<DOCNO> 223834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo34.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor 3 - Beşiktaş 1 
</HEADLINE>
<TEXT>

     Birinci Süper Futbol Ligi'nde Diyarbakırspor-Beşiktaş maçı, Diyarbakırspor'un 3-1'lik üstünlüğü ile sona erdi. 
     
     İlk yarı 

     6. dakikada Sinan'ın soldan ortasında, ceza alanının sağ çaprazında göğüsüyle topu kontrol eden Murat Hacıoğlu, savunma ile girdiği ikili mücadelede kendini yerde buldu. Diyarbakırsporlu futbolcuların penaltı itirazı yaptığı pozisyona hakem Kuddusi Müftüoğlu, ''devam'' kararı verdi. 
     9. dakikada savunmada Burhan'ın hatasında, ceza alanının sağ çaprazında kaleci Şenol ile karşı karşıya kalan Ilie'den önce Şenol, yatarak ayakları ile topu kornere gönderdi. 
     18. dakikada Pancu'nun soldan kullandığı korner atışında, ceza alanının içerisinde Sergen'in kafasından seken topta, arka direkte boş pozisyonda bulunan Zago'nun kafa vuruşunda meşin yuvarlak üstten auta gitti. 
     21. dakikada Kais'in sağdan ortasında ceza alanı içerisinde Murat Hacıoğlu'nun kafa vuruşunda top, sol çaprazdaki Sinan'ın önünde kaldı. Sinan'ın müsait durumdaki vuruşunda meşin yuvarlak, yandan auta gitti. 
     32. dakikada Kais'in sağdan kullandığı korner atışında ceza alanı içerisindeki Cumhur'un kafa vuruşunda Cordoba, son anda uzanarak topu kornere çeldi. 
     37. dakikada Diyarbakırspor öne geçti. Sinan'ın ortasında Zago'nun kafayla uzaklaştırdığı topla ceza yayı içinde buluşan Murat Salar'ın topu bekletmeden gelişine vuruşunda meşin yuvarlak, kaleci Cordoba'nın solundan filelerle buluştu 1-0 
     38. dakikada Pancu'nun ara pasında ceza alanının sol çaprazında kaleci ile karşı karşıya kalan Sergen, meşin yuvarlağı filelere gönderdi. Ancak Hakem Müftüoğlu, yardımcısının uyarısıyla ofsayt kararı verdi. Pozisyon sonrası Beşiktaşlı futbolcular, yardımcı hakeme uzun süre itirazda bulundu. 
     45. dakikada Ümit'in soldan ortasında savunmadan seken topla ceza alanı içerisinde buluşan Pancu'nun yerden attığı şutunda kaleci Şenol, uzanarak meşin yuvarlağı uzaklaştırdı. 
     
     İkinci Yarı 

     48. dakikada Ilie'nin pasında soldan ceza alanına giren Pancu'nun şutunda top, yandan auta gitti. 
     57. dakikada ani gelişen Diyarbakırspor atağında, Murat Hacıoğlu'nun pasıyla ceza alanına giden Kais'in vuruşunda, meşin yuvarlak kaleci Cordoba'dan döndü. 
     69. dakikada Pancu'nun yaklaşık 25 metreden attığı sert şutta top, kaleci Şenol'da kaldı. 
     70. dakikada şık çalımlarla soldan ceza alanına giren Tümer'in vuruşunda top, kaleci Şenol'dan döndü. Dönen topu iyi takip eden Sergen, topu müsait durumdaki Ümit'in önüne bıraktı. Ümit'in vuruşunda top, bu kez de savunmadan döndü. 
     71. dakikada Diyarbakırspor, farkı ikiye çıkardı. Bakadal ile ver- kaç yapan Murat Hacıoğlu, ceza alanında kaleci Cordoba ile karşı karşıya kaldığı pozisyonda, topu filelere göndererek takımını 2-0 öne geçirdi 2-0 
     77. dakikada Murat Hacıoğlu'nun ceza alanı dışında attığı sert şutta kaleci Cordoba topu, 2 hamlede yakaladı. 
     78. dakikada Tümer'in pasıyla sağdan ceza alanına giren Pancu, kaleci Şenol'u geçtikten sonra topu filelere göndererek farkı 1'e indirdi 2-1 
     80. dakikada Sergen'in sol kanattan kullandığı serbest atışta, Tayfur'un arka direkte boş pozisyonunda vuruşunda meşin yuvarlak az farkla yandan auta çıktı. 
     85. dakikada Diyarbakırspor 3. golüne kavuştu. Çetin, savunmadan kaptığı topu ceza alanı içerisindeki Murat Hacıoğlu'na gönderdi. Murat Hacıoğlu, aşırtma vuruşla meşin yuvarlağı kaleci Cordoba'nın üstünden filelere gönderdi 3-1 
     Kalan dakikalarda başka gol olmayınca maç, Diyarbakırspor'un 3-1 üstünlüğü ile sona erdi. 
     
</TEXT>
</DOC>
