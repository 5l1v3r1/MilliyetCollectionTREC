<DOC>
<DOCNO> 230706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur06.html </URL>
<DATE> 2004/04/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İzmir - İstanbul arası trenle 6 saate inecek... 
</HEADLINE>
<TEXT>

     TCDD 3. Bölge Müdürü Sabahattin Eriş, Bandırma-Balıkesir arasındaki 101 kilometrelik demiryolu hattını yenileyerek, İzmir-İstanbul arasını 9 saatten 6 saate indireceklerini bildirdi. 
     Eriş, AA muhabirine yaptığı açıklamada, TCDD'nin çağdaş ve dünya standartlarına uygun hizmet verebilme çalışmalarını sürdürdüğünü, bu kapsamda Bandırma-Balıkesir hattını yenileme çalışmalarına bu hafta başlayacaklarını söyledi. 
     İzmir'den İstanbul'a her gün bir trenin kalktığını ve 9 saatte ulaştığını ifade eden Eriş, 101 kilometrelik hattı rehabilite ederek, süreyi 6 saate indireceklerini kaydetti. 
     İzmir-Balıkesir arasındaki hattı yenilediklerini kaydeden Eriş, Balıkesir-Bandırma hattının yenilenecek olması nedeniyle bu hattaki tren seferlerinin 7 Mayıs 2004 tarihine kadar iptal edildiğini belirtti. 
     Hatların yenilenme çalışmalarının yaklaşık 35 trilyon liraya mal olacağını anlatan Eriş, ''Mevcut hatla İzmir'den Bandırma'ya 6 saatte gidiliyor. Hatları yeniledikten sonra bu süre 3.5 saate inecek. Bandırma'dan İstanbul'a kadar da vapurla yaklaşık 2.5 saatte gidiliyor. Toplam süre 9 saatten 6 saate inecek. Şu anda her gün bir tren sefer yapıyor ve ayda 16 bin kişi taşıyor. Hatlar yenilendikten sonra yolcu sayısında büyük artış bekliyoruz'' dedi. 
     Hükümetin yaptığı değişikliklerle TCDD'nin demiryolu ulaşımında ''tekel'' olmaktan çıktığına işaret eden Eriş, özel taşımacılığa ilginin arttığını, İzmir-İstanbul hattındaki çalışmalar tamamlandıktan sonra bu hattın işletmeciliğini özel bir kuruluşun üstlenebileceğini de söyledi. 
     Eriş, bilet satışların internet yoluyla yapılabildiğini de belirterek, trenle seyahat etmek isteyen vatandaşların, rezervasyonlarını, biletlerini 5 gün içinde almak şartıyla ''www.tcdd.gov.tr'' adresinden yapabileceklerini bildirdi. 

     
</TEXT>
</DOC>
