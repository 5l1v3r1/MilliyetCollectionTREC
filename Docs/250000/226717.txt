<DOC>
<DOCNO> 226717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/siyaset/asiy.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal 'devam' dedi 
</HEADLINE>
<TEXT>

   CHP'nin oy oranını artırdığını savunan Baykal, "Partimizin oy tabanında daralma yoktur, bu sonuç etkileyicidir" dedi. CHP lideri partide revizyon düşünmüyor 
      ANKARA Milliyet 

   
   Yerel seçimlerde CHP'nin kalelerinden memleketi Antalya ile Gaziantep'i AKP'ye kaptıran CHP lideri Deniz Baykal, CHP'nin oy oranını artırdığını savunarak, "CHP'nin oy tabanında daralma yoktur, bu sonuç etkileyicidir. CHP'nin dinamiğinin, gücünün yansımasıdır, CHP yine almıştır" dedi. AKP'nin oyunu yüzde 7.59 artırmasının etkileyici olmadığını söyleyen Baykal, parti yönetiminde revizyon düşünmediğini bildirdi. Baykal, dün genel merkezde yaptığı değerlendirmede seçimleri ilk verilerle değerlendirmenin hatalı sonuçlar getirdiğini ifade ederken, "Her seçimin kendine özgü koşulları vardır. Yerel seçim başka seçimle karşılaştırılmamalıdır" dedi. Baykal'ın değerlendirmeleri şöyle 
   ANTALYA ÜZÜCÜ Antalya ve Gaziantep'i kaybetmek üzüntü verici tablo. Antalya'yı 21.95'le aldık, 28.26 oy aldık, kaybettik. Antep'te 31.97 oy oranını 34.93'e yükselttik, kaybettik. Hatay'da oyumuz, 25.60'tı, 36.89 oy aldık. Mersin'de yüzde 15 oyumuz, 34.6'ya çıktı. İzmir'de 13.21 olan oy 47.17'ye çıktı. Sinop'ta 8.22 olan oy oranını 30.43'e çıkardık, Trabzon'da 6.15 oy oranını 35.97'ye çıkardık. CHP oy tabanını takviye etti, geliştirdi. Sonuçlar Türkiye'deki siyasi dağılım tablosunun yaşanan kriz sonrası değişmeye başladığının göstergesidir. Merkez sağ çökmüş, AKP'nin çıtası yükselmiştir. 
   CHP'YE HUSUMET VAR Kamuoyu araştırmaları, CHP'ye karşı 1.5 yıldır sürdürülen sistematik kampanya, CHP'ye husumete yönelik yayın politikaları ve arkasındaki çevrelere de bakmak lazım. CHP'nin oy oranını gerilettiğini söylemek gerçekçi değil. Elmayla armut toplanır mı 
   CHP İKİNCİ PARTİ Seçimlere 20 parti katıldı, CHP ikinci parti olarak kendisini ortaya koydu. Türkiye'de ekonomik kriz yaşandı. Bu kriz sosyal, siyasal çöküntüye yol açtı. İnsanlar tek başına iktidarın istikrar getirmesini beklemektedir. 
   CHP OYLARINI ARTIRDI Son il genel meclisi seçimlerinde CHP yüzde 11.8 oy aldı. CHP dün 18.2 oy aldı. CHP il genel meclisi seçimlerinde 8.1'lik oy artışı gerçekleştirdi. Belediye başkanlığı seçimlerinde de yüzde 13.8'den 21.7'ye çıkardı. CHP son yerel seçimlerden bugüne geçen sürede oylarını yüzde 8.1 artırdı. CHP, seçimlerde 372 olan belediye başkanlığı sayısını 450'ye çıkardı. 
   AKP AVANTAJLA GİRDİ Bir parti iktidarda yerel seçimlere giriyorsa bu avantaj getirir, muhalefet dezavantajdır. 1961'de AP yüzde 34.79 oy aldı. İki yıl sonraki yerel seçimde yüzde 45.39 oy aldı. 14 Ekim 1973'te CHP yüzde 33.3 oy aldı, 9 Aralık'taki yerel seçimlerde yüzde 39.3. İktidarda oyların artması doğal. 
   AKP ETKİLEYİCİ DEĞİL AKP oyunu yüzde 7.59 artırdı. Daha önceki artışların en yükseği değil. CHP, 3 Kasım'da 19.4, dünkü seçimlerde 21.7 oy aldı. İl genel meclisinde 18 puanı aştık. 3 Kasım'la 1 puanlık fark var. Eskişehir ve katılamadığımız yerlerdeki oyları çıkarıp değerlendirme yaparsanız kaybımız olmadığını görürüz. Sonuçlar CHP'nin oy kaybına uğradığını değil, milletvekili seçimlerinde iddialı olduğunun ifadesidir. 
   Baykal, milletvekillerinin kendisini istifaya çağırmaya yönelik bildirisine ilişkin soruya da "CHP istikrara kavuşmuş partidir. Sıkıntı yok" dedi. CHP'nin 3 Kasım'da aldığı oydan 1 milyon daha az oy aldığının hatırlatılması üzerine Baykal, "Katılımla ilgili. CHP'nin oyu oran olarak kendisini koruyor. Sayım bitmedi" diye konuştu. 
   
   Öymen'den tepki 
   Baykal'ın toplantısını CNN Türk'te canlı yayında izleyen eski CHP lideri Altan Öymen, "Baykal'ı dinlerken o kadar kendimi kaptırdım ki içimden kendisini tebrik etmek geldi. Özal iktidarda güçlüyken 1989'da SHP yerel seçimlerde büyük başarı kazandı. O zaman SHP'nin genel sekreteri olan Baykal, iktidarı istifaya çağırdı. Vatandaş iktidarın üzerinden silindir gibi geçti' dedi. Baykal'ın sözleri hala arşivde duruyor" diye tepki gösterdi. 
   
   CHP'li Ketenci Baykal istifa etmeli 
   Seçim sonuçları CHP'yi karıştırdı. Seçim öncesi CHP'nin yeniden yapılanmasına yönelik bildiri hazırlığına giren 30 milletvekilinin "parti yönetiminin dikkatini çekmemek için 5'erli gruplar halinde" toplandığı ortaya çıktı. Adı bildiri hazırlayan milletvekilleri arasında geçen CHP'li Ahmet Güryüz Ketenci, sonuçların ciddi bir uyarı olduğunu belirterek, "Baykal istifa etmeli ya da çekilmeli. Milletvekilleri rahatsız" dedi. Eski CHP Genel Sekreteri Adnan Keskin de, seçimin mağlubunun Baykal ve yönetim olduğunu belirterek, "Laf cambazlığı, rakam cambazlığına sapmadan herkes bu acı sorumluluğun gereğini yerine getirmelidir. Yeni yapılanmaya ihtiyaç var" diye konuştu. Eski CHP Genel Sekreteri Ertuğrul Günay, Baykal'ı Cumhuriyet ve Atatürk'ün arkasına saklanmakla suçladı. 
   
   
   
   
</TEXT>
</DOC>
