<DOC>
<DOCNO> 246620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur24.html </URL>
<DATE> 2004/06/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
ATM'lere mikro kamera yerleştirip, hesaplardan para çekiyordu... 
</HEADLINE>
<TEXT>

     İstanbul'da yakalanan, bankaların otomatik para çekme makinelerine yerleştirdiği kopyalama cihazı ve mikro kamera ile vatandaşların kredi kartı bilgilerini alarak, düzenlediği sahte kartlarla hesaplardan para çeken Romanya uyruklu kişinin tutuklanarak cezaevine konulduğu bildirildi. 
     Mali Şube Müdürlüğü'nden yapılan açıklamaya göre, bazı bankaların ATM makineleri aracılığıyla vatandaşların bilgisi olmadan hesaplardan para çekildiği yönündeki başvurular üzerine çalışma başlatıldı. 
     Yürütülen çalışma sonucu, bankaların ATM makinelerine kredi kartlarının manyetik şerit bilgilerini kopyalayan ''Reader'' cihazı yerleştirildiği, mikro kamerayla da şifrelerin öğrenildiği tespit edildi. 
     İlgili banka ATM'leri önünde gerekli önlemleri alan polis, 5 Haziran 2004 tarihinde Bostancı'da bir banka ATM'sine gelerek yerleştirdiği cihazları almaya çalışan Romanya uyruklu Stetanita Magos'u gözaltına aldı. 
     Magos'un üzerinde ve kaldığı yerde yapılan aramada, 1 adet reader cihazı, 1 adet alıcı receiver , 2 adet kredi kartı, 1 adet dijital video kamera, 1 adet lamba görünümünde vericili mikro kamera, 1 adet mini kamera kaseti, 1 adet elektronik açma kapama anahtarı ele geçirildi. 
     Magos'un, temin ettiği bu bilgileri düzenlediği kartlara yükleyerek ATM'lerden para çektiği, para çektikten kısa bir süre sonra ülkesine döndüğü, parası bitince tekrar Türkiye'ye gelerek aynı şekilde dolandırıcılık yaptığı bildirildi. 
     Şubedeki sorgu ve işlemlerinin ardından Kadıköy Cumhuriyet Savcılığı'na çıkarılan Magos, tutuklanarak cezaevine konuldu. 
     
</TEXT>
</DOC>
