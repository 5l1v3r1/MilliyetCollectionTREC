<DOC>
<DOCNO> 219388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/spo06.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
1-0'ı unutun 
</HEADLINE>
<TEXT>

   Gençlerbirliği Teknik Direktörü Yanal, ilk maçtaki galibiyetin rehavetine kapılmayacaklarını söyledi, "Parma'nın deplasmanda daha iyi olduğunu biliyoruz" diye konuştu 
      NECMİ KEPÇETUTAN 

   
   'Nasıl gerekiyorsa öyle' 
   PARMA deplasmanından 1-0'lık galibiyetle dönen Gençlerbirliği, bugün bu skoru unutup sahaya çıkacak. Hem Gençlerbirliği, hem de Türk futbolu için tarihi bir gün yaşanacağını belirten Teknik Direktör Ersun Yanal, İtalyan takımının dış sahada daha fazla kazanıp, daha çok gol attığına dikkat çekti. Yanal, "Unutulmasın, Sporting Lizbon buradaki 1 - 1'lik skora güvenmenin bedelini ağır ödedi. Biz aynı hatayı yapmayacağız. Nasıl oynamamız, mücadele etmemiz gerekiyorsa onu yapacağız" dedi. 
   
   Prim 150 milyar lira 
   UEFA Kupası'nda dört takımın da tura yakın olduğunu vurgulayan Gençlerbirliği çalıştırıcısı, "Çok önemli bir noktadayız. Önümüzdeki sezonlar için bize avantaj sağlayacak bir konumu yakalayabiliriz. Bütün takımların tur atlaması en büyük dileğim" ifadesini kullandı. Ersun Yanal, Parma'nın Ankara'da hiç antrenman yapmamasına ise, "Onların sorunu. Herhalde deneyimlerine güveniyorlar" yorumunu yaptı. Kırmızı - Siyahlılar'da tur primi de 150 milyar lira olarak belirlendi. 
   
   Görücüye çıkacaklar    Gençlerbirliği futbolcuları, Parma karşısında takibe alınacak. Bugünkü zorlu mücadeleyi Blackburn, Liverpool ve Milan kulüplerinin menejer ve asistan antrenörlerinin izleyeceği bildirildi. Bu kulüpler Skoko, Youla ve Serkan ile ilgileniyor. 
   
   Haydi Ankaralılar    ERSUN Yanal'ın Gençlerbirliği'ne transferi sırasında iki Başkent kulübü arasında yaşanan gerilim, Ankaragücü ve Kulüpler Birliği Vakfı Başkanı Cemal Aydın'ın örnek çağrısıyla son buldu. Sarı - Lacivertli taraftarı, Gençler'i desteklemeye davet eden Aydın, "Alınacak her galibiyet, atlanacak her tur ülke futbolumuzun puanının artmasına katkıda bulunacak, temsilci sayımızın artmasını sağlayacak. Tek yumruk olarak 19 Mayıs Stadı'nda olacağız. Haydi Ankaralılar, Gençlerbirliği'ni desteklemeye" dedi. 
   
   
</TEXT>
</DOC>
