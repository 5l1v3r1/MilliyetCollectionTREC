<DOC>
<DOCNO> 203927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko06.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası ile anlaşmaya varıldı... 
</HEADLINE>
<TEXT>

     Ekonomi yönetimi ile Dünya Bankası arasında devam eden görüşmelerde, Doğrudan Gelir Desteği'nin DGD yeni tarım destekleme sistemi içindeki payının yüzde 50'nin altına indirilmesi konusunda uzlaşmaya varıldı. 
     Görüşmelerde bu ay içinde bir stratejinin oluşturulması, 1 yıl içinde de kanun çıkarılması yönünde uzlaşıldı. 
     Yeni sistem içinde DGD'nin payı konusunda devam eden müzakerelerde ise ekonomi yönetiminin isteğine yaklaşılarak, oranın yüzde 50'nin altına inmesi konusunda görüş birliğine varıldı. 
     
     SİSTEMDEKİ DİĞER DESTEKLER 
     Sistem içinde yer alacak diğer desteklerden, prim ödemelerinin, arz açığı olan ürünler ile halen prim ödemesi yapılan ürünlerde devam etmesi öngörülürken, oran konusunda müzakereler sürüyor. 
     Alternatif ürün ödemeleri konusunda da, oran konusunda çalışmalar devam ediyor. Alternatif ürünlerde Dünya Bankası'nın istediği oranın, ekonomi yönetiminin planladığı oranın üzerinde olduğu belirtiliyor. 
     Hayvancılık destekleri konusunda oranlarda iki taraf birbirine yakınlaşırken, Çevre Amaçlı Tarım Arazilerinin Korunması ÇATAK Projesi, ürün sigortası ödemeleri ve kırsal kalkınmanın desteklenmesi konularında mutabakata varıldığı belirtiliyor. 
     
     ARİP PROJESİNDE REVİZYON 
     Bu arada görüşmeler kapsamında, Tarım Reformu Uygulama Projesi de ARİP revize edilecek. 
     ARİP'te özellikle kadastro çalışmalarına ağırlık verilirken, buradan 50 milyon dolarlık kaynağın kadastro çalışmalarına aktarılması gündeme geldi. 
     
</TEXT>
</DOC>
