<DOC>
<DOCNO> 214528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo11.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler'de Youla sevinci... Ünlü golcü bugün dönüyor.... 
</HEADLINE>
<TEXT>

     Türkiye Kupası'nda dün akşam Denizlispor'u yenerek ilk yarı finalist olan Gençlerbirliği, hafta sonunda ligde yapacağı Galatasaray maçının hazırlıklarına başladı. 
     Beştepe İlhan Cavcav Tesisleri'nde, teknik direktör Ersun Yanal yönetiminde yapılan antrenmanda, Denizlispor maçında forma giyen futbolcular koşu yaparken, yedek futbolcular yardımcı antrenörler Mesut Bakkal ve Metin Bayındır yönetiminde gol provası çalışması gerçekleştirdi. İdmanda Doğa, Kerem ve Nihat, yaptıkları gol vuruşlarıyla göz doldururken, yedeklerin hırsı dikkat çekti. 
     Galatasaray maçında Mustafa Özkan ve Erkan kart cezası, Baki ise sakatlığı nedeniyle forma giyemeyecek. 
     
     YOULA 
     Öte yandan Afrika Uluslar Kupası'nda, ülkesinin milli takımında oynayan Youla'nın, bugün akşam saatlerinde Ankara'ya döneceği bildirildi. 
     Youla'nın, Galatasaray maçına dek idmanyarda sergileyeceği performansa göre kadroda yer alıp alamayacağı belli olacak. 
     Antrenman sonrası teknik direktör Ersun Yanal, yaptığı açıklamada, bu sezon ligde istediği pozisyonu yakalayamayan 2 takımın mücadelesinin çok çekişmeli geçeceğini belirterek, ''Biz 3 hedefte mücadele ederken, Galatasaray ise yalnızca UEFA Kupası'nda mücadelesini sürdürüyor. Ancak her iki takım da ligde istediği yerde değil. Herşeye rağmen gençleşmiş kadrosuyla Galatasaray'ın coşkusu ve sergilediği oyun ortada. Biz de Türkiye Kupası'nda iyi bir oyunla haklı bir galibiyet elde ettik. Amacımız bu galibiyet serisini Galatasaray'ı yenerek ligde de sürdürmek'' diye konuştu. 
     Yanal, bir kulübün başarılı bir takım olabilmesi için gerek Avrupa'da gerekse Türkiye'de hedefleri doğrultusunda mücadele ederek kazanmasını bilmesi gerektiğine değinerek, ''Bu deneyimi kazanırsak Gençlerbirliği büyük atmosferlerin takımı olur. Bunun için de oynadığımız futbolla elimizden gelen her türlü çabayı ortaya koyup hedeflerimize ulaşmaya çalışacağız'' dedi. 
     
     FUTBOLCULARIN GÖRÜŞLERİ 
     Takım kaptanı Ümit Bozkurt, takım olarak ligdeki durumlarını hiç beğenmediklerini belirterek, şöyle konuştu 
     ''UEFA Kupası ve Türkiye Kupası'nda başarılı olan bir takımın ligde çok daha iyi yerlerde olması gerekiyor. Bu hafta Galatasaray ile yapacağımız maç bizim için çok önemli. Önümüzde daha 15 maç var. Eğer Denizlispor maçındaki gibi oynarsak Galatasaray'ı yeneriz.'' Serkan Balcı ise ligde iyi oynadıklarını, ancak iyi sonuçlar alamadıklarını ifade ederek, ''Galatasaray maçında da buna dur diyeceğiz. Artık ligde de var olduğumuzu kanıtlamak istiyoruz'' diye konuştu. 
     
</TEXT>
</DOC>
