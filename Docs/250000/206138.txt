<DOC>
<DOCNO> 206138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/siyaset/siy05.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Listeler için son üç gün 
</HEADLINE>
<TEXT>

   GÖKÇER TAHİNCİOĞLU Ankara 

   
   Yüksek Seçim Kurulu'nun YSK hazırladığı seçim takvimine göre, sandık seçmen listeleri 5 Ocak Pazartesi akşamı askıdan indirilecek. Seçmen kütüğünde kaydı bulunmayanlar bu tarihe kadar muhtarlıklara giderek kayıt yaptırmazsa, 28 Mart'taki seçimde oy kullanamayacak. Takvime göre, 26 Ocak'ta çekilecek kurayla, seçime katılacak siyasi partilerin oy pusulasındaki yerleri belirlenecek. Partiler, 26 Şubat akşamına kadar tüm seçim bölgelerindeki adaylarının ismini YSK'ya bildirecek. YSK'nın 27 Şubat'ta geçici aday listelerini açıklamasının ardından, 6 Mart'ta listeler kesinleştirilecek. 18 Mart'ta seçim yasakları başlayacak. 27 Mart'ta seçim propagandası süresi bitecek, 28 Mart sabahı da oy verme işlemi başlayacak. 
   
   100 bin yetkili seçilecek 
   28 Mart'ta yapılacak yerel seçimde seçmen sayısının 42 milyonu bulması bekleniyor. 18 Nisan 1999'daki yerel seçimlerde seçmenler 3215 belediye başkanı, 33 bin 923 belediye meclis üyesi, 3126 il genel meclisi üyesiyle 50 bin 693 muhtar seçti. YSK, 28 Mart'ta yapılacak seçimde kaç belediye ve muhtarlık için oy kullanacağını henüz belirlemedi, ancak rakamların çok değişmeyeceği kaydedildi. Buna göre seçmenler 28 Mart'ta yaklaşık 100 bin yeni "yetkili" seçecek. 100 bin makam için seçimde yaklaşık 250 bin aday yarışacak. 
   
   
</TEXT>
</DOC>
