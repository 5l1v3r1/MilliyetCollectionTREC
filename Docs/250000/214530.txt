<DOC>
<DOCNO> 214530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo13.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de Altay-Karşıyaka alarmı 
</HEADLINE>
<TEXT>

     İkinci Futbol Ligi A Kategorisi'nde, formda iki İzmir ekibinin yapacağı maç öncesi Altay ve Karşıyaka Kulübü başkanları dostluk mesajı verdi. 
     İzmir Valiliği'ndeki İl Spor Güvenlik Kurulu toplantısının ardından yan yana gelen Altay Kulübü Başkanı Ahmet Taşpınar ve Karşıyaka Kulübü Başkanı Cenk Karace, 15 Şubat Pazar günü ''dostça'' bir maç yapılacağına inandıklarını belirtti. 
     Rakiplerinin ikinci yarıya iyi bir başlangıç yaptığını ve 3 maçta 9 puan aldığını kaydeden Taşpınar, şunları söyledi 
     ''Karşıyaka iyi bir ekip ve maçlarını kazanıyor. Bizim de hedefimiz Birinci Süper Lig. Mücadele düzeyi çok yüksek bir karşılaşma olacak. Karşıyaka-Göztepe maçı İzmir adına olumsuz bir hava yarattı. Bu kez farklı olacağına inanıyorum. Pazar günü İzmir adına iyi bir görüntü vermeliyiz. Sonuç ne olursa olsun dostluk bozulmamalı.'' Karşıyaka Kulübü Başkanı Cenk Karace de Altay ile daha önce yaptıkları maçlarda ''ciddi bir olay''ın meydana gelmediğini kaydetti. 
     Göztepe maçındaki olaylarda Karşıyakalı taraftarların fazla kusurunun bulunmadığını savunan Karace, ''Altay ile normal bir maç oynayacağız. Zaten Altay ile dost kulübüz. Bir sorun olacağına inanmıyorum. Derbiye yakışır bir mücadele olacaktır'' dedi. 
     Bu arada Altay-Karşıyaka maçının Atatürk Stadı'nda oynanması kararlaştırıldı. Açık tribüne Karşıyakalı, kapalı tribüne ise Altaylı taraftarlar alınacak. Kale arkaları boş tutulacak. Bilet fiyatı 5 milyon lira olarak belirlendi. 
     
</TEXT>
</DOC>
