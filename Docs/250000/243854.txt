<DOC>
<DOCNO> 243854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonyas08.html </URL>
<DATE> 2004/05/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
"Her kadın halime kalmadan önce mutlaka kızamıkçık aşısı yaptırmalı" 
</HEADLINE>
<TEXT>

     Hamilelik döneminde geçirilen kızamıkçık hastalığının, düşük ya da sakat doğumlara neden olduğu bildirildi. 
     Harran Üniversitesi Tıp Fakültesi Pediatri Bölümü Öğretim Üyesi Prof. Dr. Himmet Karazeybek, AA muhabirine yaptığı açıklamada, hamilelik dönemindeki kızamıkçık hastalığının bebekte göz, kafa anomalisi ya da zihinsel geriliğe yol açtığını söyledi. 
     Gebelik sürecinde kızamıkçık olan kadınların dünyaya getirdiği bebeklerin, organlarının yeteri kadar gelişemediğine dikkati çeken Karazeybek, tüm kadınların hamile kalmadan önce bir kan testiyle kızamıkçık geçirip geçirmediğinin tespit edilmesi gerektiğini belirtti. Eğer hastalık daha önce geçirilmediyse, kadınların aşılanması gerektiğini vurgulayan Prof. Dr. Karazeybek, şöyle konuştu 
     ''Herkes bir defaya mahsus bu aşıyı yaptırmak zorundadır. Çocuk yapmayı isteyen kadınların özellikle hamile kalmadan kızamıkçık aşısını yaptırmaları gerekiyor. Kadın, hamilelik sürecinde kızamıkçığa yakalanırsa, düşüklere neden olabilir. Ayrıca çocukta organlar gelişimini tamamlayamaz ve kafa, göz anomalileri, katarakt, sağırlık, kalp delikleri zeka geriliği gibi durumlara yol açabilir.'' Hamileliğin ilk 3 ayında kızamıkçığa yakalanan kadınların çocuklarında daha büyük hasarlar meydana geldiğini ifade eden Karazeybek, tek korunma yönteminin, hamile kalmadan önce aşı yaptırmak olduğunu kaydetti. 
     
</TEXT>
</DOC>
