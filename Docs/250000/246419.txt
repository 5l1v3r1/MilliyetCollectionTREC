<DOC>
<DOCNO> 246419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/yasam/yas02.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektrik katliamı 
</HEADLINE>
<TEXT>


Kaçak elektrik kullanırken yakalanan bisiklet tamircisi, ihbarcı olduğunu düşündüğü komşusunun evini bastı ÜÇ ÖLÜ, BİR YARALI 

Dinçer Şeref 

Küçükçekmece'de, kaçak elektrik kullandığı için para cezası kesilen bisiklet tamircisi Mustafa Kazanç'a, 20 gün önce kaçak elektrik kullandığı için 1 milyar 199 milyon lira para cezası kesildi. 
Kendisini komşusu Zeki Kırkoç'un 49 ihbar ettiğini düşünen Kazanç, dün 11.00 sıralarında İkitelli İnönü Caddesi Süphan Sokak'taki eve geldi. Apartmanın önünde Kırkoç'la karşılaşan Kazanç, "Beni sen ihbar ettin. Bunun bedelini ödeyeceksin" diyerek tabancasını çıkarıp ateş etmeye başladı. Bu sırada araya giren Kırkoç'un oğlu Ozan da 19 kurşunlara hedef oldu. Silah sesini duyarak dışarı çıkan Kırkoç'un teyzesinin oğlu Hüseyin Kuzucanlı 33 , Kazanç'ı engellemek istedi. 

İkinci şarjörü taktı 
Bir şarjör mermiyi harcayan Kazanç, yeni bir şarjör taktığı tabancasını ateşlemeye devam etti. Çıkan kurşunlara hedef olan Kuzucanlı da kanlar içinde yere yığıldı. Babasına engel olmak isteyen ve arada kalan Ferhat Kazanç 12 da yaralandı. 
Komşular tarafından hastaneye kaldırıldan baba Kırkoç, oğlu Ozan ve teyzesinin oğlu Kuzucanlı, tüm müdahalelere rağmen kurtarılamadı. Ferhat Kazanç'ın ise sağlık durumunun ciddi olduğu bildirildi. Sokak ortasında kurşun yağdıran ve üç kişiyi öldüren, oğlunun da yaralanmasına neden olan Kazanç, olayın ardından Küçükçekmece İlçe Emniyet Müdürlüğü'ne giderek teslim oldu. 
Komşuları, Kazanç ile müteahhit Kırkoç'un ortak yaptıkları apartmanda 10 yıldır oturduklarını, bugüne kadar aralarında sorun olmadığını söyledi. 


</TEXT>
</DOC>
