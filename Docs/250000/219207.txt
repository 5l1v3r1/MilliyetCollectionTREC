<DOC>
<DOCNO> 219207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko07.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Kamu bankalarının özelleştirilmesi gecikebilir 
</HEADLINE>
<TEXT>

     Kamu bankalarının özelleştirilmesine ilişkin süreç geçen yılın Kasım ayında dolarken, Dünya Bankası ile birlikte, kamu bankalarındaki gelişmelerin sektör ortalamaları ile mukayesesine imkan verecek yeni bir Yol Haritası'nın ortaya konulması gündeme geldi. 
     Kamu bankalarının özelleştirilmesi konusunda Dünya Bankası ile yapılan görüşmelerde Banka yetkilileri, öncelikle özelleştirme konusundaki sürenin dolmasının ardından, durumun ne olduğu ve popülist bir yaklaşımın gösterilip gösterilmediği sorusuna cevap aradı. 
     Görüşmelerde Dünya Bankası yetkilileri, Pamukbank ve Vakıfbank örneği gündemde dururken kamu bankalarının özelleştirmelerinin gecikebileceğini belirtti. 
     Bu bankaların özelleştirmesinin sık sık gündeme taşınmasının hem personel hem de kurumsal müşteri tabanı üzerinde olumsuz etkileri olduğunun anlatılması üzerine, Dünya Bankası'nın da buna hak verdiği kaydediliyor. 
     Bunun yanında, kamu bankalarının özelleştirme süresinin uzatılmasının ise görüşmelerde gündeme gelmediği ifade ediliyor. 
     
     POPÜLİST YAKLAŞIM ENDİŞESİ GİDERİLDİ 
     Kamu bankalarındaki yönetim değişikliğinin ardından Dünya Bankası'nın endişeleri olduğu hatırlatılırken, Banka yetkililerinden ''popülist yaklaşımla kredi verilmesi, yeni işe alınmalar olup olmadığı ve kaynak maliyetinin altında kredi kullandırılıp kullandırılmadığı'' yönünde sorular geldi. 
     Kamu bankaları yetkilileri tarafından bunların olmadığı belirtilirken, faaliyetlerin ticari saikle yürütüldüğü ve bankaların karlarının yükseldiği ifade edildi. 
     Dünya Bankası'nın en çok üzerinde durduğu noktanın ise kredi kullandırımı olduğu, yönetim değişikliğiyle birlikte bu kredilerin belirli gruplara gidip gitmediği sorusuna cevap aradığı belirtilirken, kredilerin küçük montanlı ve bireysel krediler olduğunun ifade edildiği vurgulanıyor. 
     
     YENİ YOL HARİTASI 
     Görüşmelerde, bundan sonra kamu bankalardaki gelişmelerin sektör ortalamaları ile mukayesesine imkan verecek bir Yol Haritası'nın ortaya konulması kararına da varıldı. 
     Kamu bankalarındaki finansal yeniden yapılandırmanın bittiği, operasyonel yeniden yapılandırmanın ise devam ettiği hatırlatılarak, bu süreçte Yol Haritası'nın daha net olarak ortaya konulmasının planlandığı kaydedildi. 
     
</TEXT>
</DOC>
