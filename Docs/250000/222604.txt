<DOC>
<DOCNO> 222604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/dunya/adun.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlike büyüyor 
</HEADLINE>
<TEXT>

   Gürcü ordusunun yığınak yapması üzerine Acaristan yönetimi halka silah dağıtmaya başladı. Gürcü Devlet Başkanı Saakaşvili, misilleme olarak Acaristan'ın abluka altına alınması emrini verdi 
      CENK BAŞLAMIŞ Moskova 

   
   Tiflis'e bağlı Acara Özerk Cumhuriyeti, Gürcü ordusunun sınıra yığınak yapması üzerine olağanüstü durum ilan ederek halka silah dağıtmaya başlarken, Gürcistan misilleme olarak bölgeyi ablukaya aldı ve Sarp sınır kapısı, Batum limanı ve hava sahasını kapattı. 
   Gürcistan Devlet Başkanı Mihail Saakaşvili'nin konvoyunun önceki gün Acaristan'a sokulmamasının ardından taraflar arasında tırmanan gerginlik hızla savaş tehlikesine dönüştü. Acar lideri Aslan Abaşidze'ye ültimatom veren Saakaşvili, "haydutlarla pazarlık yapmayacaklarını" söyledi. Saakaşvili, kendisine Acaristan'a giriş izni verilmesini, Acar özel timlerinin silahsızlandırılmasını, Batum Havaalanı ve Sarp sınır kapısının kontrolünün Tiflis'e bırakılmasını ve muhaliflere yönelik baskılara son verilmesini talep etti. Bu isteklerin yerine getirilmemesi halinde Acar sınırına 30 kilometre uzakta bekleyen Gürcü ordusunun müdahalede bulunması bekleniyor. Saakaşvili, açıklamalarının ardından Acaristan'ın dış dünyayla kara, demir ve denizyolu bağlantısının kesilmesi talimatı verdi. 
   
   Tek başına gelecekse gelsin 
   Abaşidze ise, sorunu barışçı yoldan çözmek istediklerini ve görüşmelere hazır olduklarını belirtirken, "Kimse kendi ülkesinde kendi halkına ültimatom veremez. Beni göreve Gürcü başkanı atamadı. Halk, oylarıyla seçti" dedi. Abaşidze, Saakaşvili'ye Acaristan'a giriş izni verilmediği haberlerini yalanladı ve "Tek başına ya da birkaç kişiyle gelecekse buyursun. Ama silahlı birliklerle gelemez" diye konuştu. 
   İki lider arasında önceki gece yapılan telefon konuşmasında uzlaşma sağlanamamasının ardından Acar yönetimi olağanüstü durum ilan ederek, sokağa çıkma yasağı uygulamaya başladı. Rus kaynaklar, Acaristan'ın başkenti Batum'un sokaklarında tanklar ve zırhlı araçların dolaştığını, ayrıca halka silah dağıtıldığını bildirdi. 
   
   Sarp'ın geliri kavga nedeni    GÜRCİSTAN Devlet Başkanı Mihail Saakaşvili'nin Acar lider Aslan Abaşidze'ye verdiği ültimatomun maddeleri arasında Batum Havaalanı ile Türkiye sınırındaki Sarp kapısının denetiminin Tiflis'e bırakılması da bulunuyor. 1990'ların başında açılmasından bu yana Sarp gümrüğünden elde edilen gelir Acaristan'a kalıyor. Gürcüler, buradan elde edilen gelirle Abaşidze'nin silahlı gruplar kurduğunu öne sürüyor. Abaşidze, Gürcistan'ın eski lideri Eduard Şevardnadze ile vardığı anlaşma uyarınca kendisine verdiği destek karşılığında Acaristan'ı istediği gibi yönetme ve vergi ödememe ayrıcalığı aldı. Saakaşvili'nin iktidara gelmesinden sonra taraflar arasındaki ilişkiler gerginleşti. 
   Abaşidze, anlaşmazlıkta Moskova'nın desteğine güveniyor. 
   
   Osmanlı döneminde Müslüman oldular    GÜRCİSTAN'ın Karadeniz kıyısında özerk bir cumhuriyet olan Acaristan halkını, 17. yüzyıldan 19. yüzyılın sonlarına dek Osmanlı h kimiyetinde kalan bölgede Müslümanlığı kabul eden Gürcüler oluşturuyor. 1991'de yapılan nüfus sayımında Acaristan'ın nüfusu 382 bin olarak tespit edildi. Nüfusun yüzde 92'si Gürcü, kalanı Rus ve Ermeni azınlık. Gürcistan'ın bir parçası olan Acaristan, Gürcü ve Acarların aynı etnik kökenden gelmelerine rağmen Sovyetler döneminde özerk bir cumhuriyet haline getirildi. Sovyetlerin amacı Batum'un kontrolünü Gürcistan'dan almaktı. Acaristan'ın bu statüsü, Türkiye - Sovyetler arasında 1921'de imzalanan Kars Antlaşması ile tescillendi. 
   
   
   
</TEXT>
</DOC>
