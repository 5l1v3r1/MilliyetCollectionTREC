<DOC>
<DOCNO> 236134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun22.html </URL>
<DATE> 2004/04/30/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
NYT Bush, El Kaide'nin dışarda vuracağını düşünüyordu... 
</HEADLINE>
<TEXT>

     New York Times gazetesi, 11 Eylül 2001 terör saldırıları konusundaki bağımsız soruşturma komisyonu tarafından dinlenen ABD Başkanı George Bush'un dün, istihbarat teşkilatlarının saldırı öncesi raporlarının, El Kaide'nin ABD'de değil ''dışarda vuracağı'' fikrini uyandırdığını söylediğini yazdı. 
     Komisyon ve hükümet yetkilileri, gazeteye verdikleri demeçte, başkanın, istihbarat teşkilatlarından aldığı 6 Ağustos 2001 tarihli raporun ulusal güvenliği artırmayı tavsiye etmediğini tekrarladığını belirttiler. 
     Washington Times gazetesi de, Bush'un komisyona, ''Bin Ladin'in ABD'yi vuracağından söz eden raporun, ne tarih ne de yer belirterek, 11 Eylül saldırılarını engellemek için yeterince bilgi vermediğini'' söylediğini bildirdi. 
     Beyaz Saray'ın bahçesinde gazetecilerle kısa bir görüşme yapan Başkan Bush, dün 3 saat boyunca komisyonda kendisine ve yardımcısı Dick Cheney'e sorulan sorular ve bunlara verdikleri cevaplar hakkında ayrıntıya girmedi. 
     
</TEXT>
</DOC>
