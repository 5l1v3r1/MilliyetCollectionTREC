<DOC>
<DOCNO> 240027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy24.html </URL>
<DATE> 2004/05/14/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
İnönü Ü. Senato üyelerine YÖK Yasası'nı eleştirdiği için suç duyurusu 
</HEADLINE>
<TEXT>

     Malatya Barosu'na kayıtlı iki avukat, ''YÖK Yasa Tasarısı''nı eleştirdikleri gerekçesiyle İnönü Üniversitesi İ.Ü Rektörlüğü Senato üyeleri hakkında, DGM Başsavcılığı'na suç duyurusunda bulundu. 
     Avukatlar Zeki Taşkıran ve Ekrem Karadeniz, Malatya DGM Başsavcılığı'na yaptıkları suç duyurusunda, İ.Ü Rektörlük Senatosu üyelerinin, ''YÖK Yasa Tasarısı'' ile ilgili kamuoyuna açıkladıkları bildiriden dolayı, TCK'nin 312. ve 159. maddelerinden yargılanmalarını istediler. 
     Taşkıran ve Karadeniz tarafından yapılan suç duyurusunda, şu ifadelere yer verildi 
     ''İ.Ü Senatosu'nca açıklanan bildiri, tasarıyı eleştiri boyutunu aşmıştır. Senato, kararıyla hükümetin imam hatip liselerinin önünü açmaya çalışarak, imam hatipli olmayan kesimi devre dışı bırakacağı, kadroların hepsine imam hatiplileri yerleştireceği iddia ve açıklaması yapılarak sosyal sınıf ayrımı ile halkı 'imam hatip yanlısı olan ve olmayan gruplar' olarak ayırmıştır. Senato, bunu kamuoyuna bir bildiri ile duyurarak, TCK'nın 312. maddesinde öngörülen aleniyet ilkesini de ihlal etmiştir. 
     Özellikle senato kararının son cümlesi açık ve net bir suç cümlesidir. 'Tasarının geri çekilmemesi durumunda oluşacak kargaşa ortamını Türk Ulusu'na bildirmeyi bir görev biliyoruz' cümlesinin başlı başına suç teşkil ettiği ortadadır. Ayrıca, senatonun kamuoyuna yayınladığı bildiri, TCK'nın 159. maddesi gereğince de suç öğelerini oluşturmaktadır.'' 
     
     İ.Ü SENATOSUNUN BİLDİRİSİ 
     İ.Ü Senatosu'nca, 11 Mayıs'ta açıklanan bildiride, ''Kapalı kapılar arkasında ve kimler tarafından hazırlandığı belli olmayan ve sadece yükseköğretim sistemini ve tümüyle eğitim sistemini değiştirmekten de öte, Anayasal rejimi değiştirmeye yönelik olan bu tasarıyı şiddetle kınıyor ve tasarının geri çekilmemesi durumunda oluşacak kargaşa ortamını Türk Ulusu'na bildirmeyi bir görev biliyoruz'' denilmişti. 
     
</TEXT>
</DOC>
