<DOC>
<DOCNO> 234344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/yazar/sazak.html </URL>
<DATE> 2004/04/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'den Zana teklifi 
</HEADLINE>
<TEXT>

   
   Ankara 1 Nolu DGM'nin Leyla Zana ve 3 DEP'li eski milletvekili haklarında ikinci kez 15 yıl mahkumiyet kararı vermesi, Avrupa'da Türkiye lehine esmeye başlayan rüzgarları bir anda tersine çevirdi. 
   Avrupa Parlamentosu ve Avrupa Konseyi'nden çıkan kınama kararları hayli sert. 
   DGM'nin tutumu ile Türkiye kendi ayağına kurşun sıkan ülke durumuna düşürüldü. Oysa Kuzey Kıbrıs'ın referandumda 'evet' diyeceğinin netleşmesi üzerine Avrupa Parlamentosu'nda eleştiri okları ilk kez, Türkiye'nin iyi niyetli çabalarına karşı sözünü tutmayan taraflara çevrilmişti. 
   The Guardian 11 Nisan tarihli yorumunda, Atina - Ankara hattında sabırla kurulan köprünün Papadopulos tarafından yıkılması halinde, Kıbrıslı Rumlar tek başına AB'ye girse bile yeni ve tehlikeli bir fay hattının Avrupa'yı boydan boya kesebileceğine dikkat çekildi. Adada barışa bu kadar yaklaşılmışken bunu engelleyen tarafın Güney'deki Rumlar olduğunu Batı gördü. Buna rağmen Fransa'nın Türkiye'nin AB'ye alınmayacağına dönük çıkışı da, dürüst bulunmadı ve eleştirildi. Guardian'daki makalede, demokratik İslamı Batı değerleriyle buluşturduğu gerekçesinde Tayyip Erdoğan'a arka çıkılarak, 'Onu yarı yolda bırakırsak yazıklar olsun bize ' diye yazıldı. 
   AB ile müzakerelere başlamak ne Erdoğan'ın ne AKP hükümetinin özel meselesi. 21'inci yüzyılda bir çağdaşlık projesi olarak, Türkiye'yi son on yılda yöneten tüm hükümetlerin 'ulusal politikası' şeklinde benimsendi. 
   40 yıldır emek verilen bir davada tam yüzüp kuyruğuna gelmişken AB projesini sabote etmek hangi akla hizmettir 
   DGM'nin DEP kararıyla Avrupa kamuoyu ayaklandı, Türkiye hak etmediği ölçüde yara aldı. 
   Görev şimdi Meclis'e düşüyor. 
   CHP Grup Başkanvekili Haluk Koç, infaz yasasında 'siyasi suçlular' aleyhinde olan cezaevinde kalma sürelerini 'adi suçlular' ile eşitlemek üzere harekete geçti. 
   CHP'nin yasa önerisi, salı günü Meclis Başkanlığı'na sunulacak. 
   Haluk Koç'un hazırlığı şöyle 
   "1 3713 sayılı terör yasasının 5. maddesini hukuka aykırı görmekteyiz. 
   2 Ceza İnfaz Kanunumuzda adi suçlar cezasının 2 5'ini infaz etmekte, terör suçlarında ise, cezasının 3 4'ü infaz edilmektedir. 
   Cezaların infazında eşitliği öteden beri savunmaktayız. Adi suçlu da, siyasi suçlu da 2 5 oranında cezasını çekmelidir. 
   3 DGM, AB sürecinde kaldırılmalıdır. Bu görüşü CHP olarak savunuyoruz." 
   CHP'nin önerisine AKP de destek verirse, infaz yasası değişikliğiyle cezada adalet sağlanır. 
   Leyla Zana ve arkadaşları zaten 10 yıldır cezaevindeler. 
   DEP davasını, Türkiye'nin AB üyeliğinde Kıbrıs'tan sonra yeni bir engel haline getirmeye kimsenin hakkı yok. 
   
      
   
   
</TEXT>
</DOC>
