<DOC>
<DOCNO> 211344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/guncel/gun01.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alp Köprü, fırtınada ulaşıma kapatılmalı... 
</HEADLINE>
<TEXT>

   Prof. Dr. Alp, "Olaya '260 kablodan bir tanesi koptu' şeklinde bakmak yanlış olur. Boğaziçi Köprüsü büyük bir tehlike atlattı. Bağlantı mafsalları da değişmeli" dedi 
      İSTANBUL Milliyet 
   
   Uluslararası Mimarlık Akademisi Bölge Başkanı Mimar-Kentbilimci Prof. Dr. Ahmet Vefik Alp, "Şu an için bir tehlike yoktur. Ancak şiddetli bir fırtına halinde köprü geçişe kapatılmalıdır" dedi. 
   Boğaziçi Köprüsü'nün büyük bir tehlike atlattığını belirten Alp, şu uyarıları yaptı "Olaya '260 kablodan bir tanesi koptu' şeklinde bakmak yanlış olacaktır. Köprünün araçları taşıyan tabliyesi tek parçadan oluşmamaktadır. Köprü inşa edilirken 1074 metre serbest açıklıklı tabliye denizden yüzdürülerek getirilip yukarı çekilen onlarca modülün birleşmesinden oluşmaktadır. Her modül yalnızca birkaç kablo tarafından taşınmaktadır. Birkaç kablonun aynı anda kopması halinde bu modül serbest kalacak, yan yatacak ve tabliyenin geri kalan kısmına burulma etkisi yaparak, tüm sistemin göçmesine neden olabilecektir." 
   Alp, uyarılara şöyle devam etti "Kabloların tabliyelere bağlandığı noktadaki mafsallar hem köprü ekseninde, hem de rüzg r yönü olan köprüye dik eksende gelebilecek yükleri absorbe edecek şekilde tasarlanmış olmalıdır. Boğaziçi Köprüsü'nde bu bağlantı mafsalları yalnızca köprü ekseninde oluşan hareketleri alabilmekte, köprüye dik yönde gelebilecek rüzg r yüklerini alamamaktadır. Fatih Sultan Mehmet Köprüsü'ndeki mafsallar ise her iki yöndeki hareketleri alabilecek şekilde tasarlanmıştır. Boğaziçi Köprüsü'nün bağlantı mafsalları da bu şekilde yeniden değiştirilmelidir." 
   
   Halat onarıldı    Karayolları 17. Bölge Müdürü Yakup Dost, fırtına nedeniyle, Boğaziçi Köprüsü'nün Ortaköy kulesine yakın noktadaki bağlantı elemanına bağlı iki askı halatından yerinden çıkan birinin kaynakla yerine sabitlendiğini söyledi. Dost, "Köprünün projesini ve dizaynını yapan İngiliz firma, çıkan halatın en ufak sorun çıkarmayacağını bildirdi" dedi. 
   
   
</TEXT>
</DOC>
