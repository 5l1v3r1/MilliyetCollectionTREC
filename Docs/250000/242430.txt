<DOC>
<DOCNO> 242430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo30.html </URL>
<DATE> 2004/05/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Fikret Orman, listesine alacağı adaylardan 6'sını tanıttı... 
</HEADLINE>
<TEXT>

     Beşiktaş Kulübü başkan adaylarından Fikret Orman, 30 Mayıs Pazar günü yapılacak olağanüstü kongrede yönetim kurulu listesinde yer alacak adaylardan 6'sını basın mensuplarına tanıttı. 
     Çırağan Kempinski Oteli'nde 6 arkadaşıyla birlikte basın toplantısı düzenleyen Orman, her gün 6 kişi olmak üzere yönetim kurulu listesinde yer alacak adayları 26 Mayıs Çarşamba gününe kadar tanıtacağını açıkladı. 
     Orman'ın ''Herbiri göğsümü gere gere karşınıza çıkardığım arkadaşlarımdır'' diye açıkladığı 6 kişilik listede İbrahim Altınsay, Levent Erdoğan, Ahmet Kavalcı, Kerem Üstünkaya, Ömer Çimen ve Erdal Karacan yer aldı. 
     
     ''KİMSEYE DİYET BORCUMUZ YOK'' 

     Fikret Orman, bugünkü toplantı konularının ''Temiz Beşiktaş'' olduğunu belirterek, ''Bugünlerde Beşiktaş camiasını çok üzen olaylarla karşı karşıyayız. Eğer iktidar olursak, bu gibi olaylar oluşmayacak. Bizim kimseye diyet borcumuz yok. Alnımız ak, gönlümüz açıktır'' diye konuştu. 
     
     TEKNİK DİREKTÖR KONUSU 

     Basın mensuplarının, teknik direktör arayışları ile ilgili sorusuna Orman, şu yanıtı verdi 
     ''Şu an için isim açıklamayacağız. Çalışmalarımız sürüyor. Yönetim kurulumuzu çarşamba günü tam belirledikten sonra, arkadaşlarımla toplantı yapıp, öngörüşme yaptığımız isimler hakkında görüş alışverişinde bulunacağız. Biz paylaşımcı bir yönetimden yanayız. Yönetici arkadaşlarımla görüştükten sonra, teknik direktör adayımızı açıklayacağız. Eğer pazar günü seçimi kazanırsak, pazartesi günü de görevine başlayacak'' diye yanıt verdi. 
     
     BİLGİLİ'NİN AÇIKLAMALARI 

     Kulüp başkanı Serdar Bilgili'nin, bugün yaptığı toplantıda ''Bazı başkan adayı arkadaşlarımın yanında bana küfür eden, sandalye atan kişiler var'' dediğinin hatırlatılması üzerine Orman, ''Bizde böyle birisi yok. Camiamız son 3 seçimde çok fazla derecede bölünmüş durumda. Biz bu parçalanma ve bölünmeyi gidereceğiz. Ben rakiplerimle de çok seviyeli ve saygılı ilişkisi olan biriyim. Camianın bölünmüşlüğünü gidermek için elimizden geleni yapacağız'' dedi. 
     
</TEXT>
</DOC>
