<DOC>
<DOCNO> 214864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/guncel/agun.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez yendik 
</HEADLINE>
<TEXT>

   İstanbul kar sınavını başarıyla atlattı. Günler öncesinden alınan önlemler, yapılan uyarılar işe yaradı. İstanbul'da kimse yolda kalmadı 
      MEHMET DEMİRKAYA, BURCUM DEVREZ, HALUK ATALAY, TAHSİN AKSU, DİNÇER ŞEREF, GÖKHAN KARAKAŞ, ŞENOL DEMİRCİ İstanbul 
   
   İstanbul'un yöneticileri bu kez gafil avlanmadı. Günler öncesinden alınan tedbirler işe yaradı. Afet Yönetim Merkezi'ndeki çalışmaları denetleyen Güler, kentte uygulanan planın A, B veya C planı olmadığını ifade ederek, "Valiliğin uyguladığı plan, H planıdır. Hepimizin planı. Hepimizin planında, hepimize düşen görevler, sorumluluklar var. Onun için bu plan hepimizin planı" dedi. 
   
   Tatil trafiği rahatlattı 
   Okulların 2 gün, kamu kurumlarındaki personelin öğleden sonra tatil edilmesiyle servis araçlarının trafiğe çıkmaması büyük bir rahatlık sağladı. Özel otomobiller yerine toplu taşıma araçlarının kullanılmasıyla trafik yüzde 25 oranında rahatladı. 
   Kar yağışı dün sabah saatlerinde Hadımköy, Ümraniye, Bahçeköy ve Levent'te başladı. Öğleden sonra tipiye dönüştü. Yağışın şiddetini artırmasıyla bazı üniversiteler eğitime ara verdiklerini duyurdu. Küçük çaplı kazalara müdahale edilerek, trafiğin sıkışması önlendi. İtfaiye yolda kalan ve kaza yapan büyük araçların çekilmesine yardımcı oldu. Zincir takmayan araçlar trafik polisleri tarafından uyarıldı. Ana güzerg hlarda, emniyet şeridi ve bazı tünellerde otomobillerini durduran sürücüler zincir taktı. Mahmutbey Gişeleri'nde Edirne yönüne gidecek araçlardan zincir takmayanların geçişine izin verilmeyerek, araçlar şehir merkezine yönlendirildi. 
   
      Bariyerler kesildi 
   Yetkililer, kentte yaklaşık 100 noktada üzerlerinde "Kış Mücadele Ekibi" yazan iş makineleri ve tuz araçlarıyla 5 bine yakın personelin hazır bekletildiğini bildirdi. Beylikdüzü - Hadımköy yolunda üzerindeki bariyerlerin her kilometrede bir kesildiği gözlendi. 
   Boğazlar, görüş mesafesinin yarım milin altına düşmesi ve kötü hava koşulları nedeniyle çift yönlü olarak transit gemi geçişlerine kapatıldı. İstanbul Deniz Otobüsleri'nin İDO 2 seferi, olumsuz hava koşulları nedeniyle iptal edildi. İstanbul Devlet Opera ve Balesi Müdürlüğü, AKM'de dün ve bugünkü temsilleri iptal etti. 
   
   10 ayrı kriz bürosu    İstanbul Valiliği Afet Yönetim Merkezi ve İstanbul Büyükşehir Belediyesi İBB Afet Koordinasyon Merkezi'ne AKOM bağlı ekipler, gün boyu "yüksek alarm" düzeyinde tutuldu. AKOM, 100 noktada müdahale ekiplerini hazır bekletti. Beyaz Masa ekipleri 10 ayrı bölgede kriz irtibat büroları oluşturdu. Otobüs seferleri takviye edildi ve metro aralıksız çalıştı. Ekipler, otoyol ve köprü girişlerinde zincir kontrolü yaptı. Akşam saatlerine kadar 1927 araca zincir takmadığı için ceza kesildi. Görevli ekipler, hemen her kavşakta hazır bulundu. 
   
   Vali'den teşekkür    Vali Muammer Güler, İstanbul halkına, duyarlı olup kurallara uydukları için teşekkür etti... 
      
   İstanbul'da etkili olması beklenen kar yağışına karşı Vali Muammer Güler başkanlığında geçen salı toplanan İl Kriz Komitesi'nin aldığı kararlar, felaket yaşanmasını engelledi. 
   Valilik, olumsuz hava koşullarının yaşandığı kentte, büyük oranda kurallara uyan vatandaşlara teşekkür etti. Valilik'ten yapılan yazılı açıklamada, "Vatandaşlarımızın büyük oranda kurallara riayet ettikleri ve trafiğin genel olarak normal akışını sürdürdüğü gözlemlendiğinden, kendilerine teşekkür ederiz" denildi. 
   Büyükşehir Belediye Başkanı Ali Müfit Gürtuna, Fatih Sultan Mehmet Köprüsü'nde karla mücadele çalışmalarını denetledi. Sıkıntı yaşanmadığını belirten Gürtuna, bu kışın belediyeye maliyetinin şu ana kadar 50 trilyon lira olduğunu kaydetti. 
   Meteoroloji Bölge Müdürü Mustafa Yıldırım ise, tipi şeklindeki kar yağışının bugün akşama kadar etkili olacağını belirterek, yarın da hızını keserek devam edeceğini söyledi. Yıldırım, kar kalınlıklarının Silivri ve Atatürk Havalimanı'nda 7, Bakırköy'de 12 ve Sarıyer'de 19 santimetreye ulaştığını bildirdi. 
   Valilik, kamu kurum ve kuruluşlarında çalışan personelin bugün idari izinli sayılmasına gerek görülmediğini bildirdi. 
   
   Barajlar doldu, taştı    İSKİ alarma geçti. Barajlardaki doluluk oranı yüzde 100'e ulaşınca kapaklar açılarak sular tahliye edildi 
   
   İSKİ, mevsim normallerinin üzerinde yağan yağışlarla birlikte alarma geçti. Bazı barajlarda doluluk oranları yüzde 100'e ulaşınca, kapaklar açılarak sular tahliye edildi. 
   İSKİ Genel Müdürü Dursun Ali Çodur, kente su sağlayan barajlardaki doluluk oranının yüzde 100'lere ulaşması nedeniyle yağışlarla gelecek suya yer açmak için barajları boşalttıklarını açıkladı. 
   
   Tehlike söz konusu değil 
   Çodur, yüzde 100 dolu olan Ömerli ve Darlık barajlarının kendiliğinden taştığını, Kazandere ve Pabuçdere barajlarının da kapaklarını açtıklarını söyledi. Çodur, "Geçen ay yaşanan kar yağışında barajlardaki toplam doluluk oranı yüzde 80'ken karın erimesiyle birlikte bu oran yüzde 100'lere ulaştı. Geçen yıl da taşmalar yaşanmaması için İstanbul'un bir yıllık ihtiyacı kadar suyu derelere akıttık" dedi. Bir yıl önce barajların doluluk oranı yüzde 87'yken, 12 Şubat itibariyle bu oranın yüzde 95 düzeyine ulaştığını kaydeden Çodur, İstanbul'a su sağlayan barajların tümünün 100'de 100'ler düzeyine yükseldiğini ve kontrollü boşaltma işleminin uzmanlar denetiminde sürdüğünü, bir tehlikenin söz konusu olmadığını kaydetti. 
   Barajlar ve doluluk oranları şöyle 
   Ömerli, Darlık, Kazandere ve Pabuçdere barajlarında yüzde 100, Elmalı yüzde 91.79, Terkos yüzde 92.44, Alibeyköy yüzde 91.56, Büyükçekmece yüzde 89.36, Sazlıdere yüzde 91.11, Istrancalar yüzde 99.66 olmak üzere toplam 824 milyon 108 bin metreküp. 
   
   Köprü halatlarına ağırlık takıldı    İSTANBUL Milliyet 
   İstanbul'u etkisi altına alan şiddetli rüzg r ve kar nedeniyle Boğaziçi Köprüsü'nün sallanmaması için uzun halatlarına ağırlık takıldı. Çalışmalar için dün 13.00 - 14.00 arasında Asya'dan Avrupa Yakası'na geçişte bir şerit, 14.00 - 15.00 arasında da Avrupa'dan Asya Yakası'na geçişte bir şerit trafiğe kapatıldı. Karayolları'ndan Yakup Dost, "Uzun halatların sallanmaması için ağırlık takıyoruz. Bu, sallama frekansını azaltıyor" dedi. 
   
   
</TEXT>
</DOC>
