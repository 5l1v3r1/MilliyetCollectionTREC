<DOC>
<DOCNO> 202515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo09.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, İspanyollara evinde şans tanımıyor 
</HEADLINE>
<TEXT>

     Basketbol Avrupa Erkekler Ligi C Grubu'nda mücadele eden ve yarın kendi sahasında Pamessa Valencia ile karşı karşıya gelecek Efes Pilsen'in, İspanyol takımlarına karşı kendi sahasında büyük üstünlüğü bulunuyor. 
     Efes Pilsen, Avrupa kupalarında İspanyol takımlarıyla İstanbul'da 19 maç yaparken, evindeki 13 karşılaşmayı kazanarak rakiplerine üstünlük sağladı. 
     Lacivert-beyazlılar, kendi sahasındaki 19 karşılaşmada İspanyol takımlarına 6 kez mağlup oldu. 
     Avrupa kupalarında kendi sahasında İspanyol takımlarıyla ilk maçını 1980-81 sezonunda Avrupa Kulüpler Kupası'nda Barcelona ile yapan lacivert-beyazlılar, bu karşılaşmayı 100-66 yitirdi. Efes Pilsen, bu ülke takımlarına karşı ilk galibiyetini de 1992-93'de Avrupa Kulüpler Kupası'nda Zaragosa'yı 50-49 yenerek elde etti. 
     Efes Pilsen, İspanyol takımlarıyla kendi sahasında yaptığı son 10 maçta ise 7 galibiyet, 3 yenilgi alırken, son olarak İstanbul'da geçen sezon Avrupa Ligi'nde Unijaca Malaga'yı 82-78 mağlup etmeyi başardı. 
     Bu arada Efes Pilsen, yarın Pamessa Valencia ile yapacağı maçla bu rakibiyle ilk kez karşı karşıya gelecek. 
     
     İSPANYOL TAKIMLARINA KARŞI GENELDE ÜSTÜN 
     Efes Pilsen, İspanyol takımlarına karşı kendi sahasındaki üstünlüğünü genel istatistikte de koruyor. 
     Lacivert-beyazlılar İspanyol takımlarıyla bugüne dek 39 maç yaparken, 22 galibiyet, 17 yenilgi aldı. 
     
     AVRUPA KUPALARINDA 294. MAÇ 
     Efes Pilsen, yarın Pamessa Valencia ile yapacağı maçla Avrupa kupalarında 294. maçına çıkacak. 
     Lacivert-beyazlılar, Avrupa'da bugüne dek 293 karşılaşma yaparken, bu maçlarda 182 galibiyet, 111 yenilgi aldı. 
     
</TEXT>
</DOC>
