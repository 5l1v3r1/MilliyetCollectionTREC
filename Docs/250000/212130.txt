<DOC>
<DOCNO> 212130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/sazak.html </URL>
<DATE> 2004/01/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ABD'de yeni sayfa 
</HEADLINE>
<TEXT>

   WASHINGTON 
   
   Beyaz Saray'daki Bush - Erdoğan görüşmesinde 1 Mart tezkeresiyle dibe vuran Türkiye - ABD ilişkilerinde yeni bir sayfa açılıyor. 
   Kıbrıs, Irak'ın geleceği ve yeni Ortadoğu vizyonu üzerindeki görüşler Washington ile Ankara arasında altı ay önce yaşanan 'soğuk savaş'ın izlerinin geride kaldığının işareti. ABD askerlerinin rotasyonuna ilişkin 'İncirlik jesti' Bush yönetimini hayli etkilemiş. Birinci Körfez Savaşı'ndan sonra ABD'nin bölgedeki en büyük askeri yığınağı Türkiye üzerinden transfer edilecek. 
   İlginçtir. Dışişleri Bakanı Colin Powell, Türkiye'yi savaşa zorlayan Pentagon'daki şahinlere karşı ılımlı tutumuyla 1 Mart tezkeresinin yol açtığı kriz ortamını yumuşatan adamdı. Ankara'nın Powell'a güveni tam. Kıbrıs konusunda ABD'den siyasi ağırlığını koyması istenirken akıllardan geçen isim Powell'dı. 
   Beyaz Saray'daki görüşmeler iki bölümde yapıldı. 
   Bush'la baş başa olan 45 dakikalık ilk görüşmeye Başbakan Erdoğan ve Dışişleri Bakanı Gül birlikte katıldılar. Egemen Bağış çeviriyi yaptı. Başkan Bush ise yanına Colin Powell'ı ve Ulusal Güvenlik Danışmanı Condoleezza Rice'ı almıştı. ABD Savunma Bakanı Ronald Rumsfeld de toplantıya katıldı. 
   Milli Savunma Bakanı Vecdi Gönül bu bölüme çağrılmadı, geniş katılımlı yemekte bulundu. 
   Beyaz Saray'daki görüşmenin mutfak çalışması ise Condoleezza Rice ve Dışişleri Müsteşarı Uğur Ziyal tarafından yapılmıştı. 
   ABD Başkanı Bush, Kıbrıs konusundaki açılımları övünce, BM Genel Sekreteri'nin müzakereleri başlatma kararını kolaylaştırıcı, gerektiğinde garantör ülkeler ile adadaki Rumlar, Türkler üzerinde de etkili olacak siyasi irade üzerinde duruldu. 
   'Peki kim olacak ' sorusu ortaya atılınca Başkan Bush, ABD Dışişleri Bakanı'nı gösterdi 'Powell olacak ' 
   Powell ve Gül dün Dışişleri Bakanlığı'nda bir araya geldiler. 
   Ancak gündem Kıbrıs kadar Irak'ın geleceğine ilişkindi. 
   Irak konusunda Türkiye'nin kaygıları Bush'un yanı sıra Erdoğan - Dick Cheney görüşmesinde de ele alındı. Bush'un, 'Ben Tanrı'ya inanan biriyim, bana güvenin, Irak'ta Türkiye'nin alayhine olacak bir gelişmeye izin vermem. Irak bölünmeyecek, toprak bütünlüğü korunacak' sözleri, Erdoğan'ın inanç dünyasına seslenmenin post - modern yöntemiydi. 
   Beyaz Saray zirvesi sonunda yüzler gülüyordu. 
   Washington Büyükelçisi Faruk Loğoğlu ve eşi, Başbakan ve Emine Erdoğan onuruna geziye katılan heyete bir resepsiyon verdi. Gül ve Babacan'ın eşlerinin de katılımıyla 'kamusal alan' tartışması Laura Bush'un Beyaz Saray'daki çay davetinden önce Türkiye Cumhuriyeti'nin Washington'daki topraklarında noktalanmış oldu. 
   
      
   
   
</TEXT>
</DOC>
