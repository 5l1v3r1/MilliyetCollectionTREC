<DOC>
<DOCNO> 223940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/spor/spo05.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Para... Para... Para 
</HEADLINE>
<TEXT>

   Ulusoy ile Güneş'in zirvesinden kriz çıktı. 4 saat süren toplantıda Milli Takım Teknik Direktörü, ayrılmak için 2.5 milyon dolar istedi. Federasyon, pazartesi olağanüstü toplanıp işi çözümleyecek 
      BİLAL MEŞE 

   
   4 saatlik toplantı 
   FUTBOL Federasyonu Başkanı Haluk Ulusoy ile Milli Takım Teknik Direktörü Şenol Güneş'in dünkü zirvesinden kriz çıktı. Futbol Federasyonu'nda yaklaşık 4 saat süren toplantıda Güneş, "Sözleşmem 13 Temmuz'da ona eriyor. Ancak kafanızda gönderilmem konusunda birşey varsa, dört aylık maaş ve primlerim ödenmeli. Kaldı ki bir de tazminat söz konusu" diyerek para talebinde bulunduğu ifade edildi. 
   
   Ulusoy sinirlendi 
   GÜNEŞ'İN ayrıca sözleşmesinin fesh edilmesi halinde yaklaşık 2.5 milyon dolar para istediği ve bu nedenle Haluk Ulusoy'un bir hayli sinirlendiği öğrenildi. Güneş'in tavrı karşısında bir hayli şaşıran Başkan Haluk Ulusoy'un, yönetimi olağanüstü toplantıya çağırması dikkat çekti. Salı günü Ankara'da yapılması planlanan toplantı, pazartesi günü İstanbul'a alındı. Ulusoy, yönetim kuruluna izlenimlerini aktaracak. 
   
   'Artık kalamaz' 
   PARASAL krizin bu toplantı sonrasında çözüme kavuşacağı belirtildi. Başkan Ulusoy'un, yönetimcilerinin de görüşlerini alacağı, ardından da kesin kararını vereceği kaydedildi. Ulusoy'a yakın çevreler, "Artık Şenol Güneş'in devam etmesi söz konusu bile olamaz" dedi. Futbol Federasyonu'nun, Şenol hocanın yerine Scolari, Trapattoni ve Capello gibi ünlü isimler üzerinde durduğu da vurgulandı. 
   
   'Başarıyı arıyoruz '    MURAT AKBAŞ 

   Fikir alışverişi 
   TOPLANTIDAN ilk olarak çıkan Şenol Güneş, Başkan Haluk Ulusoy'un isteği üzerine Futbol Federasyonu'na geldiğini söyledi, haziran ayı sonrasını konuştuklarını ifade etti. Fikir alışverişinde bulunduklarını ancak net bir konunun ortaya çıkmadığını vurgulayan Güneş, ayrılma konuşmadıklarını söyledi, "Ben görüşlerimi aktardım. Zaten her zaman dostane ilişkilerimiz var. Bu devam etti" diye konuştu. 
   
   'Spekülasyon bitsin' 
   FUTBOL Federasyonu Başkanvekili Ata Aksu ise fazla bir ayrıntı vermedi. Aksu şunları söyledi "Basında konu çok speküle edildi. Türk Milli Takımı'nın geleceği açısından bu spekülasyonların bir an önce bitmesini istiyoruz. Şenol Güneş ile iyi ve kötü günlerimiz oldu. Onun için kendisine teşekkür ediyorum. 2006'da muhakkak başarılı olmalıyız. Bunun için ne gerekiyorsa yapılmalı. Ana madde budur." 
   
   Ne söyledi    Parasal anlaşmazlık olduğu için henüz ipleri koparmayan Futbol Federasyonu Başkanı Haluk Ulusoy'un tavrı, Şenol Güneş'in konuşmalarıyla uyuşmadı. Ulusoy, görüşme sonrasında hocanın neler söylediğini merak etti. Başkan bundan dolayı gazetecilerde bulunan teyp kasedini istetti ve Güneş'in konuşmalarını dinledi. Ancak Ata Aksu'nun konuşmaları adeta veda niteliğindeydi. 
   
   
</TEXT>
</DOC>
