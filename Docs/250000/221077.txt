<DOC>
<DOCNO> 221077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur31.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül 'Kıbrıs için dörtlü toplantı en üst düzeyde olacak ' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta iki tarafın müzakerelerde anlaşmaya varamamaları durumunda Türkiye ve Yunanistan'ın da katılımıyla yapılacak dörtlü toplantının, en üst düzeyde ve büyük olasılıkla Avrupa'da bir ülkede yapılacağını söyledi. 
     NTV'de canlı yayında soruları yanıtlayan Gül, toplantının en üst düzeyde yapılacağını belirterek, ''Belki önce Dışişleri sonra da Başbakan düzeyinde olabilir'' diye konuştu. Gül, toplantının yerinin belli olup olmadığının sorulması üzerine de, dörtlü toplantının büyük olasılıkla Avrupa'da yapılacağını kaydetti. 
     Gül, Yunanistan seçimlerinde halkın iradesini ortaya koyduğuna işaret etti ve kendisinin seçimlerden galip çıkan Yeni Demokrasi Partisi YDP Genel Başkanı Kostas Karamanlis ile daha önce çeşitli vesilelerle biraraya geldiklerini belirtti. 
     Eski düşmanlıkların yerini karşılıklı güven ve diyaloga bıraktığına dikkati çeken Gül, sorunların bulunduğunu ancak karşılıklı iyi niyet gösterilerek, güven artırıcı çalışmalar yapılarak mesafe alındığını söyledi. 
     ''Artık düşmanlık üzerine siyaset yapılmıyor'' diyen Gül, iyi niyet temelindeki siyasetlerin hem Türkiye'nin hem de Yunanistan'ın yararına olacağını kaydetti. Gül, Yunanistan'daki yeni hükümetin dörtlü toplantıya hazırlıksız olarak gireceğine inanmadığını, ulusal konularda yabancılık çekmelerinin mümkün olmadığını söyledi. 
     Gül, ABD ile de Kıbrıs konusunda sürekli temas halinde olduklarını belirtti, ''Washington Türk görüşlerine olumlu yaklaşıyor mu '' sorusuna ''Biz zaten mantıklı şeyler öne sürüyoruz'' yanıtını verdi. 
     Gül, AB sürecine ilişkin bir soru üzerine de görüştüğü tüm AB yetkililerinin Türkiye ile müzakerelerin başlayacağı görüşünde olduklarını söyledi. 
     Türkiye ile AB Troykası arasında dün Ankara'da yapılan görüşmelerde Türkiye-AB ilişkilerinin yanı sıra Irak, Kafkaslar, Büyük Ortadoğu projesi gibi birçok konunun da ele alındığını ifade eden Gül, toplantının verimli ve yararlı geçtiğini belirtti. 
     
</TEXT>
</DOC>
