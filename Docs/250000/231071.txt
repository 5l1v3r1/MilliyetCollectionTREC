<DOC>
<DOCNO> 231071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur15.html </URL>
<DATE> 2004/04/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erzincan'ın Üzümlü ilçesinde 40 yıldır içki satılmıyor .. 
</HEADLINE>
<TEXT>

     Erzincan'ın 32 bin nüfuslu en büyük ilçesi olan Üzümlü'de 40 yıl önce halk tarafından alınan ortak kararla içki satışı yapılmıyor, kahvehanelerde oyun oynatılmıyor. 
     Erzincan'a 20 kilometre uzaklıkta bulunan Üzümlü'de 1964 yılı öncesine kadar içki ve kumar yüzünden dolayı çok sayıda suçun işlendiği ve birçok insanın mağdur olduğu belirtildi. 
     Üzümlü Belediye Başkanı Ensari Sürücü, asayiş bozukluğunu önlemek için 40 yıl önce ilçenin önde gelenlerinin toplanarak, içki satışı yapılan yerlerin kapatılması, kahvehanelerde ise kumar başta olmak üzere tavla, domino, okey gibi oyunların oynatılmasının yasaklanması kararının alındığını söyledi. 
     Bu karara Üzümlü halkının saygı gösterdiğini ifade eden Ensari, 1964 yılından sonra ilçede bulunan bütün içkili yerlerin kapatıldığını, kahvehanelerde ise kumar başta olmak üzere bütün oyunların oynatılmadığını belirtti. 
     40 yıldır ilçede yasağın devam ettiğini anlatan Ensari, şunları söyledi 
     ''Şu ana kadar bu yasağın kalkması için herhangi bir girişimde bulunulmadı. Halk bu yasağın kalkması halinde yine eski alışkanlıklarını kazanacaklarından korkuyor. Çünkü şu anda ilçemiz asayiş bakımından çok huzurlu ve herkes birbiriyle iyi diyalog içerisinde. Ancak 40 yıl önce insanlar kumardan başını kaldırmıyormuş, fazla miktarda alkol alıp cinayetler işliyormuş. Şu anda herkes işine gücüne bakıyor.'' 
</TEXT>
</DOC>
