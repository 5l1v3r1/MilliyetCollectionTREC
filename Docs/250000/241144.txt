<DOC>
<DOCNO> 241144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun05.html </URL>
<DATE> 2004/05/19/ </DATE>
<TIME> 01.55 </TIME>
<AUTHOR>  </AUTHOR>
<HEADLINE>
Gül AB'nin kapısını çalıyoruz... 
</HEADLINE>
<TEXT>

     Özgür Ekşi bildiriyor 
Türkiye-AB Ortaklık Konseyi toplantısına katılmak üzere Brüksel'de bulunan Başbakan Yardımcısı ve Dışişleri Bakanı Abdullah Gül, ''AB'nin kapısını çalıyoruz'' dedi. 
     AB Dönem Başkanı İrlanda'nın Dışişleri Bakanı Brian Cowen, AB Komisyonu'nun genişlemeden sorumlu üyesi Günter Verheugen, AB Ortak Dış Politika ve Savunma Yüksek Temsilcisi Javier Solana ile beraber Ortaklık Konseyi'ne katılan Gül, basını bilgilendirirken, muhataplarına Türkiye'de yapılan son reform girişimlerini anlattığını ve Kopenhag siyasi kriterlerine büyük ölçüde uyum sağladığını belirttiğini söyledi. 
     AB'ye hoş görünmek için değil, Türkiye'nin kendi iyiliği için bu reform paketlerini hazırladıklarını ifade eden Gül, muhataplarına daha önceki Ortaklık Konseyi toplantılarında, ''Siyasi kriterleri yerine getirmeden önce kapınızı çalmayacağız'' dediğini hatırlattı. 
     Daha önce, ''Ben bugün Türkiye konusunda rapor yazıyor olsam, siyasi kriterlerin yerine getirildiğini söylemem'' diye konuştuğunu belirten ve ''Kendi eksiğimizi bile bile kapınızı çalmayacağız ama bitirince kıra kıra çalacağız'' dediğini anlatan Gül, dünkü toplantıda AB'li muhataplarına, ''AB'nin kapısını çalıyoruz'' dediğini bildirdi. 
     Gül, yapılan reformların uygulamasından kaynaklanan bazı sorunlar bulunduğunu, bunların da aşılacağını belirterek, ''Yapmamız gerekenlerin çoğunu yaptık diye rehavete kapılmayacağız'' diye konuştu. 
     Toplantı ve temaslar sırasında Kıbrıs konusunun da gündeme geldiğini belirten Gül, ''Türkiye'nin AB'ye girmesi için Kıbrıs siyasi kriter değildir ama siyasi bir gerçektir'' yaklaşımını hatırlatarak, ''O gün negatif görünen durum bugün pozitif oldu'' diye konuştu. Gül, ''Kıbrıs konusunda takip ettiğimiz politika sempati ve destek yarattı. AB Komisyonu'nun hazırlayacağı İlerleme Raporu'na muhakkak yansıyacaktır'' dedi. 
     Gül, Brüksel'de Türkiye'nin Kıbrıs politikalarını anlattığını ve KKTC'ye yönelik ekonomik ambargonun zaman geçirmeden kaldırılmasının gerektiğini ifade ettiğini bildirdi. 
     Ortaklık Konseyi toplantısının ardından Verheugen ve Solana ile ayrı ayrı ikili temaslarda bulunan Gül, akşam da Azerbaycan Cumhurbaşkanı İlham Aliyev ile bir araya geldi. 
     Aliyev ile Ermenistan-Dağlık Karabağ ve Kıbrıs konusunda görüş alışverişinde bulunduğunu belirten Gül, Azerbaycan Devlet Başkanı'na İslam Konferansı Örgütü İKÖ Yüksek Memurlar Toplantısı'nda Türk tezlerini destekleyen çalışmaları için teşekkür ettiğini belirtti. 
     Gül, Azerbaycan ile Kıbrıs arasında karşılıklı uçak seferlerinin başlatılması ve ambargonun kalkması konularının görüşüldüğünü ifade etti. 
     Brüksel'deki temaslarının ardından, bu sabah Belçika'dan ayrılacağını belirten Gül, Ortadoğu barış süreci ve Kıbrıs'la ilgili temaslarda bulunmak üzere Moskova'ya gideceğini kaydetti. 
     
</TEXT>
</DOC>
