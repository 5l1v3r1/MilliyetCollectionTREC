<DOC>
<DOCNO> 247187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo18.html </URL>
<DATE> 2004/06/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İbrahim Üzülmez Geçen sezonun kötü izlerini sileceğiz 
</HEADLINE>
<TEXT>

     Beşiktaş'ın başarılı sol kanat oyuncusu İbrahim Üzülmez, geçen sezonun kötü izlerini, gelecek sezon büyük başarılar kazanarak sileceklerini savundu. 
     İbrahim, kulübün resmi internet sitesine yaptığı açıklamada, geçen sezon yaptıkları hataları tekrarlamayacaklarını iddia ederek, şöyle dedi 
     ''Kötü günlerin izlerini başarı ile sileceğiz. Kötü günlerin izini silmek için yapılabilecek tek bir şey var, o da başarı. Önümüzdeki sezon, geçtiğimiz sezonun ilk yarısındaki gibi bir performans sergilersek, tüm kötü hatıralar silinir. Beşiktaş'ta oynayan futbolcuların hedefi, istikrarı ve başarıyı yakalamaktır. Ben, Beşiktaş'ı çok seviyorum ve kendi adıma bundan önce olduğu gibi, bundan sonra da elimden geleni yapacağım.'' Başkan Yıldırım Demirören ve Futbol Şube Sorumlusu Kıvanç Oktay'ın futbolcular arasında çok sevildiğini kaydeden tecrübeli oyuncu, ''Kendileriyle daha önce çalışmıştık. Futbolcular arasında çok seviliyorlardı. Ben de seçilmeleri nedeniyle çok mutlu oldum. Başkanımız ve yönetim kuruluyla birlikte büyük başarılar kazanacağımıza inanıyorum. Beşiktaşımıza hayırlı olsun'' dedi. 
     
     ''DEL BOSQUE, BEŞİKTAŞ'I İYİ YERLERE GETİRECEK'' 
     Yeni teknik direktör Del Bosque'yi de değerlendiren İbrahim, İspanyol çalıştırıcının Beşiktaş'ı iyi bir yere getireceğine ve Real Madrid'deki başarılarını tekrarlayacağına inandığını kaydetti. 
     A Milli Futbol Takımı'nın Uzakdoğu seferine de değinen İbrahim, açıklamasını şöyle tamamladı 
     ''Uzakdoğu kampı çok iyi geçti. Milli takımda yaşanan değişimi maçlarda herkes gördü. Çok iyi bir teknik direktörümüz ve güçlü kadromuz var. Önemli olan yeteneklerimizi sahaya yansıtabilmemiz. Milli takımda güzel bir uyum oluştu. Herkes elinden gelen gayreti gösterdi. Ben Letonya maçlarında yaptığımız hataları bir daha tekrarlamayacağımıza inanıyorum. Hedefimiz 2006 Dünya Kupası'nda da başarılı olmak.'' 
     
</TEXT>
</DOC>
