<DOC>
<DOCNO> 224406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun04.html </URL>
<DATE> 2004/03/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fransa'da seçmen sağcı iktidarı cezalandırdı 
</HEADLINE>
<TEXT>

     Fransa'da bölgesel seçimlerin ilk turunu, muhalefetteki sol partilerin önde tamamlaması, seçmenin iktidardaki Halkçı Hareket Birliği Partisi'ne UMP ciddi bir uyarısı olarak değerlendiriliyor. 
     Fransız televizyon ve radyo kanalları, iki yıl önce ezici bir oy çoğunluğuyla iktidara gelen UMP'nin bu seçimde seçmen tarafından cezalandırıldığı yorumunu yapıyor. 
     Bölge seçimlerinin diğer önemli özelliği ise aşırı sağcı Ulusal Cephe Partisi'nin oy oranını artırması. Seçimlerin ilk turunda başka hayal kırıklığına uğrayanlar arasında aşırı sol partiler yer alıyor. 
     Fransa'da işsizlik sorununa bir türlü çözüm bulunamaması ve ekonomik durgunluk, sağcı iktidar partisinin oy oranındaki düşüşte en önemli etken olarak gösteriliyor. 
     İlk belirlemeler göre, seçime ittifak yaparak giren Sosyalist, Yeşil ve Komünist Partisi oyların yüzde 40.5'ini alırken, iktidardaki Halkçı Hareket Birliği UMP ile liberal eğilimli Fransa Demokrasi Birliği UDF oyların yüzde 33.8'ini aldı. 
     Seçimlerin ilk turunda, aşırı sağcı Ulusal Cephe Partisi oyların yüzde 17.2'sini alırken, aşırı sol partilerin oyları yüzde 5'de kaldı. Seçimde oy atmayanların oranının ise yüzde 38 civarında olduğu bildirildi. Fransa'da 1998 yılında yapılan bölgesel seçimlerde oy kullanmayanların oranı yüzde 42'ye çıkmıştı. 
     Seçimler sonucu 26 bölge meclisi ile il genel meclis üyeleri belli olacak. Seçimlerin ikinci turu gelecek pazar günü yapılacak. 
     Fransa'da 42 milyon kayıtlı seçmen bulunuyor. 
     
</TEXT>
</DOC>
