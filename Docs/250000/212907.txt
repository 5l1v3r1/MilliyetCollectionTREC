<DOC>
<DOCNO> 212907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko14.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da perakende fiyatlar 10 yıldır ilk kez düştü 
</HEADLINE>
<TEXT>

     İstanbul Ticaret Odası'nın İTO 1995 bazlı yeni İstanbul Ücretliler Geçinme Endeksi'ne göre 2004 yılı Ocak ayında perakende fiyatlar binde 6 oranında azaldı. 
     İTO'dan yapılan yazılı açıklamaya göre, perakende fiyatlar Ocak ayı itibariyle yıllık yüzde 17.7, oniki aylık ortalamalara göre de yıllık yüzde 24.1 artış gösterdi. İTO'nun 1995 bazlı yeni İstanbul Ücretliler Geçinme Endeksi'nde 2004 yılı Ocak ayı itibariyle son 10 yılda ilk kez gerileme görüldü. 
     Perakende fiyatlardaki artış 2003 yılı Aralık ayında yüzde 1.7, Ocak ayı itibariyle yıllık yüzde 25.0 ve oniki aylık ortalamalara göre ise yüzde 41.8 olarak gerçekleşmişti. 
     
     ALT GRUPLAR 
     2004 yılı artışlarına bakıldığında, gıda harcamaları grubunda yer alan ekmek ve tahıllarda binde 1, et, balık ve kümes hayvanları endeksinde yüzde 5.1, yağlar, süt ve süt mamullerinde yüzde 1.1, yaş-kuru sebze ve meyve endeksinde yüzde 3.6, çeşitli hazır yiyeceklerde binde 6, tütün, alkollü ve alkolsüz içkiler endeksinde binde 1 artış oldu. Bu grubun genel endeksinde de yüzde 1.7 artış görüldü. 
     Konut harcamaları grubu genel endeksinde binde 9 artış olurken, ev eşyası harcamaları grubu genel endeksinde binde 3 azalış yaşandı. Giyim harcamaları grubu genel endeksinde yüzde 13.4 azalış oldu. 
     Sağlık ve kişisel bakım harcamaları grubu genel endeksindeki artış yüzde 8.8 olurken, kültür, eğitim ve eğlence harcamaları grubu genel endeksinde binde 1 artış yaşandı, ulaştırma ve haberleşme harcamaları grubu genel endeksinde ise binde 2 azalış gerçekleşti. Diğer harcamalar grubu genel endeksinde Ocak ayı itibariyle bir değişiklik yaşanmadı. 
     
     1963 BAZLI ENDEKS 
     İTO'nun 1963 bazlı Toptan Eşya Fiyatları Endeksi'ne göre de 2004 Ocak ayındaki artış binde 3, bir önceki yıl sonuna göre yıllık artış binde 3 ve oniki aylık ortalama değişim ise yüzde 22.7 oldu. 
     Aynı endekse göre toptan eşya fiyatları 2003 yılı Ocak ayında yüzde 3.4, bir önceki yıl sonuna göre yıllık artış yüzde 27.2 ve oniki aylık ortalamalara göre yıllık artış ise yüzde 42.1 olmuştu. 
     
</TEXT>
</DOC>
