<DOC>
<DOCNO> 238823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonsiy13.html </URL>
<DATE> 2004/05/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
YÖK tasarısına bir tepki de Sakarya Üniversitesi'nden... 
</HEADLINE>
<TEXT>

     Sakarya Üniversitesi SAÜ Senatosu, İzmir'de 15 derneğin oluşturduğu ''Ulusal Birlik Hareketi'' ve Türk Eğitim-Sen Mersin Şube Başkanı Murat Yılmaz, YÖK Yasa Tasarısı'na tepki gösterdi. 
     Sakarya Üniversitesi SAÜ Senatosu'ndan yapılan açıklamada, tasarının oransal değişiklikler dışında niteliksel hiç bir yenilik getirmediği, değiştirilmek istenen üniversiteye giriş sisteminin yılların birikimiyle ortaya çıkmış, kendi içinde tutarlı bir model olduğu savunuldu. 
     Açıklamada şöyle denildi 
     ''Getirilmek istenen değişiklikler ve düzenlemelerle objektif olmayan ve bilimsel dayanağa sahip olmayan uygulamalar ortaya çıkacak, bu durum, eğitim sistemimizde yapısal bozukluklara neden olacaktır. Toplumumuzun geleceğine, çağdaş üniversite özerkliğine aykırı olduğuna inandığımız bu yasa tasarısını TBMM'den geçirme girişiminin toplumsal barış ve güven ortamını zedeleyeceği endişesinde olduğumuzu ve Sakarya Üniversitesi Senatosu olarak, bu yasa taslağını kabul edilemez bulduğumuzu kamuoyuna duyururuz.'' 
     
     İZMİR 
     Ulusal Birlik Hareketi de YÖK Yasa Tasarısı'nı eleştirdi. 
     Dokuz Eylül Üniversitesi Sürekli Eğitim Merkezi'nde DESEM düzenlenen toplantıda üyeler adına basına açıklama yapan Ege Üniversitesi Ziraat Fakültesi Öğretim Üyesi Prof. Dr. Cengiz Çakır, iktidarın YÖK üyelerinin belirlenme şeklini ve imam hatip liseleri ile ilgili düzenlemeleri değiştirmeye çalışmasının ardında eğitim ve öğretim birliğini bozma amacının yattığını ileri sürdü. 
     ''Türk eğitim sistemine, Avrupa Uyum Yasaları ve eğitim kurumlarında yaşanan sorunlar bahane edilerek toptan ve sinsi bir saldırı başlatıldığını'' savunan Çakır, şunları kaydetti 
     ''AKP iktidarının amacı, meslek liselilere üniversite yolunu açmak değil, cumhuriyet devriminin kapattığı medreseleri, 'imam hatip' adıyla yeniden açmak, imam hatiplileri üniversitelere ve giderek devlet yönetimine egemen kılmaktır. Yapılmak istenen düzenleme, ulusal kurumların YÖK içinde temsilci bulundurmasını engellemek ve böylece ABD-AB emperyalizminin istediği ılımlı İslam ülkesini yaratmayı amaçlamaktadır.'' 
     
     MERSİN 
     Türk Eğitim-Sen Mersin Şube Başkanı Murat Yılmaz da tasarının yüksek öğretim sistemini 21'inci yüzyıla taşıyacak çözüm önerileri üretmediğini savundu. 
     Yılmaz, Türk Eğitim-Sen Mersin Şubesi'nde düzenlediği basın toplantısında, tasarı hazırlanırken ilgili kuruluşların görüşlerine başvurulmadığını, görüş bildirenlerin ise dikkate alınmadığını ileri sürerek, ''Beklentileri karşılamaktan oldukça uzak olan bu 11 maddelik paket, YÖK ve üniversitelerin yapısı konusunda iyileştirme getirmemektedir'' dedi. 
     Tasarıda, üniversitelerde çalışanların özlük haklarına ilişkin düzenlemenin yer almadığını belirten Yılmaz, tasarının üniversite personelinde moral ve motivasyon bozukluğuna neden olduğunu söyledi. 
     Yılmaz, tasarıda öğretim elemanları, öğretim görevlileri ve üniversite idari personelinin ücretleri ve özlük hakları ile ilgili konuların yeniden düzenlenmesi gerektiğini de kaydetti. 
     
</TEXT>
</DOC>
