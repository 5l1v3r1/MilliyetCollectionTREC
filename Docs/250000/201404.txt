<DOC>
<DOCNO> 201404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo15.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Semercioğlu Chelsea gibi bir Trabzonspor olacak 
</HEADLINE>
<TEXT>

     Trabzonspor Teknik Direktörü Turgay Semercioğlu, Galatasaray maçı planlarında yenilginin bulunmadığını söyledi. 
     Turgay Semercioğlu, Mehmet Ali Yılmaz Tesisleri'nde düzenlediği basın toplantısında, Galatasaray'ın dün akşam yaptığı Real Sociedad maçındaki performansını başarılı bulduğunu belirterek, ''Çok iyi savunma yaptılar. Rakiplerine yenilmemelerine rağmen, istediği sonucu bulamadılar. Çok güçlü ve geniş bir kadroları var. Galatasaray, yaralı aslandır, ne yapacağı belli olmaz. Galatasaray maçından puan veya puanlarla ayrılmak istiyoruz. Tedbirli konuşuyoruz ancak bu maçın planında mağlubiyetin yeri yok'' dedi. 
     Trabzonspor'un son dönemlerde derbi maçı kazanamadığını dile getiren Semercioğlu, ''Derbi galibiyetlerinin olmayışı takım üzerinde bir baskı oluşturmaz. Bizde herhangi bir baskı yok. Futbolcularda da olmayacağını düşünüyorum'' diye konuştu. 
     Gaziantepspor maçından sonra özellikle taraftarlar ve basından büyük destek gördüğünü ifade eden Semercioğlu, şöyle devam etti 
     ''Gaziantepspor maçının bazı bölümlerde iyi oynamadık. Savunmada ve orta alanda baskı konusunda eksiklikler var. Samet Aybaba, takıma geçen sezon Türkiye Kupası kazandırdı ve ligde 2. sırada bir Trabzonspor devretti. Ancak her takımın eksiklikleri vardır. Biz bu eksiklikleri kısa bir süre içinde gidereceğimizi sanmıyoruz. Zamana ihtiyacımız var. Benim istediğim bir Chelsea gibi, birlikte düşünen, birlikte baskı, hücum ve savunma yapan bir takım oluşturmak arzusundayım. Elimizdeki imkanlarla, bu mantalite çerçevesinde yoğun bir çalışma yapacağız.'' Semercioğlu, gece yarısı aldığı bir öneriyle Trabzonspor'da çalışmayı kabul ederek takıma zor günlerinde destek olduklarını belirterek, ''Bizim şu anda ikinci yarıyla ilgili düşüncemiz yok. Gaziantepspor maçını başarıyla geride bıraktık. Şimdi Galatasaray, Gençlerbirliği ve Türkiye Kupası'nı da iyi şekilde geride bırakmak istiyoruz. Gelecek yönetimin de tavrını kimse şimdiden bilemez. Bunun için tranfser konusunda konuşmak erken'' diye konuştu. 
     Öte yandan Galatasaray maçı öncesi kasıklarından sakatlanan Mehmet Yılmaz'ın Galatasaray maçında forma giyip giymeyeceğinin maç günü netlik kazanacağı bildirildi. 
     
</TEXT>
</DOC>
