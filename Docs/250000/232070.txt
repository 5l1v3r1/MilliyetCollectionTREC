<DOC>
<DOCNO> 232070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo16.html </URL>
<DATE> 2004/04/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Beşiktaş Konya'ya 3 eksikle gidecek 
</HEADLINE>
<TEXT>

     Ligde lider Fenerbahçe'nin 5 puan gerisinde 3. sırada bulunan Beşiktaş, yarın deplasmanda Konyaspor ile yapacağı maçın hazırlıklarını tamamladı. 
     Siyah-beyazlılar BJK Nevzat Demir Tesisleri'nde, Teknik Direktör Mircea Lucescu yönetiminde bu sabah basına kapalı bir antrenman yaptı. 
     Beşiktaş kafilesi akşam saatlerinde Konya'ya gidecek. 
     
     3 EKSİK 
     Beşiktaş'ta sakatlıkları bulunan Pancu ve Tayfur ile sarı kart cezalısı Yasin Sülün, yarınki maçta forma giyemeyecek. 
     Hafta içinde takımdan ayrı çalışan Sergen'in ise kadroda yer alacağı açıklanırken, Okan Koç da uzun bir aradan sonra 20 kişilik kafilede kendisine yer buldu. 
     Sakatlığı nedeniyle bir süredir takımdan ayrı kalan Ronaldo da Konya'da forma giyebilecek. 
     
     MUHTEMEL 11 
     Beşiktaş'ın Konyaspor maçına Cordoba, Emre, Ronaldo, Ahmet Yıldırım, Kaan Dobra, Ümit, Giunti, Tümer, İbrahim, Ilie, Ahmed Hassan 11'i ile çıkması bekleniyor. 
     Konya Atatürk Stadı'nda saat 19.00'da başlayacak ve hakem İsmet Arzuman'ın yöneteceği karşılaşma Digitürk Lig TV'den naklen yayınlanacak. 
     -TAYFUR İTALYA'DA- Siyah-beyazlı takımın geçen hafta Gençlerbirliği ile yaptığı maçta sağ dizinden sakatlanan Tayfur, bu sabah İtalya'ya gitti. 
     Tayfur, kontrol amacıyla İtalya'ya giderken, durumunun bu kontrolden sonra belli olacağı belirtildi. 
     
</TEXT>
</DOC>
