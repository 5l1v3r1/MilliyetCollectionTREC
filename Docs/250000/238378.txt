<DOC>
<DOCNO> 238378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy02.html </URL>
<DATE> 2004/05/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Erdoğan, Atina'dan törenle uğurlandı... 
</HEADLINE>
<TEXT>

     Yunanistan'daki temaslarını sürdüren Başbakan Recep Tayyip Erdoğan, Atina'dan Gümülcine'ye gitmek üzere törenle uğurlandı. 
     Erdoğan, ikamet ettiği Grande Bretagne Oteli'nden, eşi Emine Erdoğan, devlet bakanları Beşir Atalay, Mehmet Aydın, Kürşad Tüzmen ve eşleriyle birlikte Başbakanlık Binası'na geçti. 
     Burada bir süre Yunanistan Başbakanı Kostas Karamanlis ile sohbet eden Erdoğan için, resmi uğurlama töreni yapıldı. Törende, iki ülkenin milli marşları çalındı. 
     Karamanlis, törenin ardından Erdoğan'ı aracına kadar geçirdi. Başbakan Erdoğan ile vedalaşan Karamanlis, Emine Erdoğan'ı ise yanaklarından öperek uğurladı. 
     Başbakan Erdoğan ve beraberindekiler, daha sonra Gümülcine'ye gitmek üzere havaalanına hareket etti. 
     
</TEXT>
</DOC>
