<DOC>
<DOCNO> 218363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur09.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre için kurşunlanan genç kadının hayati desteği kesildi 
</HEADLINE>
<TEXT>

     Küçükçekmece'de önce bacaklarından vurulan, daha sonra da tedavi gördüğü hastanede silahlı saldırıya uğrayan genç kadına hastanede verilen hayati destek kesildi. 
     Bakırköy Dr. Sadi Konuk Eğitim ve Araştırma Hastanesi'nde yatan Güldünya Tören'in 22 dün beyin ölümünün gerçekleştiğini, ancak makineye bağlı olarak yaşatılmaya çalışıldığını hatırlatan hastane yetkilileri, ''polisin ulaştığı ailenin 'genç kadının organlarının bağışlanmamasını, cenazenin de burada gömülmesini' istediğinin'' kendilerine iletildiğini söylediler. 
     Yetkililer, Yoğun Bakım Ünitesi'nde bulunan ve hayatından ümit kesilen genç kadının, organ bağışı ihtimalinin de ortadan kalkması üzerine hayati desteğine son verildiğini kaydettiler. 
     
     ADIM ADIM VAHŞET... 

     Bitlis Mutki'ye bağlı Erler köyünde yaşayan Gül Dünya Tören, amcasının kızının eşi Servet Taş'la birlikte oldu ve hamile kaldı. Karnı büyüyünce hamile olduğu ortaya çıkan Tören, bebeğin babasının Taş olduğunu söyledi. Taş köyden kaçarken, Tören de doğum yapana kadar amcası Mehmet Tören'in İstanbul'daki evine gönderildi. 
     
     HAMİLEYKEN POLİSE SIĞINDI 

     Bebeğini doğurduktan sonra öldürüleceğini anlayan Tören, hamileyken polise sığındı. Baba Şerif Tören, polise kızının köylerinde bir süre imamlık yapan Alaattin Ceylan'a 66 verilmesini istedi. Ve polis, Tören'i, Ceylan'a teslim etti. 2 ay önce doğuran Tören'in babası, torununun evlatlık verilmesini ve kızını gelip alacağını söyledi. Bu sırada aile meclisi de, Tören'in ölümüne karar verdi. Ferit Tören 20 ve ağabeyi İrfan Tören 24 kararı infaz edecek kişiler olarak belirlendi. İrfan Tören, Ceylan'ı arayarak, kardeşini Bursa'daki yakınlarının yanına yerleştireceklerini ve evlendireceklerini söyledi. İstanbul'a gelen İrfan Tören, önceki gün 13.30'da Ceylan'ın evine gitti. Ceylan'nın "Eşyaları hazırlıyoruz, biraz bekle" demesi üzerine Tören, "Eşyaya gerek yok" dedi. Şüphelenen Ceylan, "Esenler Otogarı'ndan sizi uğurlayacağım" dedi. Ağabey ve kız kardeş, evden çıkarak yürürken, pusuda bekleyen Ferit ablasını vurdu. Yaralanan Tören, hastaneye kaldırırken, iki kardeş kaçtı. 
     
     'REFAKATÇİSİYİM' DEDİ... 

     Hayati tehlikesi bulunmayan Tören, ilk tedavisinin ardından Bakırköy Eğitim Hastanesi'ne sevk edildi. Gül Dünya'yı öldüremediklerini öğrenen iki kardeş, dün 03.45'te hastaneye gitti. Kardeşlerden biri güvenlik görevlisine "Gül Dünya'nın refakatçisiyim" diyerek içeri girdi. Ablasının kafasına tek kurşun sıkan Tören, diğer kardeşiyle kaçarken, Gül Dünya'nın beyin ölümü gerçekleşti. 

     
</TEXT>
</DOC>
