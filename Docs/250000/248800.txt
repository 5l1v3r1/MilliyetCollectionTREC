<DOC>
<DOCNO> 248800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur14.html </URL>
<DATE> 2004/06/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çınarcık, deprem haberlerinden rahatsız... 
</HEADLINE>
<TEXT>

     Marmara Denizi'nde meydana gelecek olası bir depreme ilişkin bilim adamlarınca yapılan açıklamalarda ''Çınarcık Çukuru''ndan bahsedilmesi, Yalova'nın Çınarcık İlçesi'nde tepki görüyor. 
     Çınarcık Belediye Başkanı Murat Erdoğan, düzenlediği basın toplantısında, depreme ilişkin açıklamalarda, sürekli olarak Marmara Denizi'ndeki ''Çınarcık Çukuru''nun gündeme geldiğini belirterek, bunun sonucu insanların ilçelerine gelmekten çekinmeye başladıklarını söyledi. 
     ''İlçemizin adının, deprem haberleriyle anılmasını istemiyoruz'' diyen Erdoğan, olası bir depreme ilişkin değerlendirmelerde, ''Çınarcık Çukuru''nun gerçek adı olan ''Com Çukuru''nun kullanılması gerektiğini kaydetti. 
     Erdoğan, bölgede meydana gelebilecek bir depremin çıkış noktası olabileceği yönünde tahminde bulunulan ''Çınarcık Çukuru''nun, ilçelerine uzak bir bölgede yer aldığını ifade ederek, ''Bu çukur, Marmara Denizi'nden ortalarında bir yerde. Neden Çınarcık Çukuru denildiğini bilmiyoruz. Ama, bundan sonra Com Çukuru olarak adlandırılmasını istiyoruz'' diye konuştu. 
     
</TEXT>
</DOC>
