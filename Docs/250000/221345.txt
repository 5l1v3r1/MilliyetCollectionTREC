<DOC>
<DOCNO> 221345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur32.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İnancına güvenen, inanç hürriyetinden korkmaz 
</HEADLINE>
<TEXT>

     Coşkun Ergül bildiriyor 

AK Parti Genel Başkanı ve Başbakan Recep Tayyip Erdoğan, iktidarları döneminde düşünce hürriyeti konusunda önemli adım attıklarını belirterek, ''İnancına güvenen inanç hürriyetinden, düşüncesine güvenen düşünce hürriyetinden korkmaz'' dedi. 
     Erdoğan, partisince Van'ın Hürriyet Meydanı'nda düzenlenen açık hava toplantısında halka hitap etti. 
     Devletin iç borçlanmadaki faiz oranını yüzde 69'dan yüzde 24'e, enflasyonu yüzde 30'dan yüzde 19'a indirdiklerini ifade eden Erdoğan, Türkiye'nin büyüme hızının hedefledikleri gibi yüzde 5 olduğunu ve OECD ülkeleri arasında birinci konumuna yükseldiğini kaydetti. 
     ''Bugün cumhur burada, cumhuriyete sahip çıkan halk ve gençlik de burada'' diye konuşan Erdoğan, Milli Eğitim Bakanlığı ile YÖK tarafından oluşturulan iki komisyonun yeni YÖK yasası ile ilgili çalışmaları sürdürdüğünü söyledi. 
     Erdoğan, şöyle konuştu 
     ''Daha adil bir YÖK yasası ile üniversitelerin önü açılacaktır. Meslek liseleri ile düz liseler arasındaki adaletsizlik giderilecektir. Gelişmiş ülkelerde meslek liselerinin oranı yaklaşık yüzde 65, düz liselerin oranı ise yüzde 35'dir. Bizde ise durum tam tersidir. Bu durum, bilişim teknolojisinin olduğu bir dünyada Türkiye'yi çağdaş bir ülke konumuna getirmez. Artık bilgisayarı kullanacak, söküp takacak gençler istiyoruz. Üniversite sınavına girerken meslek liselinin ayağında 30 kilo ağırlık bağlanıyor, düz liselinin ayağında bir şey yok. Böyle bir eşitsizlik olmaz. 12 yaşında bir çocuk geleceğini tayin edemeyebilir ama liseyi bitiren bir genç edebilir.'' Erdoğan, sağlık alanındaki gelişmeleri de anlattığı konuşmasında, ''Artık hastanelerde 1,2,3 yataklı odalara geçiyoruz. Koğuş sistemini terk ediyoruz'' dedi. 
     
     ''SEVDALIYIZ, BİZİM AŞKIMIZ VAR'' 

     İktidarları döneminde yaptıklarının geçmiş dönemlerde yapılmadığını anlatan Erdoğan, ''Niye Çünkü bunların derdi yoktu, bizim derdimiz var. Biz dertliyiz, biz size sevdalıyız, bizim aşkımız var. Tıpkı Ferhat'ın Şirin'e olan aşkı gibi. Dağları delerek geliyoruz'' diye konuştu. 
     Türkiye'nin, AB yolunda önemli adımlar attığını ifade eden Erdoğan, Türkiye'nin, AB'nin, dünyanın gündemine oturduğunu dile getirdi. 
     AB'ye üyelik yolunda 3 önemli demokratikleşme paketi çıkardıklarını ve bunların uygulanmaya başladığını anımsatan Erdoğan, konuşmasını şöyle sürdürdü 
     ''İşkenceye karşı sıfır toleransımız var. Bu konuda en küçük ihbarı değerlendiriyor, gereken adımı atıyoruz. Gözaltı sürelerini de paket çerçevesinde indirdik. Düşünce hürriyeti konusunda da önemli adımlar attık. İnancına güvenen inanç hürriyetinden, düşüncesine güvenen düşünce hürriyetinden korkmaz, korkmamalıdır. Ana dilde eğitim-öğretimde önemli mesafeler aldık. Bu konuda uygulamaya da geçildi. Şimdi başka adımlar atıyoruz. Köye geri dönüşler başladı. Bu proje kapsamında 2 trilyon lira ödedik.'' 
     
     ''BAHÇESARAY 10 AY ALLAH'A, 2 AY VAN'A AÇIKTI'' 

     Erdoğan, duble yolların yapımına hızla devam ettiklerini belirterek, ''Bahçesaray 10 ay Allah'a, 2 ay Van'a açıktı. Şimdi orada da yollar açıldı. Havalar iyi olunca da yollar asfaltlanacak'' dedi. 
     Başbakan Erdoğan, 2003 yılının üçüncü ayından itibaren sınır ticaret merkezleriyle ilgili adımın yürürlüğe girdiğini, Kapıköy sınır kapısının transit ticaret geçişine açılmasıyla ilgili çalışmaların devam ettiğini söyledi. 
     Doğu Anadolu'da Van, Hakkari Bitlis, Muş ve Bingöl illerini kalkındıracak Van merkezli kalınma planının yakında hizmete gireceğini de ifade eden Erdoğan, bu planı AB'den gelen 45 milyon Euro ile gerçekleştireceklerini söyledi. 
     Vanlı işadamlarını bölgeye yatırım yapmaya çağıran Erdoğan, ''Van niye doğunun İstanbul'u, İzmir'i olmasın '' diye sordu. 
     
     ''VAN GÖLÜ'NÜ TEMİZLEYECEĞİZ'' 

     İstanbul Boğazı ve Haliç'i temizledikleri gibi kirlenen Van Gölü'nü de koruma altına alıp temizleyeceklerini ifade eden Erdoğan, 2005 yılında Van'a doğalgaz getirileceğini, Van'ın enerji sorununun da en kısa zamanda çözüleceğini belirtti. 
     Erdoğan, seçime 18 gün kaldığını anımsatarak, partililerden kapı kapı dolaşmalarını ve durmadan çalışmalarını istedi. Erdoğan, ''Vanımız, tüm insanımız için çalışacağız. Herhangi bir ayırıma tabi tutmadan, yaradılanı, yaradandan ötürü seveceğiz anlayışıyla herkesi seveceğiz'' diye konuştu. 
     Erdoğan, konuşmasının sonunda partililere karanfil atarken, kaybolan bir çocuğu kucağına alarak sevdi ve daha sonra annesine teslim etti. 
     
     MİLLİ EĞİTİM BAKANI ÇELİK 

     Milli Eğitim Bakanı Hüseyin Çelik de 3 Kasım'dan önce halkın üzerini umutsuzluk bulutlarının kapladığını belirterek, AK Parti ile milletin önünün açıldığını kaydetti. 
     28 Mart seçimlerinden sonra belediye başkan adayları Burhan Yenigün'ün, bir ''yeni gün'' gibi doğacağını dile getiren Çelik, Van'ın büyük bir köy olmayı hak etmediğini söyledi. Çelik, ''Sizin için çalışacağız. Van bir 5 yıl daha cezalandırılmamalıdır. Van, bu duruma bir 5 yıl daha dayanamaz. 28 Mart'ta oylarını birleştireceksiniz ve Van'ı bölgede örnek bir il haline getireceksiniz'' diye konuştu. 
     AK Parti İl Başkanı Ebubekir Gülaçar, Başbakan Erdoğan'a bir kilim hediye etti. 
     Mitingde, Bayındırlık ve İskan Bakanı Zeki Ergezen ve bölge milletvekilleri de bulundu. 
     Erdoğan, programının uzaması nedeniyle valilik ziyaretini iptal ederek, Patnos'a geçti. 
     
</TEXT>
</DOC>
