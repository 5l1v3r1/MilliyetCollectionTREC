<DOC>
<DOCNO> 243646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur23.html </URL>
<DATE> 2004/05/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Afganistan Türk helikopter birliği yarın Kabil'e gidiyor 
</HEADLINE>
<TEXT>

     NATO'nun talebi üzerine Uluslararası Güvenlik ve Yardım Kuvveti ISAF kapsamında görev yapacak Afganistan Türk Helikopter Birliği için uğurlama töreni düzenlendi. 
     Kara Havacılık Okulu'ndaki tören, saygı duruşu ve İstiklal Marşı'nın okunmasıyla başladı. 
     Kara Havacılık Komutanı Tuğgeneral Haluk Alper, törende yaptığı konuşmada, bundan iki yıl önce, Türk görev grubunun tümgeneral Akın Zorlu komutasında dost ve kardeş Afgan halkının huzur ve güvenliğine katkıda bulunmak için, Uluslararası Güvenlik ve Yardım Kuvveti'nin liderliğini devralmak üzere Afganistan'a gönderildiğini hatırlattı. Tuğgeneral Alper, görev grubunun, bölgede bulunduğu 8 ay süresince, sağladığı huzur ortamı ve eşsiz hizmetleriyle uluslararası camianın ve Birleşmiş Milletler'in takdirlerini topladığını belirtti. 
     Bugün Türk kara havacılık tarihinde ilk defa bir helikopter birliğinin aynı amaç için Afganistan'a uğurlandığını kaydeden Tuğgeneral Alper, sınırlarımızın çok ötesinde ve böyle bir harekatı destekleyecek altyapı ve ev sahibi ülke desteği olmayan bölgedeki harekatın icrasının Türk Silahlı Kuvvetleri'ne önemli deneyimler kazandıracağına dikkati çekti. Tuğgeneral Alper, şöyle devam etti 
     ''Ne kadar uzakta olursanız olun, sahip olduğunuz üstün disiplin, bilgi düzeyi, uçuş yetenekleri ve çalışkanlığınız ile barışı destekleme harekatının tüm gereklerini en üst düzeyde yerine getireceğinize ve her zaman olduğu gibi, bu görevi de yüzakıyla tamamlayacağınıza olan inancımız tamdır. 
     Bilindiği gibi Türk dış politikasının esası, yüce Atatürk'ün direktifi olan 'yurtta sulh, cihanda, sulh' tur. Sizler de Türk Silahlı Kuvvetleri mensubu olarak, dünya barışına katkıda bulunmak üzere, ebedi başkomutanımız tarafından 1920 yılında tesis edilen tarihi dostluk bağlarımızın ışığında, kardeş Afgan halkının refah ve mutluluğunun tesisi gibi çok şerefli bir amaç için görevlendirilmiş bulunuyorsunuz. 
     Uluslararası barış ve güvenliğin tesis ve idamesi için Kore'den Somali ve Bosna'dan Kosova'ya kadar, pek çok bölgede büyük bir başarıyla görev yapan Türk Silahlı Kuvvetleri'nin ve Türk milletinin temsilcileri olarak, insani nitelikleriniz, eğitim seviyeniz, fizik ve moral gücünüzle, Afganistan'da barışın hakim kılınmasına önemli katkılar sağlayacaksınız. Görevinizi ifa ederken, kahraman Türk Silahlı Kuvvetleri'ni ve yüce Türk Milleti'ni temsil etmenin yüksek sorumluluğunu her zaman yüreğinizde, ulusumuzu arkanızda hissedeceksiniz. 
     Bu aziz vatana ve asil millete layık olacak şekilde, üstün vazife anlayışınız, vatan ve millet sevginiz ve görev heyecanınızla görevinizi en mükemmel şekilde icra edeceğinizden ve bir kere daha tüm dünyanın güven ve takdirini kazanacağınızdan hiç şüphemiz yoktur. 15 yıldan fazla süredir, teröre karşı yürüttüğünüz çok başarılı mücadelede edindiğiniz tecrübe ve elde ettiğiniz zaferler, bunun en büyük güvencesidir. Şehitlerimizin kanlarıyla kutsallaşan, vatan toprakları üzerinde ve gökyüzünde gururla dalgalandırdığınız şanlı bayrağımızı bu defa barış ve huzur için Afgan semalarında şerefle taşımanın onurunu yaşayacaksınız. 
     Sizler barışın güvercini, savaşın kartalı, gökyüzünün eşsiz şövalyeleri başarıdan başka alternatifiniz yok. Ancak, uçuş emniyetini asla ihmal etmeyeceksiniz.'' Konuşmasında ailelere de seslenen Tuğgeneral Haluk Alper, büyük bir fedakarlık ve vatan sevgisiyle yetiştirdikleri kahraman evlatların, çok onurlu ve kutsal bir görevi, Afgan kardeşlerimize barış ve huzur getirmek için üstlendiklerini ifade etti. Tuğgeneral Alper, ''Onlarla ne kadar gurur duysanız azdır. Türk Silahlı Kuvvetleri'nin Afganistan'daki şefkatli eli olacak bu kahramanlar, gerektiğinde kötü niyetlilere karşı onun güçlü yumruğu olmayı da bileceklerdir. Onları sizlerden aldığımız gibi sapasağlam sizlere geri getirmek en büyük görevimiz ve dileğimizdir'' diye konuştu. 
     Tuğgeneral Alper, Afganistan'a gidecek personelin yolunun ve bahtının açık olmasını da diledi. 
     Afganistan Türk Helikopter Birliği Komutanı binbaşı Serdar Ertan da uluslararası alanda bu son derece kapsamlı çok uluslu barışı destekleme harekatına helikopter desteği sağlayacak olmanın haklı gururunu ve heyecanını taşıdıklarını söyledi. 
     Binbaşı Ertan, dünya orduları içerisinde disiplinli, bilgi düzeyi, çalışkanlığı ve yüksek mesleki değerleriyle seçkinleşen son derece eğitimli Türk pilotlarının ve yer personelinin, bu harekatın tüm gereklerini çok iyi düzeyde yerine getireceğinden hiç kimsenin şüphesi olmamasını istedi. 
     Binbaşı Ertan, görevleri için her türlü ayrıntıyı dikkate alarak planlama çalışmalarını tamamladıklarını ve göreve hazır olduklarını belirterek, görevleri sırasında Atatürk'ün 'yurtta sulh cihanda sulh' direktifinin her zaman ana rehberleri olacağını vurguladı. Konuşmaların ardından birliğe Türk bayrağı takdim edildi ve tören geçişi gerçekleştirildi. 
     Afganistan Türk Helikopter Birliği, 3 genel maksat helikopteri ile 56 uçuş ve bakım personelinden oluşuyor. 
     Birlik yarın Kabil'e hareket edecek. 
     
</TEXT>
</DOC>
