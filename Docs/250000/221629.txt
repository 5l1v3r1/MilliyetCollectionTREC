<DOC>
<DOCNO> 221629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/dunya/adun.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da banko Putin 
</HEADLINE>
<TEXT>

   Pazar günü düzenlenecek devlet başkanlığı seçimlerinin favorisi Putin, kampanya bile yapmadı. Adaylar dahil kimse seçim heyecanı yaşamıyor 
      Cenk Başlamış 

   
   Rusya'da başkanlık seçimlerine 48 saat kala şimdiki Devlet Başkanı Vladimir Putin rakiplerine fark atarak önde bulunuyor. 
   Ülke tarihinin en renksiz kampanyasına sahne olan seçimlere Putin'le birlikte 5 aday katılıyor. Sonuçtan emin olduğu için neredeyse hiç kampanya yürütmeyen ve diğer adaylarla televizyonlarda düzenlenen tartışma programlarına katılmayan Putin'in yarışı ilk turda kazanması bekleniyor. Anketler, Putin'in oy oranını yüzde 60 - 80 arasında gösteriyor. Seçime Sergey Glazyev, Oleg Malışkin, Sergey Mironov, Nikolay Haritanov ve tek kadın aday olan İrina Hakamada katılıyor. Bu adaylardan hiçbirinin oy oranı yüzde 10'a yaklaşmıyor. Rusya'nın en örgütlü hareketi olan Komünist Parti'nin lideri Gennadiy Züganov'la şimdiye kadar yapılan bütün başkanlık seçimlerine katılan Vladimir Jirinovski, Putin karşısında adaylıklarını koymaya cesaret edemedi. 
   Aralık ayında yapılan parlamento seçimlerine damgasını vuran "Putinizm"in pazar günü de sandıktan çıkacağını şimdiden kabullenen diğer adaylar artık mucize peşinde bile koşmuyor. Kimse sürpriz beklemediği için seçim heyecanı yaşamayan seçmenlerin çoğu oylamayla ilgilenmiyor. Çoğu kanal, 5 aday arasında yapılan televizyon tartışmaları da ilgisizlik nedeniyle yayından kaldırmak zorunda kaldı. Şu anda televizyonlarda sadece vatandaşları oy vermeye çağıran kısa filmler yayınlanıyor. 
   Devlet Başkanı Putin, sonucun belli olmasının sandık başına gidecek seçmenlerin sayısını etkilemesinden çekinerek vatandaşlara oy kullanma çağrısında bulundu. Putin, dün TV'den seslenirken, her oyun değerli olduğunu belirterek, seçimlerin öneminin unutulmaması gerektiğini söyledi. 
   Kimsenin tanımadığı bir bürokratken 1999 yılı ağustos ayında başbakanlığa getirilen Putin, dönemin Devlet Başkanı Boris Yeltsin'in aynı yılın sonunda sürpriz bir şekilde istifa etmesi ardından görevi vekaleten üstlenmiş, 26 Mart 2000'de yapılan başkanlık seçimlerini farklı kazanmıştı. 
   
   
   
</TEXT>
</DOC>
