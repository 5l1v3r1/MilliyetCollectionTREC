<DOC>
<DOCNO> 211727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko33.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Euro tahvil tutarı 10 Şubat'ta hesaplarımıza girecek... 
</HEADLINE>
<TEXT>

     Hazine, 2004 yılı dış borçlanma kapsamında Euro piyasasında bugün gerçekleştirilen tahvil ihracına ilişkin tutarın 10 Şubat Salı günü hesaba geçeceğini bildirdi. 
     Hazine Müsteşarlığı'ndan yapılan açıklamada, 2004 yılı dış borçlanma programı kapsamında, yılın ikinci ihracının bugün Euro piyasasında gerçekleştirildiği belirtildi. 
     Açıklamada, 10 yıl vadeli yüzde 6.5 kupon ödemeli ve 1 milyar Euro tutarındaki tahvilin yatırımcıya getirisinin yüzde 6.625 olduğu kaydedildi. 
     Tahvile ilişkin tutarın 10 Şubat tarihinde Hazine hesabına geçeceği ifade edilen açıklamada, tahvilin anapara geri ödemesinin ise 10 Şubat 2014 tarihinde yapılacağı bildirildi. 
     Söz konusu ihracın kupon ve getiri oranı, uluslararası sermaye piyasalarında bugüne kadar ihraç edilen tahviller içinde en düşük orana tekabül ettiği belirtilen açıklamada, şöyle denildi 
     ''Tahvil 3 yıl daha uzun vadeli olmasına rağmen, mevcut en uzun vadeli Euro cinsinden tahvilimizin 18 Ocak 2001 vadeli ikincil piyasa faiz oranının altındaki bir seviyeden ihraç edilmiştir. 
     İhracın maliyeti, ülkemiz ile aynı veya daha üzeri kredi notuna sahip ülkelerin tahvillerinin maliyetlerinin çok daha altındaki bir seviyeden gerçekleştirilmiştir. 
     İhraç, 1 milyar Euro olan tutarı ile Euro cinsinden tahvillerimiz içersinde bir defada gerçekleştirilen en yüksek tutarlı ihraç olma özelliğini taşımaktadır.'' Açıklamada, böylelikle 2000 yılından bu yana ilk kez hem dolar, hem de euro piyasasında en uzun vadeleri temsil eden 30 yıl ve 10 yıl vadeli tahvillerin, tarihsel olarak en düşük maliyetlerle ihraç edilmiş olduğu belirtildi. 
     Açıklamada, 2004 yılının Ocak ayında gerçekleştirilen söz konusu ihraçla, toplam 2.75 milyar dolar tutarında kaynak sağlanarak, 2004 yılı dış borçlanma programının yarısından fazlasının temin edildiği bildirildi. 
     
</TEXT>
</DOC>
