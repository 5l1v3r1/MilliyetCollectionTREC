<DOC>
<DOCNO> 228361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/spo02.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan tam not 
</HEADLINE>
<TEXT>

   Alman hoca, maçın ilk yarısında sezonun en iyi futbolunu oynadıklarını belirtti, "4-2'lik skora rağmen rakibin en iyi oyuncusu kalecisi ise başarımız ortada" dedi 
      
   'Her şey vardı' 
   FENERBAHÇE Teknik Direktörü Christoph Daum, Akçaabat Sebatspor karşısında ilk yarı sezonun en iyi futbolunu oynadıklarını söyledi. Alman hoca, "Oyuncularımı baskılarından, isteklerinden dolayı kutluyorum. Bugün koşu, mücadele, istek, hırs eksiği yoktu. 4-2'lik bir skordan sonra rakibin en iyi oyuncusu kalecisiyse, bizim başarımız ortadadır. 24 saat sevinebiliriz. Ardından Rize maçına konsantre olmalıyız" dedi. 
   
   Ümit'e övgü 
   TOMAS'IN kadroda olmamasını kontenjan sorununa bağlayan Daum, "Gerçi kendisi yaptığı hareketten dolayı özür diledi ancak, bu olay özürle geçiştirilemeyeceği için kendisi bir hayır kurumuna bağışta bulunacak" dedi. Alman hoca ayrıca, Ümit'e de övgü yağdırdı, "Bugüne kadar sergilediği futbolla, bundan sonra nasıl oynarsa oynasın, bu sezonun kazanılmış futbolcularından biridir" yorumunu yaptı. 
   
   Tomas tribünde    ADANASPOR maçında oyundan alınınca tepkisini formasını yere atarak gösteren Tomas, Teknik Direktör Daum tarafından dün 18 kişilik kadroda yer bulamadı. Yaptığı hareketten dolayı hocasından özür dileyen Hırvat oyuncu, Alman çalıştırıcının bu kararı karşısında şaşkınlık yaşadı. 
   HIRVATİSTAN - Türkiye maçında kaşından sakatlanan ancak hocasına "oynayabilirim" diyen Tomas'ın yerine Teknik Direktör Daum, savunmada Fatih Akyel'e görev verdi. Hırvat oyuncu maç öncesi gazetecilere ise "Hiçbir problemim olmamasına rağmen kadroya alınmadım" diye konuştu. 
   
      Serhat süper döndü    SAKATLIĞI nedeniyle uzun süre formasından ayrı kalan ve 10 hafta sonra ilk onbirde sahaya çıkan Serhat attığı iki golle galibiyette önemli rol oynadı. Genç oyuncu karşılaşma sonrası yaptığı açıklamada "Henüz tam olarak hazır değilim. Ancak bu goller bana büyük moral verdi. Emin adımlarla yolumuza devam ediyoruz" dedi. 
   
   Notlar    En hızlı gol 
   SÜPER Lig'in bu sezon en hızlı golüne Selahattin imza attı. Akçabaat Sebatspor'un genç forveti, 50. saniyede rakip ağları havalandırarak, Fenerbahçe'yi kısa süreli bir şoka uğrattı. 
   
   Soğuk engel 
   SARI - Lacivertliler şampiyonluğa gitmesine karşın soğuk hava nedeniyle maça ilgi beklenenden az oldu. Karşılaşmayı yaklaşık 35 bin kişi izlerken, maraton ve kale arkası tribünlerinin alt bölümlerinde boşluklar göze çarptı. Grup İzmir adlı altında örgütlenen Egeli taraftarlar, üç otobüsle İstanbul'a gelerek, destek verdi. 
   
   PAF da galip 
   DEREAĞZI Tesisleri'nde yapılan PAF maçını Fenerbahçe 3 - 0 kazandı. Baştan sona üstün bir futbol ortaya koyan Sarı - Lacivertli gençlerin gollerini maçın yıldızı Kerim 2 ve penaltıdan Zafer kaydetti. 
   
   Birinci şaşkın 
   AKÇAABAT Sebat'ın hocası Mehmet Birinci Fenerbahçe'nin haklı bir galibiyet aldığını söyledi. İstanbul'a bir puan için geldiklerini belirten Birinci, "Çok hata yaptık. Rakibimize pasları biz verdik. Oyuncularımın çoğu seyirci baskısının etkisinde kaldı ve bunu kaldıramadı" dedi. 
   
   İlk adım atıldı 
   PERŞEMBE günkü basın toplantısında maçlardan yavaş yavaş ayağını çekeceği mesajını veren Aziz Yıldırım, Sebat sınavını yönetime ait locadan izledi. Şeref tribünde konukları ağırlaması için Amatör Şubeler Sorumlusu Mahmut Uslu görevlendirildi. 
   
      Başbakan'a pankart 
   TARAFTARLAR, kale arkası tribüne "Adam gibi adam, R.Tayyip Erdoğan" yazılı bir pankart astılar. Fenerbahçe, sahaya "Şimdi vergi daha önemli" yazan bir pankart ile çıkarken, maçı Ankara Büyükşehir Belediye Başkanı Melih Gökçek de izledi. 
   
   Testi kırılmadan 
   BURSA maçında taraftarların yaptığı taşkınlıklar nedeniyle sütten ağzı yanan Fenerbahçe'de, Akçaabat Sebat mücadelesi öncesi sık sık yapılan anonslarla seyirciler uyarıldı. Ayrıca Beşiktaş'a kötü tezahüratta bulunan bir grup taraftar ıslıklarla engellendi. 
   
   
</TEXT>
</DOC>
