<DOC>
<DOCNO> 240121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur42.html </URL>
<DATE> 2004/05/14/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Açık göbek olayında yeni iddia... Eskişehir öğretmenevine ücret ödememiş 
</HEADLINE>
<TEXT>

     Eskişehir Milli Eğitim Müdürü Ekrem Toklucu, Gaziantep Öğretmenevi'ne, göbeğini açıkta bırakan kıyafeti nedeniyle sokulmadığı iddia edilen kadının, geçen yıl Ağustos ayında 2 gün konakladığı Eskişehir Öğretmenevi'nden ücret ödemeden ayrıldığını iddia ederek, bunun için suç duyurusunda bulunacaklarını bildirdi. 
     Ekrem Toklucu, Eskişehir Öğretmenevi'nde düzenlediği basın toplantısında, 9-11 Ağustos 2003 tarihlerinde Öğretmenevi'nde kalan Hülya Keskin adlı kişinin, bu sürede ''telefon, konaklama ve çamaşırhane'' hizmetlerinden yararlandığını, ancak 56 milyon 250 bin lira tutarındaki faturayı ödemeden ayrıldığını söyledi. 
     Telefon kayıtlarından, Keskin'in görüşme yaptığı kişilere ulaştıklarını ifade eden Toklucu, aynı dönemde Keskin'in başka kişileri de dolandırdığını öğrendiklerini iddia etti. 
     Toklucu, dün basında çıkan haberler üzerine Eskişehir Öğretmenevi Müdür Yardımcısı Füsun Başiplikçi'nin, Hülya Keskin'i tanıyıp, İl Milli Eğitim Müdürlüğü'nü bilgilendirdiğini anlatarak şöyle konuştu 
     ''Bu kişi hakkında, yalan beyanda bulunarak konaklama ücretini ödemediği için suç duyurusunda bulunacağız. Emekli öğretmen kızı olan kişi, geçen yıl Ağustos ayında 2 gün konakladığı Eskişehir Öğretmenevi'nden ücret ödemeden ayrılmıştır.'' Toklucu, konu hakkında hukuki incelemelere başladıklarını belirterek, ödenmeyen faturanın yasal yoldan tahsil edileceğini sözlerine ekledi. 
     Eskişehir Öğretmenevi Müdür Yardımcısı Füsun Başiplikçi de Hülya Keskin'in, ''emekli öğretmen kızı'' olduğunu gösteren Artvin-Borçka Öğretmenevi'nden verilmiş kimlik kartıyla Eskişehir Öğretmenevi'nde konakladığını belirterek, ''Kendisi bize, Ağabeyimden havale yoluyla para gelecek. Ödemeyi parayı çektikten sonra yapacağım dedi. Ancak 11 Ağustos sabahı Eskişehir Öğretmenevi'nden ayrıldı'' dedi. 
     Eskişehir Milli Eğitim Müdürü Toklucu, kimseyi kıyafeti yüzünden öğretmenevine almamak gibi bir durumun söz konusu olamayacağını da belirterek, ''Kapımız herkese açık. Kimseye ayrım yapmıyoruz. Ayrıca mağdur durumda olanlara da elimizden geldiğince yardımcı oluyoruz'' dedi. 
     
</TEXT>
</DOC>
