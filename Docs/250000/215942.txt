<DOC>
<DOCNO> 215942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun08.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 50 yılda rahiplerin tacizine uğrayan çocuk sayısı 11 bin .. 
</HEADLINE>
<TEXT>

     ABD'de 1950'den bu yana 11 binden fazla çocuğun rahiplerin cinsel tacizine uğradığı açıklandı. 
     ABD'de patlak veren sübyancılık skandalının ardından, Katolik Kilisesi tarafından ülke çapında yapılan ve şimdiye dek gizli tutulan bir araştırmanın sonuçları basının eline geçti. 
     Amerikan basınında yer alan haberlere göre, skandalı dizginlemeye çalışan ABD Piskoposlar Konferansı, geçen yaz New York'taki John Jay Hukuk Fakültesi'nden bu konuda kapsamlı bir araştırma yapmasını istedi. Araştırma sonunda elde edilen sonuçlar şimdilik kamuoyundan gizlenirken, CNN televizyon kanalı raporun bir kopyasını ele geçirdi. 
     Sonuçlara göre, 4400 din adamının yarısından biraz fazlası tek bir suçlamaya maruz kalırken, yüzde 25'i iki ve üç, yüzde 13'ü de dört ila dokuz cinsel taciz suçlamasıyla itham edildi. 
     Listede 10 veya daha fazla suçlamaya maruz kalan rahiplerin oranı yüzde 3 oldu. 
     Araştırmanın 27 Şubat'ta yayınlanması planlanırken, rahipler tarafından taciz edilen ve tecavüze uğrayanların oluşturduğu bir grubun üyesi David Clohessy, ''Asıl sayının çok daha fazla'' olduğunu öne sürerek, ''Piskoposlar yıllardır bunu saklıyorlardı, bir anda değiştiklerine inanmak güç'' diye konuştu. 
     Rapora göre, kurbanların yüzde 78'i 11 ila 17, yüzde 16'sı 8 ila 10 ve yüzde 6'sı 7 veya daha küçük yaşta. 
     Rapor ayrıca, kiliseyi skandalla ilgili olarak suçlarken, tacizci rahiplerin affedildiğini ve sorunun ciddiyetinin görmezden gelindiğini belirtiyor. 

     
</TEXT>
</DOC>
