<DOC>
<DOCNO> 228040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur19.html </URL>
<DATE> 2004/04/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Korsan yayın... 500 trilyon liralık pazarın 60'ı korsanların elinde 
</HEADLINE>
<TEXT>

     Türkiye Yayıncılar Birliği Başkanı Çetin Tüzüner, korsan yayıncılığın son bir yıl içinde korkunç boyutlara ulaştığını belirterek, ''500 trilyon liralık pazarın yüzde 60'ı, korsan yayın yapanların elinde'' dedi. 
     Doğuş Üniversitesi'nce düzenlenen ''Korsan Yayıncılığın Önlenmesi'' konulu sempozyumun açılışında konuşan Tüzüner, son bir yıl içinde korsan yayıncılığın korkunç boyutlara ulaştığını söyledi. 
     Tüzüner, ''500 trilyon liralık pazarın yüzde 60'ı, korsan yayın yapanların elinde. Devletin, yayıncının, yazarın hakkı korsan yayıncıların cebine girmiştir'' diye konuştu. 
     ''Korsan kitap ucuz, bandrollü kitap pahalı'' iddialarının doğru olmadığını anlatan Tüzüner, ''kitap fiyatının maliyetle, pahalı veya ucuz olmasının ise okuyucunun alım gücüyle ilgili'' olduğunu kaydetti. 
     ''Yayınevleri yazar payından kaçınmak için korsan kitap üretiyor'' iddialarına da tepki gösteren Tüzüner, ''Böyle asılsız iddiaları korsan kitap üretenler ortaya atarak, yayıncıları korsan durumuna düşürmüşlerdir. Yayıncılık etiğine gölge düşüren bir yayınevi varsa, biz Türkiye Yayıncılar Birliği olarak üzerimize düşeni yaparız'' dedi. 
     Yeni çıkan Fikir ve Sanat Eserleri Yasası'nın iyi niyetle hazırlandığını kaydeden Tüzüner, Kültür ve Turizm Bakanlığı dışında, Maliye ve İçişleri bakanlıklarının da uygulamada hassasiyet göstermeleri gerektiğini söyledi. 
     
     ''SORUMLU BELEDİYELER'' 
     Vali Yardımcısı Cumhur Güven Taşbaşı da, Fikir ve Sanat Eserleri Yasası'nın korsan yayıncılığın önlenmesinde önemli yenilikler getirdiğini kaydederek, ''İşin gerçek sorumlusu belediyelerdir. Hep, 'belediyelerin bu işe göz yumduğunu' söylerler. 'Kadıköy'de bir pasaj olduğu ve kimsenin buna müdahale etmediği' söylenmektedir. Bu yasayla belediyelere korsanla mücadelede önemli yetkiler verilmiştir'' dedi. 
     Doğuş Üniversitesi Rektörü Prof. Dr. Talha Dinibütün de, ağır cezalara rağmen sokaklarda korsan kitap, CD, DVD satışlarının azalmadığını ifade ederek, korsan yayınlara talebin, mücadelenin kısa sürede sonuçlanmasını engellediğini bildirdi. 
     Kültür ve Turizm Bakanlığı Telif Hakları ve Sinema Genel Müdürü Dr. Abdurrahman Çelik ise dünyada, müzik sektöründe satılan her 3 CD'den 1'inin korsan olduğunu belirterek, ''2003 yılı rakamlarıyla 4.6 milyar dolara ulaşan bu gelirin önemli bir bölümü organize suç örgütlerinin finansmanına gidiyor'' dedi. 
     Türkiye'de yerli CD'lerin yüzde 70'i, yabancı CD'lerin de yüzde 90'ının korsan olduğunu anlatan Çelik, yayın ve yazılım sektörlerinde de korsan satışların hakim olduğunu belirtti. 
     Yasayla birlikte açıkta CD satışının bandrollü dahi olsa yasaklandığını vurgulayan Çelik, bu satışın önlenmesi için de belediye ve kolluk kuvvetlerine yetki verildiğini hatırlattı. 
     
     ''ÜNİVERSİTE ÖĞRENCİLERİ YAPIYOR'' 
     Edebiyat ve İlim Eserleri Sahipleri Meslek Birliği EDİSAM 2. Başkanı Tuğrul Paşaoğlu da, vatandaşların korsan kitap ve CD aldıklarında bir hırsızlık ürünü aldıklarının artık bilincine varmaları gerektiğini kaydetti. 
     Ucuz olduğu için korsan bir kitap ya da CD almakla, yine ucuz olduğu için yandaki tezgahta satılan çalıntı cep telefonunu almanın aynı şey olduğunu anlatan Paşaoğlu, ''Yazarların korsan kitapları yerlerde, tezgahlarda satılıyor. Ahmet Altan, korsan yayınlar yüzünden uzunca bir süredir yazmaktan vazgeçme noktasında'' dedi. 
     Bir kitabın piyasa çıktıktan itibaren 24 saat içinde korsanlarının da hazırlanabildiğini ifade eden Paşaoğlu, ''İstanbul'daki 10 bin matbaadan 7 bini kayıtlı. Korsan üretim kayıtdışı olan bu matbaalarda yapılıyor'' diye konuştu. 
     Sokaklarda korsan kitap satışını üniversiteli öğrencilerin de yaptığını anlatan Paşaoğlu, ''Korsan satış yaparken yakalanan üniversiteli öğrenciler, yurt parası ya da okuyabilmek için bu işi yaptığını söyleyince hakim karşısında sempati kazanıyor'' görüşünü dile getirdi. 
     Türkiye'de 9 büyük korsan üreticisi bulunduğuna dikkati çeken Paşaoğlu, ''Bunların isimleri belli. Ancak, bir tanesi 2-3 milyon adetlik Milli Eğitim Bakanlığı kitapları basma girişiminde bulundu ve 4 ilde yapılan operasyonla 5 saat içinde yakalandı'' diye konuştu. 
     Müzik Yapımcıları Meslek Birliği MÜYAP Yönetim Kurulu Üyesi Bülent Forta da, korsan CD satışı nedeniyle Türkiye'nin müzik sektörünün hak ettiği yere gelemediğini vurgulayarak, ''Türkiye, müzikte müthiş bir ülke. Korsandan doğan zarar önlenirse, dünyada ilk 10 15 ülke arasına girebiliriz. Kocaman endüstri, üniversiteli öğrencinin burs alamadığı için sokakta CD satmasından dolayı batıyor'' görüşünü savundu. 
     
</TEXT>
</DOC>
