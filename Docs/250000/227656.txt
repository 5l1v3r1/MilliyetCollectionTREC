<DOC>
<DOCNO> 227656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo02.html </URL>
<DATE> 2004/04/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Karaman Güçlü bir rakibe karşı mücadele ettik 
</HEADLINE>
<TEXT>

     A Milli Futbol Takımı Antrenörü Ünal Karaman, ''Güçlü bir rakibe karşı mücadele ettik'' dedi. 
     Hırvatistan ile deplasmanda yaptığı özel maçta 2-2 berabere kalan A Milli Takım'da, antrenör Ünal Karaman, zorlu bir mücadele verdiklerini belirterek, ''Uzun süredir birarada oynayan bir ekibimiz vardı. Bu ekiple büyük başarılar kazanmıştık. Şimdi ise yeni bir takım ve genç futbolcu arkadaşlarla farklı bir kadro oluşturmaya çalışıyoruz. Gençlerle oynamak oturmuş bir takıma göre daha zordur. Biz de bugün saha içinde bu zorlukları yaşadık'' diye konuştu. 
     Karşılaşmanın ikinci yarısında ilk yarıya oranla daha fazla risk aldıklarını ifade eden Karaman, şöyle konuştu 
     ''Sistem değiştirdik ve 3'lü savunmaya geçtik. Orta alana 2 tane hızlı oyuncu koyduk ve bu futbolculardan yararlanarak maçı kazanmak istedik. Zor şartlarda mücadele ettik. Hırvatistan'a Avrupa Şampiyonası'nda başarılar diliyorum.'' 
     
     OTTO BARİÇ'TEN TÜRKİYE'YE ÖVGÜ 
     Hırvatistan Milli Takımı Teknik Direktörü Otto Bariç, maç sonrasında yaptığı açıklamada, Türkiye'nin Portekiz'de yapılacak Avrupa Şampiyonası'na gidememesinin tamamen şanssızlık olduğunu söyledi. 
     Türkiye'nin birçok tarihi başarıya imza attığını vurgulayan Bariç, Türkiye maçının Portekiz'e gitmeden önce kendileri için ciddi bir sınav olduğunu, her 2 takımın da sahada iyi bir mücadele sergilediğini kaydetti. 
     Bir gazetecinin Türk Milli Takımı'nın başına yerli bir antrenör getirilip getirilmemesi yönündeki bir sorusuna ise Bariç, ''Ben bu işe karışamam. Türkiye'de kendini ispatlamış çok kaliteli antrenörler var. Şenol Güneş ve Ünal Karaman da kazandıkları başarılarla bu işin üstesinden gelebileceklerini kanıtladılar. Ancak son kararı federasyon verecek'' yanıtını verdi. 
     A Milli Futbol Takımı, bugün TSİ 24.00'de Türkiye'ye dönecek. 
     
</TEXT>
</DOC>
