<DOC>
<DOCNO> 202219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun55.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş "Kilit partiyiz ama anahtar paslı" 
</HEADLINE>
<TEXT>

     KKTC'deki Demokrat Parti'nin DP Genel Başkanı, Devlet Bakanı ve Başbakan Yardımcısı Serdar Denktaş, Başbakan Derviş Eroğlu ile hükümetin itifasını yarın Cumhurbaşkanı Rauf Denktaş'a sunacaklarını bildirdi. 
     Serdar Denktaş, DP Genel Merkezi'nde düzenlediği basın toplantısında, yarın hükümetin istifasını sunmakla birlikte, yeni hükümet kuruluncaya kadar hükümet görevini sürdüreceklerini belirterek, milletvekilerinin Cumhuriyet Meclisi'nde yemin etmelerinin ardından, hükümet kurma konusunda görevlendirmenin yapılacağını kaydetti. 
     Siyasi partilerin, bir an önce seçim havasından çıkarak, kendi aralarında bir değerlendirme yapması gerektiğini ifade eden Serdar Denktaş, siyasi partilerin, halkın daha iyi yaşaması için yola çıktığını, ortak müştereklerde bir araya gelinmesi gerekiğini söyledi. 
     Seçim sonuçlarıyla halkın çok net mesajlar verdiğini belirten Serdar Denktaş, halkın çözüm ve Avrupa Birliği istediğini, Annan planını bu haliyle kabul etmediğini ve egemenliğine sahip çıktığını vurguladı. 
     Denktaş, ''seçim sonuçlarıya mecliste bir tıkanıklığın ortaya çıktığı, bu tıkanıklığı aşmada DP'nin anahtar rol oynacağı yorumlarının yapıldığı'' anımsatılarak, görüşlerinin sorulması üzerine, seçimden önce ''hiç kimseyle koalisyon kurmayız'' diye bir yaklaşımlarının olmadığını, bu tutumlarının devam ettiğini belirtti. 
     Cumhuriyetçi Türk Partisi CTP ile Barış ve Demokrasi Hareketi'nin BDH , seçim öncesinde açıkladıkları gibi, hala DP ve Ulusal Birlik Partisi UBP ile koalisyon kurma düşüncesinde olmadığını kaydeden Serdar Denktaş, ''Anahtar parti konumundayız, ama kilit biraz fazla paslı. Onun için açılıp açılamayacağını bilemiyoruz. Bunlar önümüzdeki günlerde yapacağımız değerlendirmelerle ortaya çıkacak'' dedi. 
     Ortaya çıkan sonuca göre, matematiksel olarak birkaç hükümet modelinin olduğunu ifade eden Denktaş, sırf hükümet kurmak için hükümet kurulamayacağını, koalisyon kurmanın şartları olduğunu, asgari müştereklerde buluşulması gerektiğini söyledi. 
     Bir soru üzerine, DP olarak milletvekili transferine sıcak bakmadıklarını, ancak DP'ye gelmek isteyenlere de kapılarının açık olduğunu belirten Denktaş, bugünkü ortamda en güçlü olasılığın erken seçim olduğunu dile getirdi. 
     Serdar Denktaş, yeni hükümetin kurulması için önlerinde 60 günlük bir süre olduğunu, Cumhurbaşkanı'nın hükümet kurulamayacağına karar verdiğinde 60 gün içinde erken seçime gidilmesi kararı alabileceğini belirtti. 
     
</TEXT>
</DOC>
