<DOC>
<DOCNO> 224646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/guncel/gun07.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler kelepir ev peşinde 
</HEADLINE>
<TEXT>
   Türk tarafındaki evler kıymete bindi 
      DIŞ HABERLER SERVİSİ 
   
   Kıbrıs sorununun 1 Mayıs'a kadar çözümünü hedefleyen müzakereler sürerken KKTC'ye akın eden İngilizler, ev satın alıyor. Ada'nın doğal güzelliklerine vurulan İngilizler, KKTC'de evlerin, Rum tarafına kıyasla daha ucuz olduğunu, üstelik çözüm sağlanması halinde adanın bir bütün olarak AB'ye gireceğini, bu nedenle burada yatırım yaptıklarını belirtiyor. Yoğun talepten memnun olan Girneli emlakçılar, İngilizlerin olası çözümün ardından yatırımlarının değer kazanacağını hesapladığını söylüyor. Son bir yıl içinde Girne'de 30 yeni emlak bürosu açıldığını belirten emlakçılar, "Havuzlu evleri 80 bin sterline yaklaşık 194 milyar lira alıyorlar. Güney'de en az 2 katına alabilirler" diyor. Müşterilere, tapusu 1974'ten önce alınmış evleri tavsiye ettiklerini anlatan emlakçılar, "Aksi halde evlerin eski sahibi olan Rumlar, tazminat isteyebilir" diye konuşuyor. 
   
   
</TEXT>
</DOC>
