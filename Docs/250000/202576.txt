<DOC>
<DOCNO> 202576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur31.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da soğuk ve kar yağışı uyarısı... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, kenti etkilemeye başlayan soğuk ve yağışlı havadan kaynaklanabilecek olumsuzluklara karşı gerekli önlemleri aldıklarını bildirdi. 
     Gürtuna, İstanbul Büyükşehir Belediyesi'nce Afet Koordinasyon Merkezi'nde AKOM düzenlenen ''Büyük Şehirlerde Afet Yönetimi Semineri''nde açılış konuşmalarının tamamlanmasının ardından, basın mensuplarının sorularını yanıtladı. 
     Bir gazetecinin ''İstanbul'da kar beklendiğini'' hatırlatması üzerine Gürtuna, ''bu konularda artık kurumsallaştıklarını'' belirterek, şunları söyledi 
     ''AKOM bünyesinde, her türlü olağanüstü hayat şartlarına karşı kurumsal bir yapı oluşturduk. Yağmur, kar, başka diğer afetlere karşı her türlü hazırlığımızı ikmal ettik. Karla ilgili, İstanbul için oluşturduğumuz kriz haritası çerçevesinde buzlanma noktaları tespit edilmiştir. Buralarda tuzlama ve Yol Bakım müdürlüğümüzün çalışmaları seri olarak yapılacak. Ayrıca itfaiye teşkilatımız, diğer birimlerimiz hepsi seferber oluyor, belli bir plan çerçevesinde. Yani endişe edecek bir konu yok. Arkadaşlarımızın hepsi görevinin başında.'' Gürtuna, ''sokakta yaşayanlara yönelik çalışmaları olup olmadığı'' yolundaki soru üzerine de, geçen yıl sokakta yaşayan insanların daha ağır kış koşulları başlamadan ekiplerle toplandığını ve belirli yerlerde barındırıldığını anımsatarak, bu yıl da aynı çalışmanın devam edeceğini kaydetti. 
     
     VALİLİKTE TOPLANTI 

     Kent yaşamını olumsuz etkileyebilecek kış şartlarına karşı alınacak tedbirler, İstanbul Valiliği Afet Yönetim Merkezi'nde yapılan toplantıda değerlendirildi. 
     İstanbul Valiliği'nden yapılan yazılı açıklamada, Afet Yönetim Merkezi Başkanı Vali Yardımcısı Hayrettin Balcıoğlu başkanlığında ilgili kuruluş temsilcilerinin katılımıyla gerçekleştirilen toplantıda, ildeki kış şartlarına karşı alınacak tedbirlerin gözden geçirildiği bildirildi. 
     Açıklamada, ildeki yaşamı olumsuz etkileyebilecek meteorolojik bir ihbarın alınmasıyla birlikte İl Kriz Merkezi başta olmak üzere ilçe kriz merkezleri ile diğer ilgili kurum ve kuruluşların kriz irtibat bürolarının faaliyete geçirileceği kaydedildi. 
     Kar yağışıyla mücadelede kurum ve kuruluşlar arası işbirliğinin en üst seviyede tutulacağı ve gerekli durumlarda malzeme ve araç desteği talep eden kuruluşların İl Kriz Merkezi kanalıyla ihtiyaçlarını ilgili kurumlara iletecekleri belirtildi. 
     Yağışın etkili olduğu hallerde ilçe kriz merkezleri, ilgili kurum ve kuruluşların mücadele çalışmalarına ilişkin raporlarını her gün 08.00, 16.00 ve 24.00 saatlerinde rutin olarak İl Kriz Merkezi'ne bildirecekleri, acil durumlarda ise ivedi raporlama yapılacağı kaydedildi. 
     
     EĞİTİM-ÖĞRETİM 

     Hava şartlarının eğitim ve öğretime ara vermeyi gerektirecek kadar kötü olması durumunda ilçe kaymakamlıklarının gerekli değerlendirmeyi yaparak konuya ilişkin görüşlerini her gün sabah saat 03.00'e kadar İl Kriz Merkezi'ne iletecekleri ifade edildi. 
     Toplantıda ayrıca her kurum ve kuruluşun kış koşullarıyla yapacağı mücadelenin ayrıntılı olarak ele alındığı da kaydedildi. 
     Öte yandan, İstanbul Büyükşehir Belediyesi Afet Koordinasyon Merkezi'nden AKOM yapılan yazılı açıklamada da meteorolojik verilere göre İstanbul'un kuvvetli bir sağanak ve kar yağışının etkisi altına girmesinin beklendiği kaydedilerek, yağışın bu gece yarısından itibaren etkisini artırması, sabaha karşı da kara çevirmesinin beklendiği bildirildi. 
     Yağışla birlikte rüzgarın hızının da saatte 80 kilometreye ulaşacağının tahmin edildiği belirtilerek, metrekareye 40 kilogram yağış düşeceğinin tahmin edildiği kaydedildi. 
     Açıklamada, kötü hava koşulları nedeniyle ''Düşük Yoğunluk Alarmı'' düzeyi olan ''A'' planının da uygulamaya sokulduğu belirtildi. 
     

     
</TEXT>
</DOC>
