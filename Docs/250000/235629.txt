<DOC>
<DOCNO> 235629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo14.html </URL>
<DATE> 2004/04/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
MDK'dan Basketbol Federasyonu'nun özerkliğine onay... 
</HEADLINE>
<TEXT>

     Gençlik ve Spor Genel Müdürlüğü GSGM Merkez Danışma Kurulu, Basketbol Federasyonu'nun özerkliğini onayladı. 
     Genel müdürlük toplantı salonunda yapılan Merkez Danışma Kurulu toplantısına katılan Devlet Bakanı ve Başbakan Yardımcısı Mehmet Ali Şahin, Türk sporunun en fazla sporcuya sahip federasyonlarından biri olan Basketbol Federasyonu'nun özerk olmasının, bu sporu daha da ileriye götüreceğini belirterek, şunları söyledi 
     ''Basketbolun özerkleşmesi, bu branşta başarının daha da ilerleyeceğinin göstergesidir. Futbol Federasyonu'nun başarısında özerkliğinin payının büyük olduğunu düşünüyorum. Sporcu potansiyeli olarak büyük bir kitleye hitap eden basketbolun da özerk olması şarttı.'' Bakan Şahin, GSGM'ye bağlı motosiklet, briç ve satrançtan sonra 4. özerk federasyonun basketbol olduğunu belirterek, şöyle devam etti 
     ''Masa Tenisi Federasyonu da bugün, özerkliğini görüşmek üzere başvurmuştur ancak çalışmalarını tamamlamadığını gerekçe göstererek başvurularını geri çektiler. Otomobil ve Tenis Federasyonları da kurula bugün bilgilendirdiler. Bir sonraki toplantıda da bu 2 federasyonun özerkliği görüşülecek.'' 
     
     ''ÖZERKLİK, BAĞIMSIZLIK DEĞİLDİR'' 

     Şahin, TBMM'de 5 Mart 2004 tarihinde kabul edilen yasanın yürürlüğe girmesinden 1.5 ay gibi kısa bir zaman sonra özerkliklerin onaylamasının büyük bir başarı olduğunu vurgulayarak, ''Özerklik, bağımsızlık değildir. Denetimsizlik hiç değildir. Hizmette kalite, çabukluk, sürat ve demokrasinin spor içine girmesidir. Yasanın yürürlüğe girmesinden 1.5 ay gibi kısa bir süre sonra, özerkliğin gerçek anlamı olan demokrasinin spor içine girmesini sağlamış olmanın mutluluğunu yaşıyoruz'' diye konuştu. 
     Şahin, basın mensuplarından gelen bir soru üzerine, Atatürk Orman Çiftliği içinde bulunan Gençlerbirliği ve Ankaragücü Kulübü tesislerinin yer aldığı arazinin, bu kulüplere verilip verilmemesi konusunda, şu açıklamalarda bulundu 
     ''Atatürk Orman Çiftliği mülkiyetinde bulunan ancak Ankaragücü ve Gençlerbirliği kulüplerinin tesislerinin yer aldığı bu arazinin kulüplere verilmesi yönünde değil, arazinin Gençlik ve Spor Genel Müdürlüğü'ne tahsis edilmesi yönünde bir yasal çalışma yapıyoruz. Bu anlamda kimse, Atatürk'ü spor karşıtı göstermeye kalkışmasın. Buna da hakkı yoktur. Hazırladığımız bu yasa tasarısı, plan ve bütçe komisyonunda görüşmeye açılmıştır.'' 
     
     ÖZERKLİKTEN SONRA SORUMLULUĞUMUZ DAHA DA ARTACAK 

     Basketbol Federasyonu Başkanı Turgay Demirel, ''Özerklikten sonra sorumluluğumuz daha da artacak'' dedi. 
     Gençlik ve Spor Genel Müdürlüğü Merkez Danışma Kurulu'nun Basketbol Federasyonu'nun özerkliğini tanımasının ardından bir açıklama yapan federasyon başkanı Turgay Demirel, kabul edilen özerkliğin Türk basketbolu açısından çok önemli olduğunu belirterek, ''Federasyonumuza verilen özerklik, Türk basketbolunun önünü açacak ve daha ileriye götürecek bir olay. Özerklikte emeği geçen herkese teşekkür ediyorum. 10-12 yıldır yaptığımız büyük hamlelerin daha iyisini bundan sonra da yapacağız'' diye konuştu. 
     Basketbola destek veren herkese kapılarının açık olduğunu ifade eden Demirel, ''Biraz önce sunumu gerçekleştirirken 1 Mart 1959 tarihini Türkiye Basketbol Federasyonu için kuruluş tarihi olarak verdik. Ancak bugünün tarihi de gelecekte, basketbol tarihi anlatılırken, çok önemli bir yer tutacak'' diye konuştu. 
     Özerklikten sonra sporcu ve kulüp sayısında büyük artış olacağını vurgulayan Demirel, şöyle konuştu 
     ''Öncelikli olarak Türk basketbolunun katmanlarını biraraya toplayarak, basketbolun nasıl ülkenin en başarılı spor dalı olabileceği hakkında çalışmalar yapacağız. Bugünün herkes için yeni bir başlangıç olmasını diliyorum. 
     İlk olarak hakem paraları ve milli takım antrenörü gibi konuları açıklığa kavuşturmak istiyoruz. Buna da hazırız. Ligde kulüplerin ulaşması gereken kriterleri kulüplerle birlikte görüş alışverişinde bulunarak yürürlüğe sunacağız. Özerkliğin en iyi şekilde uygulayan bir federasyon olarak diğer federasyonlara da ciddi örnek olacağız.'' 
     
</TEXT>
</DOC>
