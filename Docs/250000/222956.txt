<DOC>
<DOCNO> 222956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun05.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı tedirgin 
</HEADLINE>
<TEXT>

   Türkiye'nin Irak'taki endişelerine katıldığını belirten Ürdün Kralı Abdullah, "Irak'ta bölünmeye biz de karşıyız. Geçici İdari Yasa'dan memnun değiliz. ABD'nin Ortadoğu Planı da olmaz" dedi 
      UTKU ÇAKIRÖZER Ankara 
   
   Türkiye'nin Irak'taki endişelerine katılan Ürdün Kralı Abdullah Bin El Hüseyin, ABD'nin Büyük Ortadoğu Planı'na ise karşı olduğunu belirtti. 
   Eşi Kraliçe Rania ile birlikte Türkiye'ye iki günlük ziyarette bulunan Abdullah, dün Cumhurbaşkanı Sezer'le Çankaya Köşkü'nde bir araya geldi. Görüşmede Türkiye'nin Irak konusundaki kaygılarını aktaran Sezer, Irak'ın toprak bütünlüğü ve geleceğiyle ilgili konulara seçimlerden sonra Irak'ın tüm kesimlerinin katılımıyla karar verilmesinin önemine dikkati çekti. Türkiye'nin Kürt devleti olasılığına karşı duyduğu rahatsızlığa benzer biçimde Irak'ın güneyindeki Şiilerin bağımsızlık yönündeki adımlarından endişe eden Abdullah da, "Irak'ın bölünmesine biz de karşıyız. Geçici İdari Yasa'dan biz de memnun değiliz. Bunu ABD'ye de ileteceğiz" dedi. 
   
   Zorlamayla olmaz 
   ABD'nin Büyük Ortadoğu Planı'yla ilgili hazırlıklarına karşı Tunus'ta yapılacak Arap Birliği toplantısında kendi reform programlarını açıklayacaklarını da Sezer'e ileten Abdullah, "Ortadoğu'da reformların dışarıdan zorlamayla empoze edilmesine karşıyız. Biz de Arap Birliği toplantısında kendi programımımızı açıklayacağız" diye konuştu. İsrail - Filistin barışı için ABD'de yapacağı temaslarda girişimlerde bulunacağını da aktaran Abdullah'a, Sezer, "Katkıyı yapmaya hazırız" mesajı verdi. 
   
   
</TEXT>
</DOC>
