<DOC>
<DOCNO> 218370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur16.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Motorlu Taşıtlar Vergisi için Anayasa Mahkemesi yolunda 
</HEADLINE>
<TEXT>

     CHP Grup Başkanvekili Ali Topuz, Motorlu Taşıtlar Vergisi'nin MTV bazı maddelerinin iptali ve yürütmenin durdurulması için Anayasa Mahkemesi'ne başvuracak. 
     CHP Grup Başkanvekili Ali Topuz, TBMM'de düzenlediği basın toplantısında, 5035 sayılı Motorlu Taşıtlar Vergisi'nin bazı maddelerinin, vergide adalet ilkesine ve Anayasa'ya aykırı olduğunu ifade ederek, yasanın iptali ve yürütmenin durdurulması için Anayasa Mahkemesine başvuracaklarını söyledi. Yasa ile 10 milyarlık araç ile 100 milyarlık araçtan aynı kıstaslara göre vergi alındığını ve yasanın 2 Ocak 2004'te yürürlüğe girmesine karşın 1 Ocak 2004'ten geçerli sayıldığını ifade eden Topuz, bu gerekçelerle yasanın iptalini istediklerini belirtti. 
     Hükümetin bütçede denkliği sağlamak için akaryakıt ve sigaraya zam yaptığını kaydeden Topuz, akaryakıt fiyatının dolara bağlı olarak belirlendiğini bildirerek, ''Dolar bir yılda yüzde 19 düştü ama akaryakıt fiyatları artmaya devam ediyor''diye konuştu. 
     Türkiye'nin vergi alanında ciddi bir reforma ihtiyacı olduğunu ancak hükümetin görevde olduğu 1,5 yıllık sürede bu konuda hiçbir adım atmadığını ileri süren Topuz, sözlerini şöyle tamamladı 
     
     ''BAŞBAKAN DEĞİŞİYOR'' 
     ''Hükümet artık perakende iş yapmayı bırakıp bu işi ciddiyetle ele almalıdır. Seçimlere bir ay kala bu zamları yapıyorsa seçimden sonra kim bilir neler yapacak. Vatandaşı uyarıyorum Kemer sıkmaya hazırlanın. 
     Bu arada sayın Başbakan dün 50. yaş gününü kutladı. Yaş gününü büyük patronlarla pasta keserek kutladı. Sayın Başbakan'ın 50. yaş gününü kutluyorum ve nice yaş günleri diliyorum. Sayın Başbakan bu kutlama sırasında misafirlerine jest yapıp içki ikram etmiş. Başbakan giderek değişiyor. Dilerim bu değişim yaşamının tüm alanlarına yansır. Başbakan'ın bu jesti, içki sarfiyatının artmasına katkı yapabilir.'' 
     
</TEXT>
</DOC>
