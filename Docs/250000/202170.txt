<DOC>
<DOCNO> 202170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun06.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pervez Müşerref Patlamayı hissettim 
</HEADLINE>
<TEXT>

     Pakistan Devlet Başkanı Pervez Müşerref, kendisine yönelik suikast girişimini anlatırken, patlamayı aracında hissettiğini söyledi. 
     Müşerref, PTV'de yaptığı açıklamada, ''Biz geçtikten 1 ya da 1,5 dakika sonra patlama oldu. Patlamayı arabamda hissettim'' dedi. Müşerref, o anda olayın bir terörist saldırı ve hedefin de kendisi olduğunu anladığını kaydetti. 
     Başkent İslamabad yakınlarında bir köprü üzerinde, dün Müşerref'in içinde olduğu konvoyun geçmesinden hemen sonra yolda bir patlama meydana gelmişti. 
     Bölge askeri araçlar ve askerlerce kordon altına alınırken, bomba imha uzmanları ve diğer yetkililer olay yerinde incelemeler yaparak, çok yönlü soruşturma başlattılar. 
     Pakistan Enformasyon Bakanı Şeyh Raşid Ahmed, olay esnasında Müşerref'in Karaçi ziyaretinin ardından Ravalpindi'deki havaalanından evine döndüğünü söyledi. 
     Pervez Müşerref'e yönelik suikast girişimini şu ana kadar üstlenen olmadı. 
     Eski silahlı kuvvetler komutanı olan General Müşerref, 12 Ekim 1999 tarihinde askeri darbeyle iktidara gelmiş, daha sonra devlet başkanı olmuştu. 
     
</TEXT>
</DOC>
