<DOC>
<DOCNO> 238504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/siyaset/siy01a.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT vedayı yayımlamadı 
</HEADLINE>
<TEXT>


Yunanistan Başbakanı Karamanlis, Atina'daki veda töreninde Emine Erdoğan'ı yanaklarından öptü. Anadolu Ajansı ve TRT'ye veda sahnesini yayımlamaması için talep geldiği öne sürüldü 

ANKARA, ATİNA Milliyet 


Yunanistan Başbakanı Kostas Karamanlis'in Atina'daki veda töreninde Emine Erdoğan'ı yanaklarından öpmesinin görüntüleri TRT tarafından yayımlanmadı. Yunanistan ve Türkiye başbakanlarıyla eşleri arasında sıcak sahnelerin yaşandığı Atina ziyareti, aynı sıcaklıkla noktalandı. 
Başbakan Recep Tayyip Erdoğan'ın Atina temasları dün sabah sona erdi. Erdoğan çifti için Yunanistan Başbakanlık Konutu'nda düzenlenen veda törenini Türk basınından sadece Anadolu Ajansı AA ve TRT'nin izlemesine izin verildi. Yunan basınıysa töreni tam kadro izledi. Erdoğan, Natasa Karamanlis ile el sıkışarak vedalaşırken, Başbakan Karamanlis, eşinin güzelliğine övgüler yağdıran Emine Erdoğan'ın elini sıkmakla yetinmedi, yanağından öpmek üzere hamle yaptı. 
Karamanlis'le kısa süreliğine yanak yanağa görüntü veren Emine Erdoğan da bu sırada büyük şaşkınlık yaşadı. 

Sadece AA ve TRT izledi 
Kostas Karamanlis'in Emine Erdoğan'la yaşadığı sıcak veda sahnesi, uğurlama törenine Türk basınından sadece Anadolu Ajansı ve TRT ekipleri alındığı için diğer Türk gazete ve televizyonları tarafından görüntülenemedi. Basın mensupları bu görüntüyü elde etmeye çalışırken, kulislere, Atina'daki Başbakanlık görevlilerinin TRT'ye veda sahnesini yayına koymaması konusunda talep ilettiği yansıdı. 
TRT 1 ve TRT 2'deki dün akşamki haber bültenlerinde veda sahnesine yer verilmedi. TRT'nin görüntülerinde uğurlama töreninden sadece Karamanlis ile Başbakan Erdoğan'ın el sıkışarak ayrıldıkları bölümlere yer verildi. 



</TEXT>
</DOC>
