<DOC>
<DOCNO> 225150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko10.html </URL>
<DATE> 2004/03/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
MÜSİAD Irak pazarı kapılmak üzere, ciddi çaba gösterilmeli 
</HEADLINE>
<TEXT>

     Müstakil Sanayici ve İşadamları Derneği'nin MÜSİAD Irak Raporu'nda, Irak pazarını kaptırmamak için ciddi ve çabuk hareket edilmesi gerektiği bildirildi. 
     Irak'taki gelişmeler, ticaret ve yatırım bilgileri ile işadamlarına tavsiyelere yer verilen rapor, MÜSİAD dış ilişkiler yöneticisi Hakan Kıyıcı tarafından hazırlandı. 
     İstanbul'da basın toplantısıyla açıklanan ''Irak'ın Yeniden Yapılandırılması ve Türkiye'nin Rolü'' başlıklı raporunun ön sözünde, ''Irak pazarı ile ilgili söylenebilecek bir cümle varsa, o da, İyi bir avcı olmak yetmez, ava çıkmak gerek '' deniliyor. 
     Irak'ta işgal öncesi ve sonrası, siyasi, ekonomik ve sektörel son durumun değerlendirildiği raporun ''Irak Pazarı İçin Neler Yapılmalı '' başlıklı bölümünde, Irak'ta rekabet avantajı olan ve kaliteli olan her ürünün çok rahat bir şekilde satıldığına dikkat çekildi. 
     Irak'ta Saddam döneminde savaşlardan ve ambargodan dolayı bastırılan talebin, işgal sonrasında adeta patladığına işaret edilen raporda, ''Irak'a 2003 yılı ihracatımız 980 milyon dolar olup, 2004 yılında 1,5 milyar dolara ulaşması beklenmektedir'' görüşüne yer verildi. 
     
     OVAKÖY'DE 2. KAPI AÇILMASI ÖNERİSİ 

     Habur'da sorunların giderilmesine yönelik iyi niyetli çalışmalar yapılmasına karşın, beklemelerin çok zaman aldığı belirtilen raporda, tıkanıklığı aşmak için modernizasyon çalışmaları başlatılması ve Ovaköy'de ikinci bir gümrük kapısının en kısa zamanda açılması gerektiği kaydedildi. 
     Sınırın her iki tarafında da masrafı düşük, basit ve temiz 2-3 katlı motellerin yapılmasının bölgedeki yoğunluk düşünüldüğünde iyi bir proje olabileceğine işaret edilen raporda, şu önerilere yer verildi 
     ''Kerkük-Yumurtalık boru hattı tekrar açılmalı ve hattın işlemesine ilişkin alt yapı ve güvenlik sorunlarına çözüm getirilmeli. 
     Türk limanlarının stratejik önemi çok büyük. Basra, Akabe ve diğer limanlar yetersiz kalıyor. İskenderun, Mersin ve Trabzon limanlarında yapılacak ciddi bir modernizasyon, yükleme ve nakliye konusundaki taleplerin büyük bir çoğunluğunu Türkiye'ye yönlendirir. 
     Limanlar dışında iki ülke arasında devam eden demiryolu ulaşımının geliştirilmesine ilişkin çalışmalara hız verilmeli ve demiryolu ulaşımının etkin bir şekilde kullanıma başlaması sağlanmalı. THY'nin Mardin'e sefer sayısı artırılmalı. THY'nin Bağdat'a yönelik uçuşları başlatılmalı. 
     Bağdat'ta açılacak bir hipermarket toptan ve perakende satışlar için ideal olacağı gibi üreticiler için de iyi bir araç olabilir. '' 
     
     IRAK PAZARI KAPILMAK ÜZERE 

     MÜSİAD Raporu'nda, Irak pazarının kapılmak üzere olduğu da belirtilerek, ''Kaptırmamak için ciddi ve çabuk çaba gösterilmesi gerekiyor. Irak'ta risk vardır. Riskin olduğu yerde de yüksek kar vardır. Irak ile ticaretin geliştirilmesinde Irak devleti ile yapılacak tercihli ticaret anlaşması uygulamasının büyük katkısı olacaktır'' denildi. 
     Koalisyon Güçleri Geçici Yönetimi ile sürekli irtibatta olunması önerilen raporda, Bağdat'ta Türk şirketleri için açılacak bir ofisin, bu tip işlerin yakından takibi ve bilgilendirme açısından önemli olduğu vurgulandı. 
     Irak'a durum tespiti yapmak, ortamı bir işadamı gözüyle görmek ve ciddi bir pazar araştırması için uzman bir işadamı heyetinin gitmesi de öneriler arasında yer aldı. 
     
     TIR'LARDAN PARA TALEBİ UYGULAMASINA SON VERİLMELİ 

     Raporda, sigorta konusunun yarattığı sıkıntıya da dikkat çekilerek, ABD'li firmalarla çalışan Türk firmaların riskinin ABD tarafından sigortalanması gerektiği kaydedildi. 
     Habur çıkışının Irak tarafında Türk TIR'larından para talep edilmesi uygulamasının meblağların azalmasına rağmen devam ettiği, bunun şirketlere ek yük getirdiği belirtilen raporda, bu uygulamaya son verilmesi istendi. 
     Irak'ta elektrik, su ve kanalizasyon işleri önemli olduğu ve ABD'nin buna önem verdiği vurgulanan raporda, 18,6 milyar dolarlık ABD fonu kapsamındaki ihalelere girebileceklerinden dolayı Türk firmalarının şansının oldukça fazla olduğu kaydedildi. 
     Raporda, can güvenliği konusuna da dikkat çekilerek, şöyle denildi 
     ''Can ve mal güvenliği hala sıkıntılı. Yerli halka yönelik gasp ve benzeri olaylardan endişe edilmekle birlikte, geniş çaplı ve organize bir tehdit söz konusu değil.'' Aranan ürünlerin çok az bulunduğu ve oldukça pahalı olduğu belirtilen raporda, ''Uzakdoğu malları piyasaya girmiş olmakla birlikte, malların kalitesizliğinden halk şikayetçi. Türk ürünlerine olan ilgi ise yüksek'' değerlendirmesi yapıldı. 
     
     ''FİRMALARIN ŞARTLARI ZORLAMASI GEREKLİ'' 

     Raporda, Iraklı partner bulma konusunda fazla sıkıntı bulunmadığı görüşüne yer verilerek, devamla şöyle denildi 
     ''Bankacılık henüz oturmadığı için geniş çaplı ticari faaliyetlerin gerçekleştirilmesinde sıkıntılar var. Bu kapsamda ödeme sistemi tesis edilmeli ve geliştirilmeli. 
     Bağdat'ta şube açmak için başvuran Ziraat Bankası'nın başvurusuna hız kazandırılmalı. Irak'taki ihalelere katılan Türk firmalarının Türk bankalarından aldıkları teminat mektupları kabul edilmeli. Bu, başvurulan ihalelerde teminat mektubundan kaynaklanabilecek rekabeti olumsuz etkileyecek unsurları hafifletir ve Türk firmalarının rekabetçiliğini artırır. 
     Genel anlamda her şeye ihtiyaç var. Fakat, talebin artmasını beklemek yerine, talebi artırıcı faaliyetlerde bulunmak gerekiyor. Ürün çeşitliliği fazla bilinmediği için tüketim de fazla. Firmaların Irak'a gidip ticaret ve yatırım konusunda şartları zorlaması gerekli. 
     İnşaat sektöründe de ihaleler önemli. Alışveriş merkezi mefhumu oturmuş değil. Bu tip merkezlerin inşaatı,hem inşaat ve hem de ticaretin teşviki açısından önemli.'' 
     
     IRAK'TA OFİS AÇIN 

     Raporda, işadamları ve sanayicilere Irak pazarında etkili olmaları için şu tavsiyelerde bulunuldu 
     ''Irak'a ihraç edilen mallara şimdilik gümrük vergisi uygulanmadığını bilin. Yüzde 5 olarak uygulanması planlanan Yeniden İmar Vergisi de Ocak 2004 uygulamaya girmesi beklenirken, Mart 2004 sonuna kadar ertelendi. 
     Yüksek riskin yüksek karları da beraberinde getirdiğini düşünerek strateji belirleyin. 
     Birkaç firmayla beraber Irak'ta ofis açın. Bu güvenlik başta olmak üzere diğer bütün maliyetlerinizi düşürecektir. Küçük ve orta ölçekli işletmelerin ürünlerini toplayan süpermarket tipi işyerleri de oldukça faydalı olabilir. 
     Irak'ta ya da Amman-Ürdün'de bir irtibat ofisi açın ve şehir dışında spot yükleme yapacağınız bir deponuz olsun. Mutlaka bölgeyi bilen firmalarla irtibatta olun ve onlardan destek alın. MÜSİAD bu anlamda üyelerine koordinasyon anlamında çeşitli desteklerde bulunuyor. 
     Irak'ta hayat normale döndüğünde her anlamda ürün tedariki açısından hazır olmayı unutmayın ofis, pazarlamacı, depo, vs. 
     Gönderilen mallarla talep oluşturmaya çalışın. Nispeten kapalı olan bir ekonomide bilinmeyen birçok ürün ve teknoloji olduğunu unutmayın. 
     Sektörler arası konsorsiyum oluşturularak Irak'taki ihaleler takip edilebilir. Bu sektör içi rekabetten gelen dezavantajları ortadan kaldırabileceği gibi çok yönlü projelerde de avantaj sağlayabilir. 
     İşadamları heyetleri davet edilmeli. Hem araç hem de konaklama anlamında sağlanan desteklerle işadamları Türkiye'ye getirilerek, Türkiye pazarını tanımaları ve ticareti artırmaları hususunda olumlu katkıları olabilir. 
     Irak içerisinde ise yüksek profil olarak tabir edilen lüks eşya, iyi giyim, yüksek model otomobil gibi sizi özellikle bir yabancı olarak ön plana çıkartacak faaliyetlerden kaçının. Yerli gözükmek lehinize olur. Mutlaka yerel rehberiniz mihmandarınız olsun.'' 

     
</TEXT>
</DOC>
