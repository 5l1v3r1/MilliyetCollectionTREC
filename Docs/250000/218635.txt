<DOC>
<DOCNO> 218635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/guncel/gun03.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide 'terör eğitimi' iddiası 
</HEADLINE>
<TEXT>

   Alman polisi, Berlin'deki Al Nur Camii'nde terör eğitimi verildiği iddiası üzerine alarma geçti 
   FRANKFURT Milliyet 
   
   Berlin'deki Al Nur Camii'nin spor salonunda terör eğitimi verildiği şüphelerinin artması üzerine, Alman polisi, camiyi kontrol altına aldı. Geçen yıl da camide terör eğitimi dersleri verdiği tespit edilen Tunuslu İhsan G. tutuklanmıştı. 
   Federal Savcılık'ın hazırladığı iddianamaye göre, terör örgütü kurmak ve terör eylemleri için hazırlık yapmak suçundan yargılanan makine ustası G., cihat eğitimi aldığı Afganistan'da Usame Bin Ladin'le görüştü ve bir El Kaide üyesinden de 'Almanya'da eylem başlat' talimatı aldı. 
   
   4 yardımcı 
   Savcılığın iddiasına göre G., eylemler için Al Nur Camii cemaatinden 4 yardımcı buldu. Caminin Lübnanlı imamı Salem el - Rafei de G.'ye destek sözü verdi. Alman makamlarının, G.'yi tam olarak desteklemekten kaçınan el - Rafei hakkındaki soruşturmayı da sürdürdüğü öğrenildi. Yetkililer, camide bomba ve silah kullanımı, bombalı saldırı üzerine eğitim verdiği anlaşılan G.'ye karşı yürütülen soruşturma sırasında kısa bir süre gözaltına alınan imamın, delil olmadığı için serbest bırakıldığını açıkladı. Almanlar, Al Nur Camii binasının, Suudi Arabistan'daki El Haramain Vakfı'nın gönderdiği 1.2 milyon euro ile tamamlandığını da ortaya çıkardı. Hesapları dondurulan vakfı, ABD terör eylemlerini desteklemekle suçluyor. 
   
   
   
</TEXT>
</DOC>
