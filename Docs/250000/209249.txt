<DOC>
<DOCNO> 209249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yazar/guclu.html </URL>
<DATE> 2004/01/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Norm kadro ve atama yönetmeliği 
</HEADLINE>
<TEXT>

   
   Milli Eğitim'de yıllardır şikayet konusu olduğu halde bir türlü çözüm getirilmeyen konular vardır. Yeni proje üretmekten onlara hiç sıra gelmez. İşte bunların en önemlilerinden ikisi de norm kadro uygulaması ve atama yönetmeliği. Nihayet ele alındılar. Şikayetleri tam gidermese de önemli ölçüde rahatlık getirdi. 
   Önce norm kadroda neler değişti ona bakalım 
   Müdür yardımcısı kadroları artırıldı.Özürlü ve engellilere yönelik öğretmenlik ve rehberlik kadroları genişletildi.Norm kadro belirlenmesine esas olan 8 saatlik ders yükü 6 saate indirildi. Dolayısı ile okullara daha fazla öğretmen kadrosu tahsis edildi.Göç ve nakiller, öğretmen ve yönetici açığına neden olmayacak şekilde yeniden düzenlendi.Proje kapsamındaki okul ve kurumlara ek kadro sağlandı.Depo öğretmen uygulaması kaldırıldı. Norm kadro fazlası öğretmenler, kadrolarının bulunduğu okullarda kadro fazlası olarak kalacaklar. Ders dağılımından da mevcut öğretmenler gibi yararlanabilecekler.Halk eğitimi merkezlerinin canlandırılması ve ülke kaynaklarının daha iyi kullanılması için faaliyet alanlarına göre branşlara yönelik norm kadro verilecek... 
   Torpil yerine liyakat 
   Milli Eğitim Bakanlığı Eğitim Kurumları Yöneticilerinin Atama ve Yer Değiştirme Yönetmeliği ile getirilen yeni uygulamalar da şöyle 
   Yönetmeliğin temel amacı nitelikli yönetici seçmektir. Müdür yardımcısı olmayan müdür olamayacak. 
   Müdür yardımcılığı sınavına, aranan diğer koşulları taşımak kaydı ile en az iki yıl öğretmenlik yapmış olanlar başvurabilecekler. 
   Bu sınavı kazanlar, üç öğretim kurumu tercih edebilecek ve puanı yüksek olan öncelik kazanacak. 
   Müdür yardımcısı olarak bir yıl görev yapanlar okul müdürünün teklifi, milli eğit müdürünün uygun görüşü ve valinin onayı ile müdür başyardımcılığına atanabilecekler. 
   Bir okul müdürlüğü için başvuran adaylardan en fazla puanı olan 5 adaydan biri, mülakat komisyonunca yapılacak değerlendirme sonucu müdürlüğe atanabilecek. 
   En az bir yıl müdür yardımcısı olarak çalışanlar C tipi kurum müdürlüğüne, en az iki yıl müdür yardımcısı ya da bir yıl müdür başyardımcısı veya en az bir yıl C tipi kurum müdürü olarak çalışanlar B tipi kurum müdürlüğüne, en az iki yıl B tipi kurum müdürü ya da üç yıl müdür başyardımcısı, C tipi kurum müdürü veya dört yıl müdür yardımcısı ya da her iki görevde toplam beş yıl çalışanlar A tipi kurum müdürlüğüne atanabilecekler. 
   Anadolu liseleri, fen liseleri, yatılı bölge okulları ve doğrudan bakanlığa bağlı eğitim kurumları dışındaki diğer öğretim kurumlarına müdür atama yetkisi tamamen valiliklere devredildi. 
   Norm kadro fazlası müdür yardımcıları, iki yıl daha bulundukları okulda görevlerine devam edebilecekler. 
   Daha önceki yönetici sınavlarını kazananların hakkı saklı kalacak. Yeni yöneticilik kadroları için başvuruda bulunabilecekler. 
   Özetin özeti MEB'de bazı birimler sorun üretmeye devam ederken, bazıları da çözüm için canla başla çalışıyor. Laf yerine icraat görmeye o kadar hasret kaldık ki .. 
   
      
   
</TEXT>
</DOC>
