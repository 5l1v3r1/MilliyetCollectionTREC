<DOC>
<DOCNO> 226237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/siyaset/siy20.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Kaybeden aday hemen tatile gitsin 
   Yoğun geçen bir propaganda döneminin ardından seçimleri kazanamayan başkan adaylarının depresyona girebileceğini belirten Akdeniz Üniversitesi Psikiyatri Anabilim Dalı öğretim üyesi Prof. Dr. Sunar Birsöz, "Tatile çıkın" önerisinde bulundu. Adayların seçimi kaybetmeleri halinde yaşanacak travmanın kişiye göre farklılık göstereceğini kaydeden Birsöz, şunları söyledi "Seçimi kaybetmek psikolojik bozukluğa yol açmaz. Ancak kişi yatırımını kazanma amacına yoğunlaştırmışsa, alternatifler bırakmamışsa düş kırıklığı, hüzün ve depresyon nedeni olabilir. Seçimi kaybeden adayın tatile çıkması en uygun seçim." 
   
   TEM turnikelerinde seçmen kuyruğu 
   İstanbul'da yaşayan ancak seçmen kütüklerine memleketlerinde kayıtlı olan binlerce vatandaş dün sabah oy kullanmak için yollara düşünce, Bolu Dağı ile TEM'in Kaynaşlı ve Abant turnikelerinde araç kuyrukları oluştu. Kaynaşlı Bölge Trafik İstasyonu yetkilileri, "Normal günlerde turnikelerden 8 bin araç geçer. Bayramlarda bu sayı 18 bine ulaşır. Ancak oy kullanmaya gidenler nedeniyle sayı 25 bine çıktı" dediler. İstanbul'dan Sinop'un Boyabat ilçesine giden Mehmet Bahtiyar da, "Partimizin adayının iyi işler yapacağına inanıyoruz. Bu nedenle 30 kişi yola çıktık" dedi. 
   
   CNN Türk'ten 'akıllı ekran' 
   CNN Türk, yerel seçim sonuçlarını "akıllı ekran"la izleyicilerine duyuracak. Anadolu, Doğan Haber ve Cihan Haber ajanslarından gelecek bilgiler, Art - tek'in kurduğu bir sistemde toplanacak. Saniyede bir kere kaynaklardan yenilenen bilgiler "akıllı ekran"a yansıyacak. Ekranın üst bölümünde yatay olarak 81 il merkezi ve 3 büyük şehrin ilçelerinden son durum yansıtılacak. Ayrıca sonuçlar kesinleştiği anda kazanan adaylar ve partiler bu bölümde yer alacak. Ekranın sol tarafında da Türkiye İl Genel Meclisi seçim sonuçları ve 16 büyükşehir belediyesinde son durum duyurulacak. 
   
   
   
</TEXT>
</DOC>
