<DOC>
<DOCNO> 228570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/yazar/pulur.html </URL>
<DATE> 2004/04/05/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Gecekonduya dokunamaz kreşi yıkar... 
</HEADLINE>
<TEXT>

   
   SARIYER'e gidenler, kazıklı yolun hemen karşısındaki parkın içindeki tek katlı çocuk oyuncağı gibi bir binayı herhalde görmüşlerdi. 
   Niçin "görmüşlerdi" dediğimizi biraz sonra açıklayacağız. 
   
   TÜRKİYE'nin en büyük hayırseverlerinden merhum İzzet Baysal'ın yeğeni Ahmet Baysal, 1989 yılında huzurevi inşaatının temel ruhsatı için Sarıyer Belediyesi'ne başvurur, Belediye Başkanı SHP'li İhsan Yalçın'dır, "Madem böyle bir hayırsever vatandaşımız var, bizim bir kreş inşaatımıza yardım etsin " diye haber yollar. 
   
   İZZET Baysal, gidip yeri görür, belediye, zaten buranın projesini yaptırmıştır, tek katlı bir şirin bina olacaktır, İzzet Baysal da binanın bütün yapım masraflarını yüklenir, 1989 yılında 119 milyon lira verir, bina biter, 60 çocuğun barınacağı kreşin adı "Sarıyer Belediyesi İzzet Baysal Kreşi" olacaktı. 
   Açılış töreni yapılır, levha asılır, bir süre sonra levhadaki "İzzet Baysal" adının üstü boyanır... 
   
   HANİ bazı laflar vardır, doğru olsa da insanı isyan ettirir. 
   Bunlardan biri de "İyilik yap, denize at, balık bilmezse halik bilir"dir. 
   İzzet Baysal, cebinden o gün milyonlar, bugün için milyarlar harcıyor, çocuklara kreş yapıyor, levhadan adını atıyorlar. 
   Siz olsanız, bu ayıbın hesabını sormaz mısınız 
   Sordu ve mahkeme kararıyla adını tekrar yazdırdı. 
   
   AMA yetmedi, birileri bu binayı mutlaka yıkacaklardı. 
   Niye 
   Çünkü kaçak... 
   Yaptıran kim 
   Belediye 
   
   BU konuyla 1990'da ilgilendik, yazılar yazdık, yapılan sanki bir gecekonduydu, ya da sahile uzanan bir meyhaneydi. Bir sosyal hizmetti, Sarıyer Belediyesi'nin izniyle yapılmış, anakent yıkmak istiyordu. 
   Her tarafta, kaçak yapılar, bugün olduğu gibi patlarken, bula bula bu kreş binasını mı bulmuşlardı. 
   Tepkiler bir işe yaramış olacak ki, uzun süre kreşe dokunan olmadı, taa 2002'nin sonuna kadar. 
   
   BELEDİYE yıkım kararı almıştı ama, toplum vicdanından herhalde utanıyor olacak ki yürürlüğe koyamadı, oysa binanın arkasında imar durumu olmayan bir arsanın sahibi, bu karara dayanarak açtığı davayı kazanmıştı, kreş yıkıldı. 
   
   MERHUM İzzet Baysal'ın yeğeni Ahmet Baysal bu konuya seçim öncesi değinmemizi istemişti ama, biz seçim sonrasını uygun gördük. 
   Sayın İstanbul Büyükşehir Belediye Başkanı ve Sarıyer Belediye Başkanı, acaba bu kreşin yıkımı sizi ilgilendirir mi 
   Eğer, seçim sırasında yapılan kaçak yapılar kadar ilgilendirirse, unuttuk gitti. 
   Çünkü biz, o milyarlık kazanç sağlayan kaçak yapılara bir şey yapılmayacağını, ama bu kreş gibi hayırlı kurumların başına olmadık şeyler geleceğini bilenlerdeniz. 
   
      
   
</TEXT>
</DOC>
