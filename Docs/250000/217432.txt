<DOC>
<DOCNO> 217432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko11.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM lojmanlarına banka ve mağazalar ilgi gösteriyor... 
</HEADLINE>
<TEXT>

     Türkiye Ticaret ve Alışveriş Merkezi olarak düzenlenen TBMM Lojmanlarında yeni hayat yakında başlıyor. 14 işyerinin tapusu verilen, 24'ü ile de sözleşme yapılan yeni merkezde ilk olarak banka şubeleri faaliyete geçiyor. 
     Lojmanların satışını gerçekleştiren Reha Medin Emlak Hizmetleri Başkanı Reha Medin'den alınan bilgiye göre, tapuları 17 Aralık 2003 tarihinde çıkan yeni ticaret merkezindeki tripleks ve çok katlı binalarda yer alan işyerlerinin şu ana kadar 38'inin satışı gerçekleştirildi. 
     Bunların 14'ünün tapuları verilirken, 24 kişi ve kuruluş ile de satış sözleşmesi imzalandı. Medin, taksitli satış yöntemini seçen bu kişilere, son taksidi ödemelerinden sonra tapularının verileceğini belirtti. Reha Medin, ''Burada bir yanlış anlama var, buradan işyeri alan herkese hemen tapu verilmiyor, taksitle işyeri alanlar, ancak borçları bitince tapu alacak'' dedi. 
     Merkezde yer ayırtan, işlemleri süren ve görüşmelerde bulunan kişi ve kuruluş sayısı ise 250 olarak belirlendi. 
     Yiyecek ve içecek alışveriş alanında yeralan 24 küçük dükkanın ise 11'i satılırken, 20'si için de rezerve işleminde bulunuldu. 
     
     TİCARET MERKEZİNİN SAKİNLERİ BELİRLENİYOR 
     Reha Medin'in verdiği bilgiye göre, Ticaret Merkezi'nde showroom olarak düzenlenen triplekslerin ilk sakinleri arasında Sarar, Alarko, Paşabahçe, Adopen, Dufy, Bravo Dolfin, İpekyol gibi firmalar yer alıyor. 
     Bankalar sokağında hizmet verecek finans kuruluşlarından bazıları da İş Bankası, Akbank, Yapı Kredi, Vakıflar Bankası ve Family Finans olarak sıralanıyor. Reha Medin, İş Bankası'nın 1 aya kadar faaliyete geçeceğini bildirdi. 
     Ofis olarak hizmet verecek çok katlı 2 blokta şimdiden yerleri ayrılan şirketler arasında ise Kolin İnşaat, Doğu Elektrik Makina İnşaat Sanayi Ticaret A.Ş, Civan İnşaat Nakliyat ve Tic. A.Ş, Turan İnşaat Turizm İşletmecilik Tic. A.Ş, 4 A Tıp Malzemeleri, Özsal İnşaat bulunuyor. Çok katlı bloktaki dairelere çok sayıda doktor ve avukat gibi serbest meslek erbabının da talip olduğu vurgulanıyor. 
     Genel İhtiyaç ve Sağlık Sokağında hizmete girecek ilk eczanenin de tapusunu alarak, faaliyete geçmek için hazırlık yaptığı söyleniyor. 
     
     İLKOKUL DA MAĞAZA OLUYOR 
     Reha Medin, daha önce lojmanların orta yerinde bulunan ilkokulun da tanınmış bir mağaza tarafından alış veriş merkezi olarak düzenleneceğini söyledi. Medin, buraya Beymen'in talebi olduğunu belirtti. 
     Medin, yeni merkezde yer alacak diğer projelerle ilgili son durum hakkında da şu bilgileri verdi 
     ''27 katlı kongre merkezi ve 70 bin metrekare kapalı alan şeklinde projelendirilen otel için onlarca yatırımcı sırada. Halen 1'i uluslararası bir otel zinciri, 1'i İstanbul'da 3 büyük otel işleten bir firma, bir diğeri de Ankara'nın tanınmış bir otelcilik işletmesi olmak üzere 3 kuruluş ile görüşmelerimiz sürüyor. 
     Hipermarket için başta Migros olmak üzere Real, Tansaş gibi firmalar talepte bulundu. Bunun için de görüşmeler devam ediyor. Yapı Marketine de Koçtaş, Praktiker gibi çok sayıda firma ilgi gösteriyor. 
     Yine Tatilya'dan bile daha geniş alana kurulacak Eğlence Merkezi ve sinemalar için de büyük kuruluşlarla görüşmeler yapıyoruz. Türkiye'nin önde gelen inşaat firmaları da, daha şimdiden buraların inşası için sıraya girdi. Burası iddia ediyorum, kısa sürede Türkiye'nin dünyadaki vitrini olacak.'' 
     
     İŞYERLERİ ZAMLANACAK 
     Mayıs sonunda mevcut işyerlerinin yarısının satışını bitirmeyi hedeflediklerini kaydeden Reha Medin, satışın yüzde 50'si gerçekleştiğinde satış fiyatlarına zam yapacaklarını da bildirdi. 
     Halen Oran'da 400 metre karelik bir arsanın 400-450 bin dolardan satıldığını, oysa Ticaret Merkezi'nde 350 metrekarelik tek modüllü hazır işyerinin 380 bin, 403 metrekarelik çift modüllü bir işyerinin de 400-420 bin dolardan satıldığını kaydeden Medin, şöyle konuştu 
     ''Biz, burada arsa fiyatına işyeri satıyoruz. Yine çok katlılardaki gibi binaların Oran'daki satış fiyatı 300-350 bin dolar arasında. Biz bunları 200-210 bin dolara veriyoruz. 
     Buradaki işyerlerinin yarısını satalım, geri kalanların satış fiyatlarında yüzde 20'yi bulan oranda artışa gideceğiz. Satış hacmimiz yüzde 75'e gelince, yüzde 15-25 gibi bir ilave artış daha yaparız.'' 
     
</TEXT>
</DOC>
