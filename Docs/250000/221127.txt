<DOC>
<DOCNO> 221127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/siyaset/siy04.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karaman'lı Kostas .. 
</HEADLINE>
<TEXT>

   Yeni Yunanistan Başbakanı Kostas Karamanlis'in hemşerileri olduğunu iddia eden Karamanlılar, "Onun işbaşına gelmesi bizleri çok mutlu etti" açıklaması yaptılar 
      MESUT ÇETİN Karaman DHA 

   
   AKP Karaman Milletvekili Mevlüt Akgün, Yunanistan'daki seçimleri kazanan Yeni Demokrasi Partisi lideri Kostas Karamanlis'in Karamanlı olduğunu iddia ederek, "Bir hemşerimizin işbaşına gelmesi bizleri mutlu etti" dedi. Akgün, partisinin Karaman İl Başkanlığı'ndaki basın toplantısında Karamanlis'in Yunanistan'da başbakan seçildiğini belirtti. Akgün, Karamanlis'in AKP ilk kongresine katılarak, Türk - Yunan dostluğuna verdiği büyük önemi vurguladığını anlattı. Yunus Emre'nin yanı sıra Atatürk'ün ata yurdunun da Karaman olduğunu savunan, bu nedenle Karamanlı olmaktan gurur duyduğunu belirten Akgün, şunları söyledi 
   "Birçok Türk büyüğü Karaman'da yetişti. Karamanlis'in soyu geçmişte Karaman'da yaşayan Rumlara dayanıyor. Tarihçi İsmail Hakkı Konyalı'nın "Karaman'ın Tarihi" isimli kitabında Rumların Lozan Anlaşması'ndan sonra Karaman'dan göç ettiği belgelerle anlatılıyor. Karamanlis Karamanlıdır. Hemşerimizdir. Karamanlis'in Türk - Yunan ilişkilerini daha ileriye götüreceğine inanıyorum. Karamanlılar olarak iki ülke arasındaki dostluğa ve barışa biz de katkıda bulunacağız." 
   
   Karaman - Atina kardeş olacak 
   Karaman'da seçimi AKP'li adayların kazanması durumunda Karaman'ı Atina'yla "Kardeş Şehir" ilan etmek istediklerini belirten Akgün, şunları kaydetti "AKP iktidarı olarak AB üyeliğine çok önem veriyoruz. Üyelik sürecinde bize Yunanistan'ın vereceği destek de çok önemli. Karamanlılar olarak bu desteğe katkıda bulunmak için Karaman ile Atina'yı kardeş şehir ilan edeceğiz. Ayrıca Karamanlis ailesinin Karaman'daki evini istimlak ederek aslına uygun olarak restore edip müze haline getirmek istiyoruz." 
   
   İddia var, belge yok 
   Karamanlis, Yunanca Karamanlı demek. Osmanlı İmparatorluğu döneminde İç Anadolu'da yaşayan Ortodokslar, nereli olduklarını "İme Karamanlis", yani "Karamanlıyım" diyerek dile getirirdi. Türkiye Cumhuriyeti'nin ilanından sonra soyadı devriminde Karamanlı Ortodokslar'dan çoğu soyadlarında "oğlu" ekini kullandı. Halen Başbakan Kostas Karamanlis'in amcası, eski cumhurbaşkanlarından Konstantin Karamanlis ise 1907'de Osmanlı toprakları içinde olan Serres Serez şehrinin bugünkü adı Proti olan, o dönemdeki adıyla Köpköy denilen yerde doğdu. Evlerinde Türk hizmetçilerin bulunduğunu belirten amca Karamanlis, sık sık Türkçe bir atasözü olan "Uzun adam ahmak olur"u kullanırdı. Ancak Karamanlis ailesinin bugüne kadar Karaman ile ilişkisini kanıtlayan bir belgeye rastlanmadı. n YORGO KIRBAKİ 
   
   Kalaycıoğlu'ydu Karamanlis oldu 
   Araştırmacı-Yazar İsmail Hakkı Konyalı'nın anlatımına göre Karamanlis ailesi, Lozan Antlaşması uyarınca Yunanistan'a gönderilen Rum aileler arasındaydı. Karaman' da "Kalaycıoğlu" soyadıyla yaşayan Karamanlis ailesi de mübadelede Karaman'dan ayrılarak, Yunanistan'a yerleşti ve Karaman'dan geldiklerini belirtmek için Karamanlis soyadını aldı. Mübadeleden sonra Karaman Tapucak Mahallesi 64. Sokak'taki tek katlı ev de Ziraat Bankası müdürlerinden Süleyman Bey' in kardeşi Şükrü Efendi'ye verildi. 
   
   
   
</TEXT>
</DOC>
