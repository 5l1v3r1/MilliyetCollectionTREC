<DOC>
<DOCNO> 205230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/dunya/dun02.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'e atfedilen sözler Ankara'yı karıştırdı 
</HEADLINE>
<TEXT>

   
   Gül'ün, "Annan Planı'ndan başka çare yok" ifadeleri ve Dışişleri'nin plan çerçevesinde hazırladığı önerilerin basına sızmasının ardından Ankara'da ilginç gelişmeler yaşandı. "Hükümetin planı kabul ettiği" izleniminden rahatsız olan Gül, öğle saatlerinde açıklama yaptırarak, "Tek çare Annan Planı" sözlerinin eksik ve yanlış izlenim verecek şekilde yansıtıldığını savundu. Açıklamada, Gül'e atfedilen cümlenin basına kapalı toplantıdan edinilen dolaylı bilgilere dayanarak kaleme alındığı vurgulandı. Gül'ün TBMM'deki bütçe görüşmeleri sırasında yaptığı konuşmanın Kıbrıs'la ilgili bölümü de açıklamaya eklendi. Gül konuşmasında, Türkiye'nin soruna adil ve kalıcı bir çözüm bulunması konusunda siyasi iradesi olduğunu, ancak çözümün Türk tarafının tek taraflı teslimiyetiyle sağlanamayacağını vurgulamıştı. 
   
   
   
</TEXT>
</DOC>
