<DOC>
<DOCNO> 210410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko42.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Türkiye olarak tüm dünyayı şaşırtmaya devam edeceğiz... 
</HEADLINE>
<TEXT>

     Adalet Bakanı Cemil Çiçek, Türkiye'nin kısa sürede attığı adımların Avrupa'yı şaşırttığını belirterek, ''Şundan herkes emin olsun, Türkiye olarak hepimiz Avrupalıları da bütün dünyayı da şaşırtmaya devam edeceğiz'' dedi. 
     TÜSİAD Genel Kurulu'nun ardından verilen yemeğe onur konuğu olarak katılan Bakan Çiçek yaptığı konuşmada, Türkiye'nin geleceğe umutla bakması için birçok sebep bulunduğunu söyledi. 
     Türkiye'nin AB ile olan randevusu konusunda son viraja girildiğini ifade eden Çiçek, ancak zamanında karar verilememesi nedeniyle geçen dönemler içinde birçok fırsatın kaçırıldığını ve bu yüzden birçok sıkıntının da yaşandığını anlattı. 
     Türkiye'nin medeniyet projesini mutlaka başarmak zorunda olduğunu belirten Çiçek, bu konudaki görevlerin eksiksiz yerine getirilmesi gerektiğini söyledi. Çiçek, şöyle devam etti 
     ''Müzakere tarihini mutlaka almalıyız. Ama alınmadığı takdirde hiç şüphesiz bu dünyanın sonu değildir. Biz kendi medeniyet yolumuzda kararlılıkla devam ederiz. Eğer kriterleri yerine getirdiğimiz takdirde buna rağmen 40 dereden su getirilirse, önümüze bahaneler çıkarılırsa bu ayrımcılık olur. Avrupa bunu yapmamalıdır. Bu AB'nin varoluş felsefesine aykırıdır. Türkiye'nin AB'ye sağlayabileceği katkıyı yeryüzünde sağlayacak başka hiçbir ülke de yoktur.'' Bugün dünya için en önemli tehlikelerin başında radikalizmin geldiğini anlatan Çiçek, şu görüşleri dile getirdi 
     ''Şimdi de Türkiye, demokratik, laik karakteriyle, hoşgörülü bir insan anlayışıyla kendi kültürüne dayanan özümsemesiyle... Radikalizme karşı islam dünyasında en büyük panzehir Türkiye'nin anlayışıdır. Eğer Türkiye'yi almazlarsa radikalizmin çirkin yüzüyle bir gün karşı karşıya gelirler. Onun için Türkiye'yi almak mecburiyetindeler. 
     Medeniyet çatışmasına çanak tutmak istenmiyorsa, işbirliği, dayanışma isteniyorsa, bunun sınanabileceği tek ülke Türkiye'dir.'' 
     
     ''AVRUPALILARI ŞAŞIRTMAYA DEVAM EDECEĞİZ'' 
     Türkiye'nin kısa sürede attığı adımların Avrupa'yı da şaşırttığını kaydeden Bakan Çiçek, ''Türkiye'nin bu adımları süratle atabileceğini bilebilselerdi, bu kadar açık çek vermezlerdi. Şundan herkes emin olsun, Türkiye olarak hepimiz, Avrupalıları da bütün dünyayı da şaşırtmaya devam edeceğiz'' şeklinde konuştu. 
     Adalet Bakanı Cemil Çiçek, Türkiye'nin en önemli meselesinin ekonomi olduğunu ve bugün kişi başına 3 bin dolarlık geliri olan bir ülkenin sıkıntılarının yaşandığını belirterek, Türkiye'nin mutlaka ekonomi konusundaki kararlılığını ve istikrar politikalarını sürdürmesinde sayısız fayda olduğunu anlattı. 
     Cumhuriyetin, demokrasinin, laik hukuk devletinin kazandırdıklarını çok iyi anlamak gerektiğini de belirten Çiçek, ''Bunu ben kendi hayatımda yaşıyorum. 7 kardeşli, 11 nüfuslu, bütün varlığı 40 dönümlük taşlı tarladan ibaret bir köy çocuğu olan birisi, dünyanın en önemli ülkelerinden birinde Adalet Bakanlığı yapabiliyorsa bunu cumhuriyete ve demokrasiye borçluyuz.'' 
     
     ANAYASA'DA DEĞİŞİKLİK 
     Çiçek, bugüne kadar reform paketleri olarak daha çok, Anayasa değişikliği gerektirmeyen düzenlemeler yaptıklarını, artık Anayasa değişikliği olmadan gerçekleştirilebilecek reformların sayısının az olduğunu belirterek, ''Çok gecikmeden, fırsatları kaçırmadan, işi darboğazlara sokmadan uzlaşma içerisinde, Anayasa'nın değişmez maddeleri dışındaki maddelerini yeni baştan ele almak mecburiyeti var'' dedi. 
     ''Mahalli seçimlerin getirdiği toz duman var. Biraz da giderek sertleşiyor. Muhalefet giderek, gerilla savaşı üslubu içinde işi götüreceğim diyor'' diyen Bakan Çiçek, Anayasa'nın değişmesine ihtiyaç bulunduğunu herkesin kabul etmesi gerektiğini söyledi. 
     Anayasa'nın önceliklerinde temel hak ve özgürlüklerin öne çıktığını, bunu esas almayan uygulamaların da Türkiye'yi dünyada sıkıntılarla karşı karşıya bıraktığını anlatan Çiçek, Türkiye'nin İnsan Hakları Mahkemesi'nde sürekli tazminata mahkum olduğunu kaydetti. 
     
     ''YANLIŞ HESAP BU DEFA STRASBOURG'DAN DÖNÜYOR'' 
     Önceliğin artık hak ve özgürlüklerde olduğunu vurgulayan Çiçek, ''Yanlış hesap eskiden Bağdat'tan dönerdi. Ama bu defa Strasbourg'dan dönüyor'' dedi. 
     TÜSİAD'ın yargı reformuna ilişkin bir raporu tartışmaya açtığını anımsatan Bakan Çiçek, raporda yer alan unsurların gerçekleştirilmesinin de anayasa değişikliği gerektirdiğine işaret etti. Çiçek, şunları söyledi 
     ''1982 model bir araba 90 tarafından vurulmuş... Artık bundan sonra otoyola çıkarırlar mı biraz meçhul. Bu modelle yola devam etmek istiyoruz. Her tarafından sesler geliyor. Öyle olunca mutlaka ilk fırsatta bir uzlaşma arayışı içinde bunu götürmemiz lazım.'' Bakan Çiçek, önemli bir kesimin destek vermediği bir anayasanın sadece Meclis'teki aritmetik çoğunluğa dayanarak çıkarılmasının geride tortu bırakacağını da vurguladı. 
     Kendilerine yönelik bir peşin hükmün de bulunduğunu, hangi adımı atmaya çalışsalar konuların yönünden saptırılmak istendiğini belirten Çiçek, Anayasa değişikliğinin hiç olmazsa seçimden sonra gündeme getirilmesi gerektiğini bildirdi. 
     Çiçek, Türkiye'yi gerçek anlamda bir hukuk devleti yapabilmenin zorluklarının yaşandığını söyledi. 
     
</TEXT>
</DOC>
