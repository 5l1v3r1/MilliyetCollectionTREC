<DOC>
<DOCNO> 227055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy05.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in 'yüzde 1' sevinci 
</HEADLINE>
<TEXT>

   DSP lideri Ecevit, partisinin 2002 seçimlerindeki yüzde 1.2'lik oy oranını yerel seçimlerde 2.1'e çıkarmasını 'başarı' kabul ederek, "Sandığa gitmeyenlerin gönlü DSP'de" dedi 
      ANKARA Milliyet 

   
   DSP Genel Başkanı Bülent Ecevit, yerel seçim sonuçlarının kendileri açısından yeterince tatmin edici olmadığını, ancak göreceli de olsa oylarının iki misli arttığını belirtti. 
   Ecevit, DSP'nin hem 3 Kasım 2002 hem de 28 Mart seçimleri öncesinde büyük haksızlığa uğratıldığını savundu. 3 Kasım öncesinde DSP'ye karşı iç ve dış güçlerin devreye girdiğini kaydeden Ecevit, yerel seçim öncesinde de önlerinin kesilmek istendiğini öne sürdü. Anketlerin halkı iktidar ve ana muhalefet partisi arasında tercih yapmaya yönlendirdiğini iddia eden Ecevit, şunları kaydetti 
   "Hem sahte anketler hem de kasıtlı yayınlarla 'DSP'nin hiçbir şansı yok' propagandası pompalanmıştır. Dolayısıyla sandığa gitmeyen seçmenlerin sayısı bu seçimlerde daha da artmıştır. Sandığa gitmeyenlerin büyük çoğunluğunun gönlü DSP'dedir. Yerel seçim sonuçları da göstermiştir ki, ülkemiz 3 Kasım baskın seçimlerine sürüklenmeseydi, DSP bugünkünden çok daha yüksek oranlara erişmiş olacaktı." 2002'deki genel seçimlerde yüzde 1.2 oy alan DSP, 28 Mart'taki seçimde yüzde 2.1 oy aldı. 
   
   
   
</TEXT>
</DOC>
