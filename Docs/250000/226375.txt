<DOC>
<DOCNO> 226375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy39.html </URL>
<DATE> 2004/03/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ankara'da "sandıklar kaçırıldı" iddiası ortalığı karıştırdı 
</HEADLINE>
<TEXT>

     Ankara'da EGO Hareket Merkezi'ne getirilen sandıklar, ''seçim sandıkları kaçırıldı'' iddiasına neden oldu. Söz konusu sandıkların boş sandıklar olduğu belirlenirken, Ankara'da 6 ilçede sandıkların dağıtım görevinin Yüksek Seçim Kurulu tarafından Büyükşehir Belediyesi'ne verildiği bildirildi. 
     Edinilen bilgiye göre, seçim sandıklarının Ostim, Macunköy'de bulunan EGO Hareket Merkezi'ne götürüldüğü ihbarını alan polis, merkeze baskın yaptı. 06 FNV 15 plakalı kamyonet içerisinde bulunan sandıkları inceleyen emniyet yetkilileri, sandıkların boş olduğunu tutanak düzenleyerek tespit etti. 
     Konuyla ilgili bilgi veren YSK yetkilileri, Ankara'da boş seçim sandıklarının dağıtımının Büyükşehir Belediyesi tarafından yapıldığını bildirdi. Ankara Büyükşehir Belediyesi'nin Altındağ, Etimesgut, Yenimahalle, Mamak, Çankaya ve Keçiören ilçelerinde kullanılacak sandıkları EGO'nun Macunköy'de bulunan Hareket Merkezi'nde önceden hazırlanan bir hangarda depolamakla ve korumakla sorumlu olduğunu belirten yetkililer, seçim kurullarının talepleri doğrultusunda boş sandıkların oy verme saatinin başlamasından önce taşınmasının belediye görevlileri tarafından yapıldığını kaydettiler. 
     Bazı sandık kurullarına gönderilen sandıkların küçük olması nedeniyle çabuk dolması ihtimali bulunduğunu belirten yetkililer, sandık kurullarının böyle durumlarda yedek sandık talebinde bulunabileceklerini, talep fazlası boş sandıkların belediye görevlileri tarafından merkeze geri götürüldüğünü kaydettiler. 
     
</TEXT>
</DOC>
