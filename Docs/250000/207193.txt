<DOC>
<DOCNO> 207193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/spor/spo01.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilie, Beşiktaş'a doğru 
</HEADLINE>
<TEXT>

   Kartal, yabancı transferinde rotayı Rumen yıldıza çevirdi. Lucescu, sözlü anlaşma yaptıklarını açıklarken, Adrian Ilie, "Yüzde 95 Beşiktaş'tayım" dedi 
      BÜNYAMİN OSMAN 

   
   Bitmek üzere 
   BEŞİKTAŞ, Lucescu'nun, Romanya'da görüşerek söz kestiği ve geçen sezon İspanyol 1. Lig takımlarından Alaves'de oynayan Adrian Ilie ile imza aşamasına geldi. Mircea Lucescu, Galatasaray'ın eski yıldızı için son dakikada Bordeaux, Tottenham ve Lokomotiv Moskova'nın devreye girdiğini açıkladı, "Ya parayı, ya da bize gelip kariyeri tercih edecek. Ilie akıllıdır, kariyeri seçer" dedi. 
   
   'Sorun olmaz' 
   YAKLAŞIK 3 aydır futboldan uzak kalan Adrian Ilie, sıcak açıklamalar yaptı. Rumen yıldız, "Lucescu'nun bu sözleriyle ikna oldum sayılır. Yüzde 95 Beşiktaş'tayım. Pancu'nun orada olması büyük bir avantaj. Futbol eski bir şarkı gibidir unutulmaz. Oynamamış olmamın sorun çıkaracağını sanmıyorum. Alaves'e de bu şartlarda gitmiş, 1 ayda takımın en iyisi olmuştum" diye konuştu. 
   
   'Açığı kapatırız' 
   LUCESCU da Ilie'nin eksiklerini kapatabileceklerini dile getirerek, "Ahmed Hassan'ın 24 Şubat'a kadar gelmeme riski var. Bu yüzden oyuncu alacağız. Ilie üç aydır futbol oynamıyor. Ancak Giunti de bize gelmeden önce 6 ay oynamamıştı. Şu an takımın en iyilerinden" yorumunu yaptı. Bu arada İlie'nin imza için yarın İstanbul'a geleceği iddia edildi. 
   
   Giunti krizi    SİYAH - Beyazlı yönetim, Giunti konusunda sıkıntı yaşıyor. İtalyan futbolcunun yaklaşık 3 milyon Euro'yu bulan bonservisi nedeniyle yeniden kiralama formülüne sıcak bakan Beşiktaş, Lucescu'nun araya girmesiyle nefes aldı. Rumen hocanın, Brescia Kulübü Başkanı ile telefon görüşmesi yaptığı ve ortak bir noktada buluşmak için söz aldığı iddia edildi. 
   
   Takıma moral yemeği 
   BEŞİKTAŞ Yönetimi, ikinci yarı öncesinde teknik heyet ve futbolcularla moral yemeğinde buluştu. Akmerkez'in gözde mekanlarından Paper Moon'da düzenlenen yemeğe, Başkan Serdar Bilgili, ikinci Başkan Hüsnü Güreli ve Asbaşkan Haşmet Bedii Kürüm de katıldı. Bilgili yaptığı konuşmada, "Sizlere çok güveniyoruz. Camianın beklentilerine yine yanıt vereceğinize eminim" dedi. 
   
   Kartal'dan işbaşı    Çalışmalar başladı 
   SÜPER Lig'in ilk yarısını zirvede tamamlayan Beşiktaş, ikinci yarı hazırlıklarına dün yaptığı tek idmanla başladı. Nevzat Demir Tesisleri'ndeki idmana Mısır Milli Takımı'na giden Ahmed Hassan'ın yanısıra diğer oyunculardan daha fazla izinli olan Zago, Ronaldo ve kaleci Cordoba katılmadı. 
   
   Lucescu'dan uyarı 
   RUMEN teknik adam, çalışma öncesinde futbolcularıyla bir araya gelip hasret giderdi ve ikinci yarı için beklentilerini anlattı. Lucescu'nun, "İyi bir ilk yarı geçirdik. İkinci yarıda da aynı istikrarlı görüntüyü sergilememiz gerekiyor. UEFA'da sizden yeni bir zafer bekliyorum" dediği öğrenildi. 
   
   Tümer de imzaladı    BEŞİKTAŞ, iç transferde Ahmet Yıldırım ve İbrahim'den sonra Tümer ile de nikah tazeledi. Yıldız futbolcu, İkinci Başkan Hüsnü Güreli ile Asbaşkan Haşmet Bedii Kürüm'ün katıldığı törende iki yıllık sözleşme imzaladı. Güreli, "Tümer, Beşiktaş'ın son yıllarda yapmış olduğu en yararlı transferlerden biridir. En önemlisi doğuştan Beşiktaşlı'dır" dedi. Tecrübeli futbolcu ise kariyerine Siyah - Beyazlı kulüpte nokta koymak istediğini açıkladı. 
   
   
</TEXT>
</DOC>
