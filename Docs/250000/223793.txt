<DOC>
<DOCNO> 223793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy18.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün Denktaş ile telefonda görüşmesi bekleniyor... 
</HEADLINE>
<TEXT>

     Kıbrıs sürecinde önemli bir döneme daha girilirken, İsviçre'de yapılacak dörtlü konferans öncesi Ankara ve KKTC'de hazırlıklar devam ediyor. 
     İsviçre'de gelecek hafta başlaması planlanan görüşmelerin Camp David modeli olmayacağını ifade eden diplomatik kaynaklar, dörtlü konferansın 24 Mart'ta dışişleri bakanları düzeyinde başlamasının öngörüldüğünü belirttiler. 
     Bu çerçevede Ankara'nın, Yunanistan Dışişleri Bakanı Petros Molivyatis'ten görüşmelerin ilk bölümüne katılacağı yönünde sinyal aldığı belirtildi. Buna göre dışişleri bakanlarının, görüşmeleri başlattıktan sonra 25-26 Mart'ta Brüksel'de yapılacak AB zirvesine gitmeleri, ardından tekrar dörtlü konferansa katılmaları bekleniyor. 
     Öte yandan KKTC Cumhurbaşkanı Rauf Denktaş'ın İsviçre'ye gitmeme kararının ardından, Ankara ile KKTC arasında diplomasi trafiğinin artacağına işaret eden kaynaklar, Dışişleri Bakanı ve Başbakan Yardımcısı Abdullah Gül ile Denktaş arasında bugün bir telefon görüşmesi olabileceğini kaydettiler. 
     Ankara'nın temaslar çerçevesinde vereceği mesajın, Denktaş'ın İsviçre'deki dörtlü konferansa katılmasının süreç açısından yarar sağlayacağı yönünde olacağı kaydedildi. 
     Denktaş'ın konuya ilişkin rahatsızlığının net olmadığını ifade eden kaynaklar, adadaki Dışişleri Bakanlığı heyetinin de KKTC hükümetiyle temas halinde olduğunu belirttiler. Dışişleri Bakanlığı Müsteşar Yardımcısı Büyükelçi Baki İlkin'in de KKTC'ye gitmesinin gündemde olduğu, ancak ziyaretin netlik kazanmadığı bildirildi. 
     Bu arada, Kıbrıs konusunda olmazsa olmazların kırmızı çizgilerin tek olduğunu kaydeden kaynaklar, konuya ilişkin olarak Ankara ile KKTC arasında ayrılık bulunmadığını da belirttiler. 
     
</TEXT>
</DOC>
