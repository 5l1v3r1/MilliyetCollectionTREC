<DOC>
<DOCNO> 218992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo01.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev derbi için Terim ve Daum ne dedi 
</HEADLINE>
<TEXT>

     Galatasaray Teknik Direktörü Fatih Terim, Fenerbahçe ile yaptıkları maçta aldıkları yenilgiyi futbolcularının haketmediğini söyledi. 
     Fatih Terim, maçtan sonra düzenlediği basın toplantısında, Villarreal CF gibi ağır tempoda geçen bir maçtan sonra futbolcularının çok iyi mücadele ettiğini kaydederek, ''Bu sonucu hakettiklerini düşünmüyorum. İyi mücadele ettiler. Hepsini tebrik ediyorum'' dedi. 
     Oyuna iyi başlamadıklarını ve golü yediklerini, ancak daha sonra toparlanarak oyunun kontrolünü ellerine aldıklarını kaydeden Terim, ''İkinci yarıya da iyi başladık. Ancak 75. dakikadan sonra oyuncularımızda yorgunluk oldu. 85. dakikada da gole engel olamadık'' diye konuştu. 
     Maçın hakemi İsmet Arzuman'ı da eleştiren Terim, ''Yardımcı hakemin 2 metre önünde çok bariz faulün devamı gol oldu. Yapacak birşeyimiz yok. Kritik bir anda hakemin dikkatli olması lazımdı. Arzuman, iyi bir hakemdir. İyiniyetli olduğunu düşünüyoruz. Ama bazen kontrolü elinden kaçırdı. Bazı anlarda aleyhimize tecelli eden kararları oldu'' dedi. 
     Terim, Ergün'ün, yedikleri 2. golde pozisyona daldığını ve adamını kaçırdığını söyledi. 
     Galatasaray'ın bugün oynaması gerektiği gibi oynadığını dile getiren sarı-kırmızılı takımın teknik direktörü, rakibe fazla pozisyon da vermediklerini ve topa daha fazla sahip olan takım olduklarını bildirdi. 
     Volkan'ın iyi işler yaptığını, ancak gördüğü kırmızı kartı hoş karşılamadığını belirten Terim, ''Kendisi bana 'Düşerken ayağım rakip oyuncunun yüzüne geldi' dedi. Herhalde o saatte verilen haksız golden sonra sinirlerine hakim olamadı'' diye konuştu. 
     Sabri'yi taktik gereği oynatmadığını anlatan Terim, 100. yılda UEFA Kupası'na gidememeyle karşı karşıya kalmaları konusundaki bir soru üzerine de ''Galatasaray'ın tarihinde kutlayacağı çok başarıları vardır. Tabii ki biz seneye şampiyon olmak isteriz. Kutlayacağımız güzel başarılarımız da var'' diye yanıtladı. 
     Villarreal CF maçını futbolcuları için fırsat gördüğünü kaydeden Terim, zorlu maçların istenilen sonuçlarla bitmemesi işleri zorlaştırdığını, ancak 2-2'lik skordan turu geçmek için gerekeni yapacaklarını söyledi. 
     
</TEXT>
</DOC>
