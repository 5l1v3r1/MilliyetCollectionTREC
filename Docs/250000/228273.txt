<DOC>
<DOCNO> 228273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo25.html </URL>
<DATE> 2004/04/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Formula 1'de Bahreyn Grand Prix'sine Schumacher ilk sırada başlayacak 
</HEADLINE>
<TEXT>

     Formula 1 Dünya Şampiyonası'nda sezonun üçüncü yarışı olan Bahreyn Grand Prix'sine, Dünya Şampiyonu Alman pilot Michael Schumacher, ilk sıradan Pole Position başlayacak. 
     Başkent Manama'da bulunan Sakhir Pisti'nde yapılan sıralama turlarında Ferrari'nin Alman pilotu Michael Schumacher, 1.30.139'luk derecesiyle yarınki yarışa ilk cepten başlarken, kariyerinin 58. ''Pole Position''nu kazandı. Alman pilot, saatte 322.5 kilometre hıza dek ulaştığı sıralama turlarında, 3 sektörde de yüksek bir performans sergileyerek en yakın rakibinin 0.04 saniye önünde yer aldı. 
     Dünya Şampiyonu pilot Schumacher'i, takım arkadaşı Brezilyalı Rubens Barrichello 1.30.0'luk derecesiyle izlerken, yarınki yarışta Ferrari takımı ilk 2 cepten kalkacak. Ferrari ekibi, böylece sezonun ilk yarışı Avustralya Grand Prix'sinde gösterdiği başarıyı ikinci kez yinelemiş oldu. 
     Sakhir Pisti'ndeki sıralama turlarında Ferrari'yi 2 Williams BMW pilotu izledi. Saatte 323.7 kilometrelik hızıyla pistin en hızlı pilotu olan Kolombiyalı Juan Pablo Montoya, ilk 2 sektördeki hızını 3. sektöre taşıyamayınca 1.30.581 ile Ferrari'lerin arkasında kaldı. Diğer Williams BMW pilotu Ralf Schumacher ise 1.30.633'lük derecesiyle sıralama turlarındaki en iyi 4. zamanı elde etti. 
     
     MCLAREN MERCEDES BEKLENENİ VEREMEDİ 
     Formula 1'in iddialı takımlarından McLaren Mercedes, otomobilinde yaşadığı sorunlar nedeniyle Bahreyn'de de bekleneni veremedi. 
     McLaren Mercedes'in İskoç pilotu David Coulthard, yarın yapılacak Bahreyn Grand Prix'sinde, 1.31.719'luk zamanlama ile 10. cepte yer alacak. Takım arkadaşı Finli Kimi Raikkonen ise sezonun ilk 2 yarışında üst üste yaşadığı motor sorunları Sakhir Pisti'nde de tekrar edince hazırlık turunun ardından sıralama turuna başlamadan otomobilini garaja çekti. Raikkonen, yarın son sıradan start alacak. 
     Sezonun ikinci yarışı Malezya Grand Prix'sinde 3. olarak dikkatleri üzerine çeken Bar Honda takımında, Japon Takuma Sato ve İngiliz Jenson Button performanslarını Bahreyn'de de sürdürerek en iyi 5. ve 6. zamanı elde etti. 
     
     SAKHİR PİSTİ GÖRÜCÜYE ÇIKTI 
     Formula 1'de bu sezon Çin ile birlikte takvime dahil edilen Bahreyn Grand Prix'si, bugün yapılan sıralama turlarında görücüye çıktı. 
     Sakhir Pisti'ndeki sıralama turlarında pistin sıcaklığının dereceye, nem oranının da yüzde 45'e dek çıkması, pilotlara ve takımlara zor anlar yaşattı. 
     
</TEXT>
</DOC>
