<DOC>
<DOCNO> 236496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo12.html </URL>
<DATE> 2004/05/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Süreyya Ayhan kovuldu, Antalya İl Müdürü kaldı... 
</HEADLINE>
<TEXT>

     Gençlik ve Spor Genel Müdürü Mehmet Atalay, milli atlet Süreyya Ayhan'ın Antalya'da yaşadığı sıkıntılar nedeniyle il müdürünün açığa alınmasının söz konusu olmadığını bildirdi. 
     Atalay, Erciyes Kayak Merkezi'nde gençlik ve spor il müdürleriyle yaptığı toplantı öncesi gazetecilere açıklamasında, Antalya'da kamp yapan milli sporcu Süreyya Ayhan Kop'un yaşadığı sorunları Gençlik ve Spor İl Müdürlüğü'nün ilgisizliği olarak değerlendirmediklerini, iletişim kopukluğundan dolayı böyle bir sorunun yaşandığını belirtti. 
     Sporcuların her türlü sorunlarıyla yakından ilgilendiklerini kaydeden Atalay, şunları söyledi 
     ''Süreyya bizim göz bebeğimiz, her şeyimiz. Antalya'da sadece bekçinin kendisini tanımaması nedeniyle bir sıkıntı yaşanmıştır. Sorunla ilgili olarak il müdürünün açığa alınması söz konusu değildir. İl müdürümüz Süreyya ve antrenörü Yücel bey ile her gün görüşmekte ve kendileriyle yakından ilgilenmektedir. Bu ortamda böyle bir sorunun ortaya çıkmasına müdür arkadaşımız da çok şaşırmıştır. Müdür arkadaşların takip etmek zorunda kaldıkları birçok konu var. Bu durumlarda federasyonlar sıkıntıları takip ederek çözüm bulamadıkları noktalarda bizlere bilgi vermelidirler. İletişim kopukluğu nedeniyle bu sorun yaşanmıştır.'' Milli sporcuların her türlü sorunları ile bizzat kendisinin yakından ilgilendiğini kaydeden Atalay, şöyle devam etti 
     ''Halil, Hamza, Süreyya gibi milli sporcularımız ile hemen hemen her gün görüşüyoruz. Süreyya morali bozuk olduğu zaman bile beni arardı ve kendisine destek olmaya çalışırdım. Antalya'daki olayda da ilgili arkadaşlarımıza durum iletilmeliydi. Sporcularımızın görevi madalya kazanmak. Onların sadece kendi işlerini yapmaları için tüm arkadaşlarım canla başla çalışıyor. Bir daha bu tür sıkıntılar yaşanmayacak.'' Toplantıya katılan Antalya Gençlik ve Spor Müdürü Nadir Yapsakaloğlu da saha bekçisinin yanlış üslubundan dolayı görev yerinin değiştirildiğini ve olayla ilgili idari soruşturmanın sürdüğünü söyledi. 
     
     FEDERASYONLARIN ÖZERKLEŞMESİ 
     Gençlik ve Spor Genel Müdürü Mehmet Atalay, yeni yasal düzenlemeyle spor federasyonların özerkleşmesi çalışmalarına hız verdiklerini de anlatarak, özerkleşme çalışmalarının bürokratik engelleri aşmak açısından çok önemli olduğuna dikkati çekti. 
     Özerkleşen federasyonlara her konuda destek olmaya devam edeceklerini vurgulayan Atalay, şunları söyledi 
     ''Bugüne dek briç, satranç, motosiklet ve basketbol federasyonlarının özerkleşmesini tamamladık. Hazırlıklarını tamamlayan tüm federasyonları da özerkleştireceğiz. Bu çalışmayı bütçeden kaçmak için değil, mevzuat sıkıntılarını gidermek için yapıyoruz. Özerkleşen federasyonlara yine her türlü desteği vereceğiz. Özerkleşme ile birlikte federasyonlar, sporcuları ile birebir ilgilenebilecekler, sporcuların tedavileri için, ilaçları için Ankara'ya gitmek zorunda kalmayacaklar. Artık federasyonlarla geçmişte yaşanan sorunlar yaşanmayacak, biz bir takımız.'' Ankara 19 Mayıs Spor Kompleksi içinde yapılan Atletizm Federasyonu binasının kapısının olmadığı yönünde haberler çıktığını hatırlatan Atalay, binanın bir kapısının olduğunu, ancak sporcuların bu kapıyı kullanmak istemediklerini, kompleks SİT alanı olduğu için de istenilen yere yeni bir kapı açılamayacağını sözlerine ekledi. 
     Gençlik ve Spor Genel Müdürü Mehmet Atalay'ın başkanlığını yaptığı toplantıya, Kayseri, Konya, Nevşehir, Kırşehir, Niğde, Yozgat, Sivas, Eskişehir, Çankırı, Aksaray, Karaman, Kırıkkale ve Antalya gençlik ve spor müdürleri katıldı. 
     
</TEXT>
</DOC>
