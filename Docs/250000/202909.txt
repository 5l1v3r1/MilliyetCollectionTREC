<DOC>
<DOCNO> 202909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun03.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston-Talat görüşmesi... Talat "Hedef çözüm hükümeti" 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston'ın, Cumhuriyetçi Türk Partisi CTP Genel Başkanı Mehmet Ali Talat ile yaptığı görüşme sona erdi. 
     Weston, ABD Büyükelçiliği'nin KKTC'deki temsilcilik binasında yapılan ve yaklaşık 2.5 saat süren görüşmenin ardından herhangi bir açıklama yapmadı. 
     CTP Genel Başkanı Mehmet Ali Talat, Weston ile seçimleri, Kıbrıs sorununu ve ABD-Kıbrıs ilişkilerini ele aldıklarını söyledi. 
     Talat, seçimlerin geride kaldığını, hükümet oluşumu konusunda tam bir netlik olmadığını, ancak hükümeti kurmaya talip olduklarını yineleyerek, Kıbrıs sorununu çözmek hedefiyle hükümet kuracaklarını kaydetti. 
     Kıbrıs Rum kesiminin resmen Avrupa Birliği üyeliğinin gerçekleşeceği Mayıs 2004'e kadar bir çözüm olması ve Kıbrıs'ın birleşik olarak AB'ye girmesinin hedefleri olduğunu belirten Talat, bir hükümet kurmaları halinde, Türkiye ile yapılacak görüşmelerin ardından, Kıbrıs Türk tarafı ve Türkiye olarak görüşme sürecini başlatmaya hazır olduklarını duyuracaklarını söyledi. 
     Talat, Weston'dan taleplerinin, bu konuları, Türkiye'nin AB sürecini güçlendirecek şekilde uluslararası alanda ele alması ve Rum tarafına da AB'ye girilmesinin rahatlığıyla Kıbrıslı Türklerin çıkarlarına sırt dönülmemesini sağlayacak bir telkinde bulunması olduğunu kaydetti. 
     CTP Genel Başkanı Talat, ''Weston'ın, rötuş yapılmış yeni plan hakkında bilgisi var mı '' şeklindeki bir soruya karşılık, ''Rötuş yapılmış bir plan yok. Annan planı ordadır. Haberlere göre, bu konuda kesin bilgimiz yok. Türkiye'nin konuyla ilgili kendi AB sürecini, çözümün uygulamasına bağlama çalışması var'' dedi. 
     Weston, Talat ile görüşmesinden önce, Rum yönetimi lideri Tasos Papadopulos ve Rum Dışişleri Bakanı Yorgo Yakavu ile ayrı ayrı görüştü. 
     Yarın KKTC Cumhurbaşkanı Rauf Denktaş ve bazı siyasi partilerin yetkileri ile görüşecek olan Weston, temaslarının sonunda bir basın toplantısı düzenleyecek. 
     
</TEXT>
</DOC>
