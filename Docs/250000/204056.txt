<DOC>
<DOCNO> 204056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/guncel/gun05.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa, depremi ucuz atlattı 
</HEADLINE>
<TEXT>

   Keles ilçesindeki 4.8'lik depremde can kaybı olmadı. 5.0'lık artçı uyarısı yapıldı 
   HABER MERKEZİ 
   
   Bursa ve çevresi dün Keles ilçesinde meydana gelen 4.8 büyüklüğündeki depremle sarsıldı. Can ve mal kaybının yaşanmadığı depremde baca yıkılması ve eski evlerin duvarlarındaki çatlaklar dışında hasar meydana gelmedi. Uzmanlar depremi "olağan" olarak nitelerken, 5.0 büyüklüğünde artçı yaratabileceğini ifade etti. 
   Boğaziçi Üniversitesi Kandilli Rasathanesi ve Deprem Araştırma Enstitüsü'ne göre, merkez üssü Keles'te yerin 7 kilometre derinliğinde 14.23'te meydana gelen orta büyüklükteki deprem Yalova, Bilecik, Çanakkale, Balıkesir, Manisa ve İzmir'de de hissedildi. Keles Kaymakamı Oktay Kaya, depremden hemen sonra öğrencilerin okul dışına çıkarılarak evlerine gönderileceğini belirterek, "Depremin ardından vatandaşlar panik yapmayarak sağduyulu davrandı. Can ve mal kaybı olmaması oldukça sevindirici" dedi. Kandilli Rasathanesi Sismoloji Laboratuvarı Şefi Dr. Doğan Kalafat, bu büyüklükteki depremin nadiren de olsa artçı sarsıntılara neden olabileceğini belirterek, ayrıca bu tür kırıkların 5.0 büyüklüğünde deprem yaratabileceğini söyledi. 
   
   
   
</TEXT>
</DOC>
