<DOC>
<DOCNO> 237785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko09.html </URL>
<DATE> 2004/05/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Denizbank Başekonomisti AB'den tarih alınırsa 2005 olumlu geçer 
</HEADLINE>
<TEXT>

     Denizbank Başekonomisti Saruhan Özel, AB'den tarih alınması durumunda, 2005 yılında ekonomik açıdan olumlu gelişmeler yaşanacağını söyledi. 
     Özel, Denizbank tarafından Mersin Hilton SA Oteli'nde yatırımcılara yönelik düzenlenen toplantıda, Türkiye'de yaşanan ekonomik istikrarın, 2005 yılında daha da güçleneceğini ifade ederek, ''AB'den tarih alınamaması durumunda 2005 yılının 2. yarısında enflasyon yükselecek ve döviz açığı, cari açık olarak ortaya çıkacak. AB'den müzakere tarihi alındığı takdirde ise yabancı sermaye, gözünü Türkiye'ye dikecek ve yatırım odağı haline geleceğiz'' dedi. 
     Merkez Bankası'nın tespitlerine göre, yüksek enflasyon ve yüksek kamu borcu olmak üzere iki büyük sorun bulunduğunu belirten Özel, yurt dışındaki makroekonomik ve politik gelişmelerin izin vermesi halinde, bu sorunların giderileceğini kaydetti. 
     Özel, ''Daha yüksek vergi gelirleri ve daha düşük kamu harcaması, yüksek kamu borcu sorununun çözüm yollarından biri. Uygulama yeni vergiler getirilerek veya vergide sıkı denetim ile gerçekleştirilebilir. Yüksek enflasyon ise yüksek reel faiz ve düşük döviz kuru ile güçlü Türk Lirası yaratarak giderilir'' dedi. 
     Konferansa, çok sayıda işadamı katıldı. 
     
</TEXT>
</DOC>
