<DOC>
<DOCNO> 208838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko54.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Hamzabey Sınır Kapısı'nı 3 aya kadar açıyoruz 
</HEADLINE>
<TEXT>

     Maliye Bakanı Kemal Unakıtan, Bulgaristan Maliye Bakanı Milen Velçev'in davetlisi olarak bu ülkeye yaptığı iki günlük resmi ziyaretini tamamladı. 
     Unakıtan, ziyaretinin son gününde, Cumhurbaşkan Georgi Pırvanov, Parlamento Başkanı Ognyan Gercikov, Bulgaristan Parlamentosu Bulgar-Türk Parlamenter Dostluk Grubu üyeleri ve ekonomiden sorumlu Başbakan Yardımcısı Lidia Şuleva ile görüşmelerde bulundu. 
     Kemal Unakıtan, ilk ziyaretini Cumhurbaşkanı Georgi Pırvanov'a yaptı. Son derece samimi hava içinde geçen görüşmede iki ülke arasındaki ilişkilerin son durumu ile Irak'taki gelişmeler ele alındı. Unakıtan, Cumhurbaşkanı Georgi Pırvanov'un Türkiye'nin uyguladığı politikayı desteklediğini belirterek, ''Irak konusunda Bulgaristan yönetimi ile aynı görüşleri paylaşıyoruz'' dedi. 
     Unakıtan, Bulgaristan parlamentosunu da ziyaret ederek Parlamento Başkanı Ognyan Gercikov ve Bulgar-Türk Parlamenter Dostluk Grubu üyeleri ile biraraya geldi. Maliye Bakanı Unakıtan, Bulgaristan Parlamentosu ziyareti sırasında ayrıca genel kurul salonunu da gezdi ve yetkililerden genel kurulun çalışmaları hakkında bilgi aldı. 
     Kemal Unakıtan, genel kurul salonunda bir Bulgar milletvekilinin koltuğuna oturdu ve Bulgaristan ziyareti ile ilgili değerlendirmesini buradan yaptı. 
     Ziyaretinin son derece olumlu geçtiğini belirten Unakıtan, şunları söyledi 
     ''Yaptığımız temaslardan şunu aldık ki, Türkiye'de olduğu gibi burada da Türkiye ile Bulgaristan arasındaki ilişkilerin her alanda daha da geliştirilmesi için ciddi bir siyasi irade mavcut. Bunun da adımlarını görüyoruz. Eskiden çok daha az olan Türkiye ile Bulgaristan arasındaki ticaret hacmi bu sene ilk defa 1 milyar doları aşmış ve yıl sonu itibariyle 1.3 milyar dolara ulaşmıştır. Biz bu miktarı dahi kafi görmüyoruz. Bunun artırılması için iki taraf da elinden geleni yapacaktır.'' Görüşmeler sırasında iki ülke arasındaki sınır geçişlerinin hızlandırılması konusunda mutabakat sağlandığını ifade eden Unakıtan, Bulgaristan hükümetinin bir hafta önce bu konuda bir karar alarak bu kararı uygulamaya başladığını bildirdi. 
     Maliye Bakanı Unakıtan, Bulgaristan ile Türkiye arasında üçüncü bir sınır kapısının açılması için iki tarafın da çalışmalarını sürdürdüğünü de sözlerine ekleyerek ''Hamzabeyli sınır kapısını 2-3 aya kadar açmayı planlıyoruz'' dedi. 
     Unakıtan, Bulgristan parlamentosundaki temaslarının ardından son resmi görüşmesini ekonomiden sorumlu Başbakan Yardımcısı Lidia Şuleva ile yaptı. Görüşmede iki ülke arasındaki ekonomik ilişkilerin daha da geliştirilmesi için yapılması gerekli girişimler ele alındı. 
     
</TEXT>
</DOC>
