<DOC>
<DOCNO> 228114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/guncel/gun06.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Din öğretiminde talep patlaması 
</HEADLINE>
<TEXT>

   ÖSS'ye girişte farklı katsayı uygulamasının kaldırılması yönündeki beklenti üzerine, imam hatiplere 37 bin 373 yeni kayıt yapıldı 
      BAHAR ATAKAN Ankara 
   
   Hükümetin üniversiteye girişte meslek ve imam hatip liselerine yönelik farklı katsayı uygulamasını kaldırma sözü, din öğretimi veren liselere kayıtlarda patlamaya neden oldu. İmam hatip, anadolu imam hatip ve açıköğretim imam hatip liselerine bu yıl 37 bin 373 öğrenci yeni kayıt yaptırdı. Böylece yüzde 21.5 oranında artışla din öğretimi alanında eğitim alan öğrencilerin sayısı 97 bin 489'a yükseldi. MEB, 2003 - 2004 öğretim yılına ilişkin istatistiği tamamladı. Din Öğretimi Genel Müdürlüğü bünyesindeki okullara Eylül 2003'te 21 bin 15 erkek, 16 bin 358 de kız öğrenci kayıt yaptırdı. 
   
   En fazla İstanbul'a 
   Bu alandan 2002 - 2003 öğretim yılında 9 bin 380 öğrenci mezun oldu. Din öğretimine 2001 - 2002 öğretim yılında 23 bin 520, 2002 - 2003 öğretim yılında da 30 bin 772 öğrenci yeni kayıt yaptırmıştı. Açıköğretim imam hatip lisesinde geçen yıl 6 bin 566 öğrenci okurken, bu öğretim yılında sayı 12 bin 591'e yükseldi. Mesleki ve teknik ortaöğretime en fazla yeni kayıt da sırasıyla İstanbul, Ankara, İzmir'de yapıldı. Bu öğretim yılında okul öncesi, ilköğretim, ortaöğretim kademelerinde okuyan erkek öğrencilerin sayısı kızları geçti. 
   
   
   
</TEXT>
</DOC>
