<DOC>
<DOCNO> 212762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur21.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan AKP'ye "İsmet Paşa" göndermesi... 
</HEADLINE>
<TEXT>

     Cumhuriyet Halk Partisi CHP Genel Başkanı Deniz Baykal, ''80 yıllık Türk dış politikasında çok tehlikeli bir kırılma ve teslimiyet ortaya çıkmaya başlamıştır'' dedi. 
     Kurban Bayramı dolayısıyla Antalya'da bulunan CHP Lideri Baykal, partisinin il teşkilatında düzenlenen bayramlaşma törenine katıldı. İl Başkanlığı önünde partililer tarafından nergis çiçekleriyle karşılanan Deniz Baykal, burada yaptığı konuşmada Türkiye'de 80 yıl önce devlet işleri ile din arasındaki ilişkinin çok net ve sağlam şekilde ortaya konulduğunu söyledi. Bugün devlet ile din arasında ''altın bir dengenin'' olduğunu savunan Baykal, şöyle konuştu 
     ''Türkiye'de inancının gereğini yapamadığından dolayı haklı şikayet söyleme durumunda olan kimse var mı 76 bin cami Türkiye'de beş vakit ezanla inliyor. İslamiyet'in bütün boyutlarıyla dolu dolu yaşandığı bir ülke Türkiye. Bununla da iftihar ediyoruz. O zaman sıkıntı ne Bu yetmez. İslamiyet'i gizli gizli, hukuku, eğitimi, devlet düzenini yönlendirir hale getireceğiz diyorlar. Yapmayın, oynamayın.'' 
     
     BAŞBAKAN ERDOĞAN'IN ABD GEZİSİ 
     Başbakan Recep Tayyip Erdoğan'ın Amerika Birleşik Devletleri gezisini de değerlendiren CHP Lideri Baykal, gezide Kıbrıs ve Irak konusunun ele alındığını belirtti. Başbakan Erdoğan'ın ABD'ye, De Soto'yu değiştirmeyi, planın kısaltılmasını ve planın müzakereden sonra referanduma sunulmasını teklif etmek üzere gittiğini iddia eden Baykal, şöyle devam etti 
     ''Sayın Başbakan önce Annan'la görüştü. O dedi ki Ben De Soto'dan memnunum. De Soto'dan şikayet ediyorsun, aslında plandan şikayet ediyorsun. De Soto'yu da, planı da değiştirmem. Yeni bir arabulucu atanmasına ihtiyaç da hissetmiyorum . Washington'a gidildi, Bush'la konuşuldu. Bush dedi ki, Planda bir değişikliği ön görmüyoruz. Yeni bir arabulucu atanmasına gerek görmüyoruz. Planın özetlenmesi gibi bir durum söz konusu değildir. Plan bu plandır ve bu planı esas alarak bir an önce masaya oturun ve referanduma gidin . Bizim planda değişiklik yapma arayışımız, planı müzakere edeceğimiz tarafsız kişiyi değiştirme arayışımız, yeni bir arabulucu tayin ettirme arayışımız, Amerikalı biri olsun işin ağırlığını Birleşmiş Milletler'den Amerika'ya kaydırma arayışımız bizzat Amerikalılar tarafından geri çevrilmiş oldu.'' 
     
     ''LOZAN'DA İSMET PAŞA'YI BEĞENMEMİŞLERDİ. AMA GEREĞİNİ YAPMIŞTI'' 
     Annan Planı'nda önce referandumun yapılmasının yer aldığını ve mutabakatın tamamen ortadan kalktığını ifade eden Deniz Baykal, bu planın kabul edilmesiyle Türkiye'nin ''Biz daha çok işbirliğine açığız, biz size daha çok taviz vermeye hazırız'' deme noktasına geldiğini kaydetti. 
     İzlenen yolun dış politika bakımından ilerleme getirmeyeceğini söyleyen Baykal, ''Biz bakıyoruz ve diyoruz ki, Kral çıplak '' dedi. 
     Gezi sırasında Irak konusunda bir gelişme kaydedilmediğini vurgulayan CHP Genel Başkanı Baykal, ''Türkmenler'' ve ''Kerkük'' sözlerinin Irak'ta telaffuz edilemediğini söyledi. Başbakan Erdoğan'a ABD'de sadece ''Sınırlar değişmeyecek'' taahhüdünün verildiğini belirten Baykal, şöyle konuştu 
     ''Tamam o sınırlar değişmeyecek de sınırların içinde ne olacak Hiç bunlar konuşulmamıştır. Kıbrıs konusunda daha masaya oturulmadan Sayın Başbakan Toprak tavizi vermeye hazırız diyerek demeç vermiştir. Sen en son söylemek durumunda kalacağın lafı daha masaya oturmadan söylemeye başlarsan Türkiye'nin amaçlarına böyle hizmet etmek mümkün olabilir mi 80 yıllık Türk dış politikasında çok tehlikeli bir kırılma ve teslimiyet ortaya çıkmaya başlamıştır. Birilerine yaranmanın dış politika amacı olduğu bir noktaya geldik. Birilerinin gözüne girmenin, birilerinden Aferin almanın dış politika hedefi haline geldiği yeni bir döneme geldik. Bizi çok beğendiler diye konuşuyorlar. Lozan'da İsmet Paşa'yı beğenmemişlerdi. Ama orada gerekeni yapmıştı.'' 
     
     İŞ İSTEYEN KADIN OLAY ÇIKARDI 
     Baykal'ın konuşması sırasında masaya yaklaşan Zeynep Özer adlı bir kadın eski hükümlü olduğunu söyleyerek, Deniz Baykal'dan kendisine iş bulmasını istedi. Muratpaşa Belediye Başkanı Süleyman Evcilmen'in iş bulma konusunda yardım edeceği sözü vermesine rağmen masanın yanından ayrılmak istemeyen kadın, partililer tarafından güçlükle masadan uzaklaştırıldı. 
     Konuşmasının sonunda partililerle bayramlaşan Baykal, CHP Konyaaltı Teşkilat Binası'nın açılışını yaptı. 
     
</TEXT>
</DOC>
