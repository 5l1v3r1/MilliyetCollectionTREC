<DOC>
<DOCNO> 216157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yasam/yas04.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Damla damla kanser 
</HEADLINE>
<TEXT>

   Manisa'da bir depoda beş yıldır imha için bekletilen 642 ton kanserojen pamuk çekirdeğinin, 'Damla' adı altında sıvı yağ yapılarak satıldığı ortaya çıktı 
   TOLGA ŞARDAN Ankara 
   
   Manisa'da, TASİŞ İşletme Şefliği'nin 'hırsızlık' ihbarı, Ege'deki 'zehirli sıvıyağ' skandalını ortaya çıkardı. Zehirli tohumlardan sıvıyağ üreten fabrikaya baskın yapan polis, satış yerlerini de tek tek belirledi. 
   Cider Yağ Sanayii'nin Hayvan Pazarı mevkiindeki depolarında ocak ayının son haftasında hırsızlık yapıldığı ihbarı alan polis, olay yerinde deponun kilit ve mühürlerinin kırık olduğunu gördü. Depoda beş yıldır imha için bekletilen, 642 ton pamuk çekirdeğinin çalındığını belirleyen polis, soruşturmayı genişletince ilginç bilgilere ulaştı. Cider Yağ Sanayii'nin 1998'de Suriye'den ithal ettiği ve kanserojen 'aflatoksin' maddesi içerdiği belirlenen 642 ton çekirdeğin, sağlığa zararlı olduğu gerekçesiyle Sağlık ve Tarım Bakanlıkları'nca imha edilmesine karar verildiği ve pamuk çekirdeğinin tümünün kilit ve mühür altına alındığı anlaşıldı. 
   
   'Damla' adıyla zehir 
   İfadelerine başvurulan görevliler, zehirli pamuk çekirdeğinin Ekim 2003'te kamyonlarla fabrikaya taşınarak işlendiğini ve 'Damla' markasıyla sıvıyağ olarak piyasaya sürüldüğünü söyledi. Bir miktar yağın da 'dökme yağ' halinde satıldığı ortaya çıktı. 
   Satış Müdürü Şükrü Cider ile şirkette görevli Mehmet Gökalper, İlkay Mobedi, Tankut Fenerli ve Öznur Gayretli'nin sorgulanmaları sonucu da, fabrikanın 1 Eylül 2003'te Basfo Gıda Ambalaj Sanayi Ticaret'e kiralandığı, zehirli hammaddenin getirilmesi talimatının bu şirketin yetkilisi Mehmet Fethi Ağalar'la Cidersan Genel Müdürü Murat Hakan Bener tarafından verildiği tespit edildi. Kanserojen çekirdeklerin, hayvan besiciliğinde kullanılan küspe ve kapçık halinde de piyasaya sürüldüğü saptandı. Savcılık, iki şirketin sahibi ve beş yetkilisi için arama kararı çıkartırken, teslim olan Ağalar ve Bener, tutuksuz yargılanmak üzere serbest bırakıldı. 
   
   
</TEXT>
</DOC>
