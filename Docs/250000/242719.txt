<DOC>
<DOCNO> 242719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo11.html </URL>
<DATE> 2004/05/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Basketbol... Beşiktaş Hedefimiz finaldi ama başaramadık... 
</HEADLINE>
<TEXT>

     Türkiye Basketbol Ligi play off yarı final serisinde Ülkerspor'a elenen Beşiktaş'ın menajeri Zeki Can, iyi bir sezon geçirdiklerini ifade ederek, ''Hedefimiz finaldi, ama başaramadık'' dedi. 
     Can, AA muhabirine yaptığı açıklamada, yarı final serisinde oyuncularının elinden gelenin en iyisini yaptığını ifade ederek, ''Dünkü maçın ilk yarısının sonunda aleyhimize çalınan 2 kasti faulle bir anda devreyi 10 sayı geride kapadık ve direncimiz düştü. Ülkerspor gibi çok güçlü bir kadrosu olan takım karşısında buradan maç almak zordu. Oyuncularımı mücadelelerinden dolayı kutluyorum, Ülkerspor'a finalde başarılar diliyorum'' diye konuştu. 
     Normal lig sezonunun ardından uzun bir aradan sonra play off maçlarına başlamalarının takımın ritmini bozduğunu anlatan Zeki Can, şunları söyledi 
     ''Arada hazırlık maçı yapamadık, ritmimizi kaybettik. Darüşşafaka'yı eledikten sonra yine bir ara olunca yarı final serisinin ilk maçında da kötü oynadık. Yönetim açısından bir boşluk yaşamadık, sonuçta biz profesyoneliz. 
     Önümüzdeki sezon bu dereceden daha iyi bir derece yapmamız gerekiyor. Yine Beşiktaş'a layık bir kadro kurulacaktır. Gelecek sezon da lige renk katacağız. Bütün bir sezon boyunca bizi yalnız bırakmayan Beşiktaş seyircisine teşekkür ediyorum.'' Teknik heyet olarak önümüzdeki sezonun çalışmasını daha önceden yaptıklarını, alınacak yabancı ve yerli oyuncuları belirlediklerini vurgulayan Can, 30 Mayıs'taki kulübün olağanüstü genel kurulundan sonra yeni yönetime çalışmalarını sunacaklarını kaydetti. 
     
</TEXT>
</DOC>
