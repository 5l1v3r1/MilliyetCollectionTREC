<DOC>
<DOCNO> 227842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yazar/uras.html </URL>
<DATE> 2004/04/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kişi başı gelirde 7 yıl öncenin gerisindeyiz ...Rekor falan yok 
</HEADLINE>
<TEXT>

   
   Türk lirası ile hesaplanan milli gelir, düşük kurdan dolara çevrilince, ortaya çıkan dolar rakamları insanları yanıltıyor. 
   2003 yılı kişi başı milli gelir rakamı düşük kurdan dolara çevrildiğinde kişi başına 3.383 dolarlık gelir rakamı ortaya çıkıyor. Bu rakama bakanlar da "Cumhuriyet tarihinin rekoru kırıldı" diyebiliyor. 
   2002'de dolar ile kişi başı milli gelir 2.598 dolar idi. 2003 yılında 3.383 dolar olarak hesaplandı. İki rakam arasındaki fark, kişi başı gelirde bir yılda 30.2 oranında artışı gösterir. Bunun tercümesi 2003'te Türk halkının ortalama gelirinin yüzde 30.2 oranında artması ve de halkın bu oranda zenginleşmesidir. 
   Milli gelir rakamlarının uluslararası değerlemeler için cari kurdan dolara dönüştürülmesi normaldir. Normal olmayan kur etkisinde çarpılan bu rakamlara dayalı olarak ekonomideki kötülükleri ve iyilikleri de abartmak, yanlış değerlemeler yapmaktır. 
   Milli gelir bir ülkede bir yıl içinde üretilen mal ve hizmetlerin parasal - katma - değerini, büyüklüğünü gösterir. Sağlıklı karşılaştırmalar yapmak için cari Türk lirası fiyatla hesaplanan milli gelir rakamları enflasyon etkisi ayıklanarak sabit fiyata dönüştürülür. 
   Milli geliri hesaplayan Devlet İstatistik Enstitüsü, 1987 yılı fiyatlarını sabit fiyat kabul ederek, milli gelir rakamlarını "Türk lirası sabit fiyat" ile de açıklar. 
   1987 yılı sabit fiyatlarıyla 1993'te 97 trilyon TL olan milli gelirimiz 2003'de 123 trilyon liraya yükseldi. On yılda sağlayabildiğimiz toplam üretim ve gelir artışı sadece yüzde 26.1 oranında.1993'te 58.3 milyon olan nüfusumuz 2003'te 70.7 oldu. On yılda nüfus artışı oranımız yüzde 21.1 oranında.Milli gelir rakamının, yıl ortalaması nüfus rakamına bölünmesiyle bulunan kişi başı milli gelir rakamı 1993'te 1.642 bin TL idi. 2003'te 1.741 bin TL. oldu. Açık anlatımıyla on yılda Türk insanının kişi başı milli gelirindeki artış sadece yüzde 6 oranında. 
   2003'te 1987 yılı sabit fiyatı ile 1.741 bin TL olarak hesaplanan kişi başı gelir rakamı bir "rekor" değil, bir "utanç" rakamıdır. Çünkü bu rakam 1997'de 1.795 bin, 1998'de 1.832 bin, 2000'de 1.767 bin TL olan kişi başı gelir rakamlarının gerisindedir. Türk halkı sabit fiyatlarla kişi başı gelir bakımından 7 yıl önceye göre daha fakir durumdadır. Bütün sorun üretememekte yatmaktadır. Ekonominin iki adım ileri, bir adım geri atmasında yatmaktadır. 
   Bu yazının altında dolar esası ile ve 1987 yılı TL sabit fiyatları ile milli gelir, kişi başı milli gelir rakamları ve artış oranları verilmektedir. 
   Dolar ile milli gelir rakamlarının ve kişi başı gelir rakamlarının artış oranlarındaki çarpıklıklar tabloda açıklıkla görülmektedir. 
   İyimser olmak iyi bir şey de, "kendi kendimizi kandırmayalım". Gerçekleri bilelim. Üretemediğimiz için fakiriz. Daha fazla üretmek zorundayız. Başkaları ürettiği için bizim önümüzde koşuyor. 
   
   Türk lirası ile milli gelir 1987 yılı sabit fiyatları ile GSMH milyar TL. Büyüme Kişi başı milli gelir milyon TL. Artış 1993 97.677 8.1 1.642 6.1 1994 91.733 -6.1 1.526 -7.1 1995 99.028 8.0 1.604 5.1 1996 106.080 7.1 1.690 5.3 1997 114.874 8.3 1.795 6.2 1998 119.303 3.9 1.832 2.0 1999 112.044 -6.1 1.690 -7.7 2000 119.144 6.3 1.767 4.5 2001 107.783 -9.5 1.572 -11.1 2002 116.338 7.9 1.670 6.3 2003 123.165 5.9 1.741 4.2 
   
   ABD doları ile milli gelir cari döviz kuru ile GSMH bin Büyüme Kişi başı milli gelir dolar Artış 1993 181.994 13.2 3.065 11.1 1994 131.137 -28.0 2.169 -29.2 1995 171.979 31.1 2.794 28.8 1996 184.724 7.4 2.947 5.4 1997 194.360 5.2 3.046 3.3 1998 205.978 5.9 3.171 4.1 1999 187.664 -8.9 2.839 -10.5 2000 201.484 7.3 2.987 5.2 2001 144.607 -28.2 2.101 -29.7 2002 180.888 23.1 2.598 23.6 2003 239.219 32.2 3.383 30.2 
   
      
   
</TEXT>
</DOC>
