<DOC>
<DOCNO> 239578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/spor/axspo03.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan Tugay atağı 
</HEADLINE>
<TEXT>


Sarı-Kırmızılılar, 100. yılın transfer listesinde ilk sıraya Blackburn Rovers forması giyen eski yıldızını aldı. Tugay Kerimoğlu, "Kalmamı çok istiyorlar ama iyi bir teklif alırsam düşünürüm" diye konuştu 

ERHAN TELLİ 


Ada'ya gidecekler 
100. yılda büyük başarılara imza atan bir kadro kurmanın çalışmalarını yapan Galatasaray, transfer gündeminde rotayı Tugay Kerimoğlu'na çevirdi. Başkan Özhan Canaydın'ın, Futbol Şube Sorumlusu Ergun Gürsoy ile görüşüp, yıldız futbolcunun transferinin bitirilmesini istediği öğrenildi. Bu gelişme üzerine yöneticilerin önümüzdeki günlerde İngiltere'ye gideceği bildirildi. 

Serbest kalacak 
GALATASARAY'DAN ayrıldıktan sonra İskoçya'nın Glawgow Rangers Kulübü'ne transfer olan Tugay, daha sonra Souness'ın çalıştırdığı Blackburn Rovers'a gitmişti. İngiliz ekibinde kaptanlığa kadar yükselen tecrübeli oyuncunun sezon sonunda sözleşmesinin biteceği açıklandı. Tugay'a yakın çevreler, bu transferin gerçekleşmesinin çok zor bir ihtimal olmadığını iddia etti. 

'Neden olmasın ' 
KONUYLA ilgili olarak çarpıcı açıklamalar yapan Tugay şunları söyledi "Souness bir yıl daha kalmamı istiyor. Benim ilk tercihim de İngiltere. Başka bir kulüpten teklif alırsam düşünürüm. Bu teklif Galatasaray'dan gelirse iki kez düşünürüm. Fenerbahçe ve Beşiktaş bile olabilir. Ancak her zaman öncelik Galatasaray'da." Bu arada Başkan Canaydın'ın Hollanda'ya gidişinde PSV'li Romedahl'nin transferi için girişimlerde bulunduğu öğrenildi. 

'Kalkmayı biliriz' 

'Boy - pos geçti' 
GALATASARAY İkinci Başkanı ve Futbol Şube Sorumlusu Ergun Gürsoy, yeni sezonda özlenen takımın sahalarda olacağını söyledi. Gürsoy, "Düştüğü yerden kalkmasını bilen bir ekibiz. Mağlubiyeti kabul eder, ama hiçbir zaman hazmedemeyiz. Geçmişte bazen futbolcunun boyuna posuna bakıp da oyuncu almış olabilirim. Ama şimdi istatistiklere ve mevkilerine de bakıyorum" dedi. 

Devlere takip 
ERGUN Gürsoy, 100. yılda Galatasaray'ı bir adım daha ileriye taşıyacak isimler alacaklarını dile getirdi. Gürsoy şunları söyledi "Bu sezon kaleci hariç yabancısız oynadık. Kiralık olsun, borç olsun, tapusuyla olsun transferler yapacağız. Real Madrid, Inter, Milan gibi önde gelen takımların kullanmadığı oyuncular var. Şampiyonluk istiyorsak bunlara yöneleceğiz." 

'Hagi zor adam' 
TEKNİK Direktör Hagi'nin kariyerinin belli olduğunu belirten Gürsoy, "Bana kalsa onu h l 20 dakika oynatırdım" dedi. Ergun Gürsoy, "Herkes şunu bilsin, Hagi kolay bir adam değil. Zor bir teknik adam. Zaman zaman hırçınlaşabilen bir yapısı var. Ama zor insanlar başarıya daha çabuk ulaşırlar. Bekleyip göreceğiz. Denemeye değer. Benim güvenim tam" yorumunu yaptı. 

Kredi için umut 

Hollanda'da dün Arena Stadı'nı gezen Başkan Özhan Canaydın'ın bir İsviçre bankasıyla stad kredisi için anlaşmak üzere olduğu iddia edildi 

70 milyon dolar 
GALATASARAY'DA yıllardır tartışma konusu olan Ali Sami Yen Stadı'nın yeniden inşaası için yeni bir kredi umudu doğdu. Yöneticilerin bir süredir devam eden görüşmeler sonucunda İsviçre'ye ait bir bankadan 70 milyon dolar kredi almak için prensipte anlaştıkları öğrenildi. 

Arena'yı inceledi 
BU gelişme üzerine Başkan Özhan Canaydın'ın Hollanda'ya giderek, Ajax Kulübü'ne ait olan Arena Stadı'nda incelemelerde bulunduğu bildirildi. Canaydın'ın, 100. yıl sürprizi olarak kredi anlaşmasını hemen imzalamayı ve inşaata başlamayı planladığı açıklandı. 

Cim - Bom'a yeni havuz 

GALATASARAY 17 Mayıs Pazartesi günü GSGM ile imzalayacağı protokelle Altunizade'deki Burhan Felek Spor Kompleksi içinde yer alan açık yüzme havuzunu kiralayacak. Sarı-Kırmızılılar, anlaşma uyarınca açık yüzme havuzunun üstünü kapatarak 10 yıl süreyle kullanım hakkına sahip olacak. Bu tesisler sayesinde beş amatör şube bir arada çalışma şansı bulacak. 

Florya'da neşeli idman 

GALATASARAY, Elazığspor ile oynayacağı ligin son maçının hazırlıklarını dün sabah yaptığı tek idmanla sürdürdü. Çalışmaya sakatlıkları süren Emrah, Ümit Karan, Batista, Orhan, Berkant ve Aykut'un yanı sıra Kolombiya'ya giden Mondragon katılmadı. Tecrübeli file bekçisinin yokluğu nedeniyle alt yapı kalecilerinden Ahmet de antrenmana katıldı. 
SARI - Kırmızılı takım, dar alanda pas çalışmasının ardından üç takım halinde çift kale maç yaptı. Turnuva şeklinde geçen maçları Hakan Şükür'ün takımı kazandı. Bu arada Kaptan Bülent ile Ergün arasında ilginç diyaloglar geçti. Emektar kaptan sol ayağıyla yaptığı bir ortayı direkt kaleciye teslim etti. Aynı bölgeden Ergün'ün yaptığı orta auta gidince kahkahalar koptu. 


</TEXT>
</DOC>
