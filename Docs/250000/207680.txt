<DOC>
<DOCNO> 207680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yazar/akyol.html </URL>
<DATE> 2004/01/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Sevgiyle bakmak...' 
</HEADLINE>
<TEXT>

   
   BAŞBAKAN Erdoğan dün Berlin''de yaptığı konuşmada "medeniyetler uzlaşması"nı savunurken şunları söyledi 
   "Bırakın başı örtülü olanı ile, başı açık olanı ile herkes bir arada sevgi ile birbirine baksın. İnsanları asla bu yönleriyle, şekliyle, kalıbı ile ölçmeyelim, biçmeyelim. İnsana insan olduğu için değer verelim..." 
   Baştan beri üniversitelerde türban yasağının kalkmasını savunan Ertuğrul Özkök ise, dünkü yazısında "öfke" faktörüne dikkat çekiyordu. Sultanbeyli''de okuma yazma kursuna katılan kadınların hepsi başörtülüydü, Türkan Şoray''ı dikkatle izliyorlardı. Güler yüzlü ve samimi idiler... 
   "Ama Sultanbeyli kadınlarının yüzündeki samimi ifadeyi üniversite önündeki türbanlı kızların bir bölümünde göremiyorum..." 
   Özkök, bu kızların bir bölümünün yüzündeki "öfke"ye dikkat çekiyordu. 
   
   ELBETTE toplumların iç barışı için "sevgi", en azından "hoşgörü" lazımdır. "Militanlık" ve psikolojisi olan "öfke" toplumsal barışa zarar verir hatta totalitarizme kadar gidebilir. 
   Sağlı, sollu bağnazlara, militanlara bakınız. Müthiş öfkelidirler. "Eleştiri" yapmazlar, "hakaret" ederler. Simgeleri sıkılmış yumruktur, silahtır. 
   Farklı olmak "yanlış" bile değil, "hainlik"tir... Özkök''ün dediği doğru, "öfke" gerçekten "turnusol kağıdı" gibidir fanatizmi, düşmanlığı gösterir. Erdoğan''ın söylediği "sevgiyle bakmak... birlikte yaşamak" mümkün olmaz. 
   Ama bir sorum var 
   Sultanbeyli kadınları okuma yazma kursuna girmek için başlarını açmak zorunda bırakılsalardı, polis zoruyla dışarı atılsalardı, kapıdan geri çevrilselerdi, hakarete uğrasalardı, "ikna odaları"nda aşağılansalardı, onların da yüzünde "öfke" olmaz mıydı 
   
   BAĞNAZIN İslamcısı ile laikçisi fark etmez... Asık suratlı, öfkeli, kavgacıdırlar. "Öteki" olarak gördükleri insanlara, kavramlara ve kurumlara kinle bakarlar. 
   Ama üniversite kapısında hakarete uğramanın, dışarı edilmenin, "ırkçı toplumdaki zenciler" gibi davranılmanın zaman zaman öfke yaratmaması mümkün mü Öfkeyi gidermenin ve bağnazları tecrit etmenin yolu, haksızlığı gidermek yani üniversitedeki yasağı kaldırmaktır. 
   Halbuki türban konusunda oluşturulan "karşı ideoloji", türbanın "çoğulcu modernite" simgelerinden biri olduğunu gösteren akademik çalışmalara bile kulak tıkamaktadır. Türbanla burjuvalaşma ve sekülerleşme arasındaki bağ görülmüyor, 'devlet' zoruyla yasak sürdürülüyor. 
   İnsanoğlu asırları dolduran bu tür tecrübelerledir ki, "özgürlük, eşitlik, uzlaşma, hoşgörü, çoğulculuk" gibi değerlere ulaşmaya çalışıyor. "Ödün vermemek... tek yol... sonuna kadar savaş... darül harp... gibi değerler eskimiştir ve çağımızda hem toplumsal barışa, hem medeniyetler uyumuna zarar vermektedir. 
   Ben yine Kennedy''nin sözünü hatırlatmak istiyorum 
   "Amerikan birliğinin temelinde hoşgörü vardır..." 
   Türkiye''nin iç barışı da, evrensel medeniyetler uyumu da farklılıklar arasında "hoşgörü" olmasını gerektiriyor. 
   
      
   
   
</TEXT>
</DOC>
