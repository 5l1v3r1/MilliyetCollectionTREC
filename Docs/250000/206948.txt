<DOC>
<DOCNO> 206948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/yasam/yas01.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullarda Milliyet yarışması heyecanı 
</HEADLINE>
<TEXT>

   İlköğretim son sınıfta okuyan binlerce öğrenciyi, Milliyet'in Türkiye İlköğretim Okulları Bilgi Yarışması heyecanı sardı 
      İSTANBUL Milliyet 
   
   Sekiz yıllık zorunlu eğitime geçilmesinin ardından 1997'de sona eren Milliyet'in Türkiye İlköğretim Okulları Bilgi Yarışması'na tekrar katılmak isteyen öğrenciler, okullara asılan afişleri merakla inceleyip yarışmayı sabırsızlıkla beklediklerini söylediler. Fen liseleri, Anadolu liseleri, özel okullar gibi yaşamlarında yeni bir dönem başlatacak sınavlara hazırlanan öğrenciler, Milliyet'in bilgi yarışmasının bu sınavlara hazırlık özelliği taşıyacağını da söyleyerek, "Kendimizi deneme imk nı bulacağız" dediler. 
   İstanbul Milli Eğitim Müdürü Ömer Balıbey de, yıllardır Milliyet gazetesinin yarışmasını heyecanla izlediğini ve geleneğin devam ettirilmesinden büyük mutluluk duyduğunu belirterek, şunları söyledi 
   "Çocuklarımızın kültür birikimleri ve entelektüel derinlikleri bu tür yarışmalarda ortaya çıkıyor. Yıllardır çocuklarımıza büyük ufuklar açan bu yarışmayı ben de heyecanla bekliyorum. Önemli olan, yarışmada çocuklarımızın özgüvenlerini kazanmaları, diğer arkadaşlarından öne çıkan yönlerini hem kendileri hem de çağdaşlarıyla paylaşmalarıdır." 
   
   Öğrenciler çok hevesli 
   Cağaloğlu Büyükreşitpaşa İlköğretim Okulu öğrencileri de, yarışmanın çok heyecanlı olacağını söyledi. İşte bazı 7. ve 8. sınıf öğrencilerinin görüşleri 
   Kübra Öğmen "Çok heyecanlı, büyük ve zor bir yarışma. Ancak böyle bir yarışma, okulumuzu temsil ettiğimiz için sorumluluk ister."Tuğba Dağ "Teşvik edici bir yarışma. Aslında iki kişiden daha fazla katılabilmeliydik. Öğrenciler arasında tatlı bir yarış olacağına inanıyorum."Çağatay Çırak "Bu yarışmada hem bilgilerimizi sınayacağız, hem de çok güzel ödüller var. Bu başarıyı okuluma kazandırmak beni çok mutlu eder."Sevcan Kapanca "Çok büyük bir yarışma, katılmak isterim. Ama çok büyük bir sorumluluk istiyor. Okulumuzu temsil ediyoruz."Ahmet Berber "Bu yarışmaya kesinlikle katılmak istiyorum. Kendime çok güveniyorum. Keşke bu tür yarışmalar sürekli düzenlense."Çiğdem Atlas "Yarışma, çalışmak için iyi bir fırsat. Türkiye'deki bütün okulların yarışması çok güzel. Eksiklerimizi görmemiz için de iyi bir yöntem."Melis Hacıoğlu "Çok büyük ve heyecanlı bir yarışma. Zevkli olacağına inanıyorum."Şahin Dinçer "Bu yarışma ile deneyim kazanırız. Ayrıca heyecanımızı bastırmış olur. Bilgilerimizi tartacağımız iyi bir fırsat diye düşünüyorum."Melih Demir Fen Bilgisi öğretmeni "Öğrencilerin başarılarını kanıtlayabilecekleri iyi bir fırsat. Ayrıca onları çalışmaya yönlendirir." 
   
   'Kendime olan güvenim arttı'    Milliyet'in 1966 yılında başlattığı bilgi yarışmasının 1967 yılı birincisi Yıldırım Üçtuğ, şimdi Ortadoğu Teknik Üniversitesi'nde profesör. Suadiye İlkokulu'ndayken yarışmaya katılan Üçtuğ, daha sonra Saint Joseph Fransız Lisesi'ni kazandı. Ortadoğu Teknik Üniversitesi'nde lisans, yüksek lisans yapan Üçtuğ, 6 yıl Mühendislik Fakültesi Dekanlığı görevinde bulundu. 
   Telefonumuzla o yıllara geri dönen Prof. Dr. Üçtuğ, yarışmayı, "Hayatımda yaşadığım en hoş heyecanlardan biriydi" diye tanımlıyor. 
   
   'Erbulak ve Kıvanç vardı' 
   Prof. Üçtuğ, "Kişi başarılı olduğunu hissediyor, ancak böyle bir yarışmada derece aldığını görmek aynı zamanda büyük bir güven sağlıyor" diyerek özellikle Fen ve Anadolu liselerine, özel okullara hazırlanan öğrencilere önerdiği yarışmada, yıllar önce yaşadıklarını da şöyle anlatıyor 
   "O yıllarda televizyon yoktu. İstanbul Teknik Üniversitesi bir yayın yapıyordu. Bizim sözlü sınavı da İstanbul içinde gösterdi. Sözlü sınavında Altan Erbulak ve Halit Kıvanç vardı. Onlarla tanışmak bizim için çok özeldi. Yarışma sırasında okul müdürümüz heyecandan su almayı unutarak hap içmiş. Sonra Milliyet yetkilileriyle bir akşam yemeği yedik. Gerçekten çok hoştu." 
   
   Müthiş yarışma nasıl yapılacak    Milliyet 2004 Türkiye İlköğretim Okulları Bilgi Yarışması 81 ilde, eleme ve final olmak üzere iki aşamada yapılacak. Eleme sınavı 81 ilde aynı anda Milli Eğitim Müdürlüklerince tahsis edilecek okul salonlarında 20 Mart'ta olacak. Tüm ilköğretim okullarına açık yarışmada her ilköğretim okulunu iki öğrenci temsil edecek. Elemede en yüksek puanı alarak il birincisi olan 81 öğrenci, Milliyet Plaketi almaya hak kazanacak. Başarı ortalamasına göre saptanacak baraj puanını aşıp Türkiye birinci, ikinci ve üçüncüsünün belli olacağı finale katılacak öğrenciler, aileleri, İl Milli Eğitim ve okul müdürleriyle İstanbul'a davet edilecek. 
   
   Finalde 110 soru 
   İkinci aşama olan final yarışmasında, Türkiye birinci, ikinci ve üçüncüsü belli olacak. Yarışmanın eleme ve final soruları Milli Eğitim Bakanlığı'ndan temin edilecek. Yarışmanın elemesi, 110 soruluk bir test sınavı şeklinde yapılacak. Test, 25 Türkçe, 25 matematik, 25 fen, 25 sosyal, 10 kültür içerikli sorulardan oluşacak. Eleme sınavında 110 soru için 120 dakika süre verilecek, soru dağılımı ve puan hesaplama yöntemi LGS'deki gibi yapılacak. Aynı uygulama, final yarışmasında da geçerli olacak. 
   
   
</TEXT>
</DOC>
