<DOC>
<DOCNO> 248946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun29.html </URL>
<DATE> 2004/06/18/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AB, Ekim'de 3 ayrı Türkiye raporu yayımlayacak 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül'ün, AB Brüksel zirvesindeki temasları çerçevesinde, AB Komisyonu'nun genişlemeden sorumlu üyesi Günter Verheugen ile bugün bir araya geldiği bildirildi. 
     AB Komisyonu sözcülüğü, görüşmede Verheugen ve Gül'ün, Türkiye'nin AB üyelik sürecinde gündeme gelen konular hakkında görüş alışverişinde bulunduklarını açıkladı. 
     Görüşmede, AB Komisyonu'nun ekim ayında Türkiye ile ilgili yayımlayacağı raporların öncelikli olarak gündeme geldiği tahmin ediliyor. AB Komisyonu, ekim ayında Türkiye konusunda birbirine paralel üç ayrı rapor yayımlayacak. 
     AB Komisyonu, yayımlayacağı ilerleme raporunda, Türkiye ile tam üyelik müzakerelerinin başlayıp başlamayacağı konusunda AB Konseyi'ne tavsiyede bulunacak. 
     Komisyon ayrıca, Türkiye ile son beş yıldır sürdürülen katılım ortaklık stratejisinin işleyişine ilişkin değerlendirme raporu ve yine Türkiye'nin AB'ye üyeliğinin gerçekleşmesi halinde AB kurumlarının bundan nasıl etkileneceğini araştıran bir çalışma raporu sunacak. 
     Verheugen, Brüksel'de dün yapılan bir toplantıdaki konuşmasında, Türkiye'nin üyeliğinin, AB kurumlarında köklü bir değişiklik yapılmasına yol açacağını belirtmiş ve olası ihtimallere karşı komisyonun gerekli çalışmaları başlattığını bildirmişti. 
     
</TEXT>
</DOC>
