<DOC>
<DOCNO> 242467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur30.html </URL>
<DATE> 2004/05/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Topkapı'da minibüsçü eylemi .. 
</HEADLINE>
<TEXT>

     Topkapı'da minibüs durağının bulunduğu alanın ihalesinin usulsüz yapıldığını öne süren minibüsçüler, para ödememek için durağa girmeyerek yolcuları yol kenarından aldı. 
     Topkapı Minibüs Durağı'na girmeyen grup adına bir basın açıklaması yapan İstanbul Minibüsçüler Esnaf Odası Başkanı Ali Kemal Aktürk, durağın İstanbul Büyükşehir Belediyesi Emlak İstimlak Daire Başkanlığı tarafından bir şahsa işletmeye verildiğini ve minibüs başına günlük 5 milyon lira istendiğini söyledi. 
     İhalenin seçimlere 10 gün kala apar topar yapıldığını öne süren Aktürk, şöyle konuştu 
     ''Mevcut duraklarımızdaki belediye giderleri, elektrik, su, havalandırma, güvenlik kontrolü ve temizlik masraflarını odalar olarak ödemeyi kabul ediyoruz. İstanbul trafiğinin keşmekeşliğinde yollarımız araç trafiğini kaldırmazken, minibüslerden durak yerinden para istenmesi faciadır. Biz de bu duraklara para ödememek için girmeyeceğiz. Yolcularımızı yoldan toplayıp yol kenarlarında bekleyeceğiz. Bizim bütün mücadelemiz hukuk çerçevesinde olacaktır.'' Topkapı'da bulunan durağa girmeyen minibüsçüler, yolcuları yol kenarlarından alarak sefer yaptılar. 
     
</TEXT>
</DOC>
