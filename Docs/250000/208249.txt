<DOC>
<DOCNO> 208249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/spor/spo01.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da İlie fırtınası 
</HEADLINE>
<TEXT>

   Beşiktaş'ın yeni transferi, idmanlardaki performansıyla herkesi şaşkına çevirdi. Rumen yıldız, dünkü çalışmada 4 gol attı, iki de asist yaptı. Lucescu, "Onu alarak, harika bir iş gerçekleştirdik" dedi 
      ORHAN YILDIRIM 

   
   Formunu kaybetmemiş 
   SİYAH - Beyazlı ekibin son iki gün Ümraniye'de yaptığı antrenmanlara Adrian İlie damgasını vurdu. Uzun süre futbol sahalarından uzak kalmasına rağmen, Teknik Direktör Mircea Lucescu'nun eleştirileri göğüsleyip transferini sağladığı Rumen futbolcu idmanların yıldızı oldu. Önceki gün 4 kez fileleri havalandıran İlie, dünkü çift kalede de 4 gol attı, 2 asist yaptı. Henüz üçüncü çalışmasına çıkan golcü, müthiş performansıyla kısa sürede takıma uyum sağladığını kanıtladı. 
   
   'Golü adeta kokluyor' 
   ŞIK pasları ve son vuruşlardaki ustalığı ile dikkat çeken tecrübeli oyuncunun arkadaşlarıyla da yardımlaşması teknik heyeti memnun etti. Lucescu, "Şu anda çok iyi durumda. Teknik olarak da çok iyi. Bize yararlı olacak. Kalitesinden bir şey kaybetmemiş, golü adeta kokluyor. Harika bir transfer yaptık. Çok da sağlıklı. Yeniden milli takıma seçilme umudu var. Futbol oynamak için de inanılmaz arzulu. Kalbinden gelen güçle ve hırsla kısa sürede eski gücüne kavuşacak" dedi. 
   
   Taraftar inanıyor 
   KAPTAN Tayfur da, Rumen golcüye destek verdi. Siyah-Beyazlı oyuncu, "İlie'nin klası belli. Daha 30 yaşında. Bizimle birlikte eski gücüne kavuşacağını umuyorum. Giunti örneği ortada. O da geldiğinde 6 ay sahalardan uzak kalmıştı" diye konuştu. Öte yandan taraftarlar da, İlie'nin başarılı olacağına inanıyor. İnternetteki "bjkhaber.net" adresli sitede "Ilie, başarılı olur mu " anketine katılan toplam 3163 taraftardan yüzde 85.39'u 2701 kişi "evet" oyunu kullandı. 
   
   Antalya'ya marş marş    Siyah - Beyazlı takım, hava şartlarının düzelmesi nedeniyle bir an önce Güney'e gitme kararı aldı 
   ANTALYA'DAKİ yağışlı hava ve buradaki takımların yaşadığı sıkıntılar Beşiktaş'ın programını askıya almasına yol açmıştı. Hava şartlarının düzelmesi üzerine kampın gerçekleşmesi kararı alındı. Menajer Sinan Engin, "Uçakta yer bulursak yarın akşam bugün ya da çarşamba günü Antalya'ya gideceğiz" dedi. 
   ENGİN, Hollanda'nın Feyenoord takımıyla karşılaşabileceklerini belirtirken, Belçika'nın Club Brugge ekibiyle de hazırlık maçı oynamayı planladıklarını söyledi. Menajer Engin, 17 Ocak'ta İstanbul'a döneceklerini belirtti. Beşiktaş'ın, 4 Şubat'ta Dinamo Bükreş ile de hazırlık maçı yapacağı açıklandı. 
   
   Medyaya teklif    İSTANBUL'DA hazırlık maçı oynayacak rakip bulunamaması, Beşiktaş'ı, Antalya için mecbur bıraktı. Antrenman öncesi Lucescu, bu duruma esprili bir şekilde yaklaştı ve "Burada hava güzel. Kendi aramızda da maç yapabiliriz. Futbolcularım basın mensupları ile maç yapmak istiyor. Size iki gün idman için izin verelim. Ama kaç kişiyle maçın tamamlanacağını bilemem" diye konuştu. 
   
   Dodi'nin gazabı    Günü çift idmanla tamamlayan Siyah - Beyazlılar'da, sabahki çalışmada İlie'nin yer aldığı siyah takım, turuncu takımı 10 - 8 mağlup etti. Rumen oyuncu ile adeta düelloya girişen İlhan Mansız, bu oyuncunun dört golüne aynı şekilde karşılık verdi. 
   Kros çalışmasında İlhan'ın köpeği Dodi yine tüm ilgiyi topladı. Dizdiği dubaların köpek tarafından bozulması Feyyaz Uçar'ın sabrını taşırdı. Dodi beşe iki çalışmasında dışarı çıkarıldı. İdmanı federasyon yöneticisi Levent Kızıl da izledi. 
   
   
</TEXT>
</DOC>
