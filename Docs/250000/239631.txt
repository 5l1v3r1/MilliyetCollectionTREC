<DOC>
<DOCNO> 239631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun26.html </URL>
<DATE> 2004/05/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Verheugen Türkiye'nin müzakere tarihinin ertelenmesine katılmıyorum 
</HEADLINE>
<TEXT>

     Özgür EKŞİ 
AB Komisyonu'nun genişlemeden sorumlu üyesi Günter Verheugen, ''Türkiye'nin AB'ye üyelik müzakerelerinin ertelenmesinden yana olanlara katılmadığını'' söyledi. 
     ''Avrupa'nın Dostları'' isimli düşünce kuruluşunun bugün Brüksel'de düzenlediği ''Genişlemenin Gücünden Yararlanmak'' konulu panele katılan Verheugen, AB'nin genişlemeyi başarıyla tamamladığını belirterek, Türkiye'nin AB'ye katılımının kolay bir süreç olmayacağını kaydetti. 
     Türkiye ile tam üyelik müzakerelerinin başlatılmasına ilişkin kararın bu yıl sonunda verileceğini hatırlatan Verheugen, müzakerelerin başlatılmasına karşı çıkanlar olduğunu belirtti. 
     Verheugen, '' Türkiye ile müzakerelerin başlamasını erteleyelim diyenlerden yana değilim'' diyerek, Türkiye'nin AB üyeliğinin temel ilkelere uygun olduğunu kaydetti. 
     Türkiye'nin AB'ye üyelik müzakerelerinin başlatılmasına ilişkin karar tarihi yaklaştıkça konunun daha fazla tartışıldığını söyleyen Verheugen, Türkiye'nin AB'ye alınması ve Türk demokrasisinin gelişimi arasında ayrılmaz bağ bulunduğunu belirtti ve şunları kaydetti 
     ''Bu ikisini birbirinden ayıramazsınız. Bu iki süreci birbirinden ayırmak, Türkiye'nin demokratikleşme sürecini istikrarsızlığa uğratır. O zaman stratejik açıdan önemli bu ülkede yaratılan istikrarsızlıktan sorumlu olursunuz.'' AB'ye üyelik perspektifi çerçevesinde demokratikleşme ve insan hakları alanlarında çeşitli eleştirilere hedef olan Türkiye'den önemli reformlar beklendiğini belirten Verheugen, Türkiye'nin bunları gerçekleştirmek için büyük çaba sarf ettiğini ve önemli adımlar attığını söyledi. 
     Türkiye'nin AB'ye üyelik konusunda büyük beklenti içine girdiğini ifade eden Verheugen, ''Türklere, Üzgünüz. Bu talepleri yerine getirebileceğinize aslında hiç inanmamıştık. Siz AB'ye tam üye olamazsınız diyemeyiz'' diye konuştu. 
     
     TÜRKİYE'NİN STRATEJİK ÖNEMİ 

     Türkiye'nin coğrafi ve stratejik açıdan önemli bir yerde bulunduğunu belirten Verheugen, 11 Eylül terör saldırılarından sonra bu önemin daha da arttığına dikkat çekti. 
     Halkın çoğunluğu Müslüman olan Türkiye'nin demokratik bir ülke olduğuna işaret eden Verheugen, ''Türkiye, İslam ülkelerine demokrasinin götürülmesinde aracı olamaz mı '' sorusunu gündeme getirerek, ''Türkiye, İslam ülkelerinde demokrasinin yaşayabileceğini gösteren bir model olabilir'' diye konuştu. 
     
     KIBRIS RUM KESİMİ ENGEL DEĞİL 

     Verheugen, Kıbrıs Rum kesiminin bu yıl sonunda Türkiye'nin üyelik müzakerelerinin başlamasını engelleyip engellemeyeceği sorusu üzerine, Türk hükümetinin, Kıbrıs sorununun çözümü için büyük bir çaba sarf ettiğini belirterek, Rum kesiminin, Türkiye'nin tam üyelik müzakerelerinin başlamasına engel olamayacağını söyledi. 
     
</TEXT>
</DOC>
