<DOC>
<DOCNO> 234883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko05.html </URL>
<DATE> 2004/04/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
KİT'lerin borç stoku 27.7 katrilyon lira 
</HEADLINE>
<TEXT>

     Özelleştirme kapsamındakiler de dahil işletmeci KİT'lerin toplam borçları 2003 yılında 27.7 katrilyon liraya kadar yükseldi. 
     Hazine Müsteşarlığı uzun bir aradan sonra KİT'lerin iç ve dış borçlarıyla ilgili verileri açıklamaya başladı. 
     IMF'ye verilen son niyet mektubunda KİT'lerin hesaplarının da artık üçer aylık dönemler itibariyle açıklanması taahhüt edilmişti. 
     Buna göre KİT sisteminin iç borçlarındaki büyüme 2003 yılında da devam ederken, dış borçlar döviz kurundaki düşüşün ve Hazinenin garantili borç kullanımına getirdiği sınırlamaların da etkisiyle önemli ölçüde azaldı. KİT'lerin 2002 yılı sonunda 15 katrilyon 751 trilyon lira düzeyinde bulunan iç borçları, 2003 yılında 2 katrilyon 614 trilyon liralık artışla 18 katrilyon 365 trilyon liraya yükseldi. Bu büyümede KİT'lerin Hazineye, birbirlerine ve özel şahıslara olan borçlarındaki artış belirleyici oldu. 2003 yılında KİT'lerin ticari bankalara olan borçları 206 trilyon lira artarak 335 trilyona yükselirken, Maliye'ye olan vergi borçları ise 1 katrilyon 123 trilyon liraya geriledi. Ancak, KİT sistemi hala vergi ödemelerini erteleyerek finansman aracı olarak kullanma eğiliminin devam ettiğini gösteriyor. Hazinenin KİT'lerden olan alacakları da geçen yıl yeniden hızlı bir artış eğilimine girdi. 2002 yılında 998 trilyon liraya kadar düşen sistemin Hazineye olan borçları geçen yıl 1 katrilyon 281 trilyon liralık artışla 2 katrilyon 280 trilyon liraya ulaştı. Hazine ve Maliye dışındaki resmi kuruluşlara olan borçları da 103 trilyon liralık artışla 941 trilyona çıkan KİT'lerin, özel şahıslara olan borçları ise 964 trilyon lira artarak 3 katrilyon 203 trilyona yükseldi. KİT sisteminin 8 katrilyon 701 trilyon lira ile borçlarının büyük bölümü birbirlerine olan borçlardan kaynaklanıyor. Diğer KİT'lere olan borçlar 1 katrilyon 192 trilyon lira arttı. KİT sisteminin iç borçlarıyla ilgili veriler, sistemin finansman açıklarını büyük ölçüde birbirlerine Maliye, Hazine ve diğer resmi kuruluşlara olan borçlarını ödemeyerek sağlamaya devam ettiğini gösteriyor. Döviz kurlarında 2003 yılında yaşanan düşüş ve Hazinenin garantili borçlanmalara uyguladığı sınırlamalar KİT'lerin de dış borçlarını TL bazında azalttı. 2002 yılı sonunda 11 katrilyon 798 trilyon lira olan sistemin toplam dış borçları geçen yıl 2 katrilyon 458 trilyon lira azalarak 9 katrilyon 340 trilyona geriledi. 
     
</TEXT>
</DOC>
