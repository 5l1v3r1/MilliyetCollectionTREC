<DOC>
<DOCNO> 249883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun08.html </URL>
<DATE> 2004/06/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD... Nobel ödüllü 48 bilim adamı Başkan adayı Kerry'nin yanında... 
</HEADLINE>
<TEXT>

     Bülent Keneş 

Nobel ödülü almış 48 bilim adamı, başkanlık seçimlerinde yarışan ABD Başkanı George Bush'a karşı Demokrat Parti adayı John F. Kerry'nin yanında yer alarak, Bush'un izlediği bilim politikasını eleştirdi. 
     Nobel ödüllü 48 bilim adamının desteğini alan Kerry, bilimden çok ideolojiye önem vermekle suçladığı Bush'u sert şekilde eleştiriyor. 
     Kerry, bilim adamlarına yaptığı konuşmada, ''Bizim, korkuya değil bilimsel gerçeklere dayalı bir umutla yeni buluşlara ve geleceğe doğru bakma geleneğimizi kucaklayacak bir başkana ihtiyacımız var'' dedi. 
     Kerry'ye destek veren bir mektuba imza atan Nobel ödüllü 48 bilim adamı, mektuplarında Bush yönetiminin tıbbi gelişmeleri engellediği, uyguladığı göç politikalarıyla bilim alanında yetenekli kişileri ülkeden uzaklaştırdığı ve küresel ısınma gibi üzerinde bilimsel uzlaşmaya varılmış bazı kritik meseleleri görmezden geldiği ve böylece ulusun geleceğini tehlikeye attığını kaydettiler. 
     Mektupta ayrıca, ''Cumhuriyetçi ya da demokrat fark etmeksizin, daha önceki yönetimlerin aksine, Bush yönetimi kolektif refahımız için önemli politikaları belirlerken, tarafsız bilimsel tavsiyeleri bile görmezden gelmektedir'' denildi. 
     Fizik dalında 1976 yılında Nobel Ödülü alan Dr. Burton Richter, tek bir adaya bu kadar çok sayıda Nobel Ödülü kazanmış bilim adamının destek vermesinin bir ilk olduğunu kaydederek, bunun mevcut durumun vahametinin göstergesi olarak yorumlanması gerektiğini söyledi. 
     Öte yandan, Bush'un kampanya sözcüsü Steve Schmidt, ülkede sivil bir uzay aracının uçuşunu başarıyla tamamladığı bir günde ABD'de bilimin gerilediğini sadece Kerry'nin söylediğini kaydetti. 
     Schmidt, Bush'un göreve geldikten bu yana federal araştırma için ayrılan bütçeyi yüzde 44 oranında artırarak, 132 milyar dolara çıkardığını ifade etti. 
     
</TEXT>
</DOC>
