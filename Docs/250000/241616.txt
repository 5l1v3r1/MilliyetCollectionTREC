<DOC>
<DOCNO> 241616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun24.html </URL>
<DATE> 2004/05/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
AB Anayasısı'nda Hıristiyan kimlik tartışması 
</HEADLINE>
<TEXT>

     AB üyesi bazı ülkelerin, AB Dönem Başkanlığı'na mektup yazarak, AB Anayasası'nda ''Hıristiyan kimlik'' vurgusu yapılmasını istedikleri bildirildi. 
     Hükümetlerarası Konferans HAK çerçevesinde AB Anayasası taslağı üzerinde uzlaşma arayışlarını sürdüren, geçen haftaki temaslarda sonuca ulaşamayan dışişleri bakanları, 24 Mayıs'ta tekrar buluşarak konuyu ele alacaklar. Bakanlar, 17-18 Haziran'da yapılacak AB zirvesinde, devlet ve hükümet başkanlarına bir öneri sunmayı hedefliyor. 
     Polonya, İtalya, İrlanda, Malta, Portekiz, Çek Cumhuriyeti ve Slovenya gibi üye ülkeler, AB Anayasası'nda ''Hıristiyan kimlik'' üzerinde durulmasını istiyorlar. Fransa, Belçika ve bazı kuzey Avrupa ülkeleri de buna karşı tavır alıyor. 
     Anayasa taslağının bugünkü şeklinde, Anayasa'nın ''Avrupa'nın kültürel, dini ve insani miraslarından ilham aldığı'' ifade ediliyor. 
     Polonya Dışişleri Bakanlığı sözcüsü Boguslaw Majewski, basına yaptığı açıklamada, bazı üye ülkelerin bir inisiyatif alarak AB dönem başkanı İrlanda Dışişleri Bakanı Brian Cowen'e ortak mektup yazdıklarını ve Anayasa'da Hıristiyan geleneklere atıfta bulunulmasını istediklerini bildirdi. 
     Sözcü, bu girişimde Polonya ve İtalya'nın öncülük ettiğini duyurarak 10'dan fazla üye ülkenin imzasından söz etti. 
     Litvanya Başbakanı Algirdas Brazauskas'ın da söz konusu girişimi doğruladığı ve ülkesinin bu girişime katılımını teyit ettiği belirtildi. 
     Brüksel'de kaynaklar, daha önce uzun tartışmalara neden olan bu konunun bir kere daha gündeme taşınmasının, ''zaten sorunlu olan uzlaşma arayışlarını kolaylaştırmayacağını'' ifade ediyorlar. 
     
</TEXT>
</DOC>
