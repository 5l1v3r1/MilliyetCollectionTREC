<DOC>
<DOCNO> 233687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/siyaset/asiy.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Rumlar tarafından aldatıldım 
</HEADLINE>
<TEXT>

   Rumlar AB'de hayal kırıklığı yarattı. Güney Kıbrıs'ın AB üyesi olacak gibi davranmadığını belirten Verheugen, "Rumlar tarafından aldatılmış hissediyorum" dedi 
      Güven Özalp 

   
   Annan Planı'na ilişkin referanduma çok az bir süre kala, şu ana kadar Kıbrıs'ta ısrarla uyguladığı politikaların yanlışlığını her geçen gün biraz daha yakından hisseden ve köşeye sıkışan Avrupa Birliği AB , hayal kırıklığı yaşatan Rum Yönetimi'ne çok ağır eleştirilerde bulundu. 
   Avrupa Parlamentosu'nda AP düzenlenen Kıbrıs oturumunda konuşan AB Komisyonu'nun genişlemeden sorumlu üyesi Günter Verheugen, Rum Yönetimi'nin birkaç gün içinde Birlik üyesi olacak bir ülke gibi davranmadığını belirterek "Kendimi Rumlar tarafından aldatılmış hissediyorum" dedi. 
   Kıbrıs müzakereleri sırasında ve öncesinde Rum tarafının çözüm yanlısı görünmesine karşın, son dönemde Annan Planı'na karşı tavır takınmasını eleştiren Verheugen, tarihi itirafını şöyle dile getirdi "1999'da Rum tarafının isteğiyle Kıbrıs'ta çözümün üyelik için şart olmadığını söyledik. Buna karşın onlar da çözüm için çaba harcayacakları sözünü verdiler. Kıbrıs'ın üyeliği için elimizden gelen her şeyi yaptık. Pek diplomatik bir söylem olmayacak, ancak kendimi Rumlar tarafından aldatılmış hissediyorum." Rum Yönetimi Tassos Papadopulos'un "hayır" diyerek herkesi şaşırttığını ifade eden Verheugen, "Papadopulos'un verdiği sözleri tutmasını bekliyorum. Kıbrıs hükümeti uluslararası bir çözüme karşı çıkıyor" diye konuştu. Rum tarafından gelen açıklamalarda "barış, birlikte yaşama ve anlayış" gibi sözcüklerin hiç yer almadığına dikkat çeken Verheugen, "Sadece reklama yönelik bir yaklaşımla konuşuyorlar" dedi ve planın ticari bir metin olmadığını vurguladı. 
   
   'Türk askeri sürekli kalır' 
   Bugüne kadar Türk askerlerinin adadaki konumunun herkes tarafından eleştirildiğini hatırlatan ve Brüksel'de yaptığı "Yeşil Hat AB'nin sınırı olur" açıklamasını pekiştiren bir yaklaşım benimseyen Verheugen, şu ifadeleri kullandı "Eğer referandumda 'hayır' derseniz adadaki 30 bin Türk askeri sonsuza kadar orada kalır. Aynı durum Türkiye'den gelen insanlar için de geçerli. Bu insanların adada bulunmasından şik yet edenler referandumda hayır derlerse bir 100 bin göçmene daha kapıyı açarlar." 
   
   'Rumlar AB üyesi gibi davranmıyor'    Günter Verheugen, Rum televizyonlarında AB'nin plana ilişkin görüşlerini anlatma girişiminin engellendiğini hatırlattı. Verheugen, "AB'ye üye olan ve üye olacak ülkelerde medya özgürlüğü ve ifade özgürlüğü gibi birtakım temel ilkelere saygı gösterilmesini bekleriz. Bu herkes için geçerli, ancak Kıbrıs bir hafta sonra üye olacak bir ülke gibi davranmıyor" dedi. 
   AP oturumunda herkesin iki taraftan da "evet" yerine "evet - hayır" senaryosuna odaklanması dikkat çekerken, Türkiye raportörü Arie Oostlander de Rumların, özellikle Verheugen'in TV'de konuşmasını engellemeleri konusuna ağırlık verdi. Bu yaklaşımın Rumların Kopenhag kriterlerini tamamlamadığını ortaya koyduğunu belirten Oostlander, Rum tarafının "kurnazlık" yapma çabasında olduğuna değinerek, "Bu yaklaşımı, Avrupa kriterlerine saygısızlık olarak görüyoruz" dedi. 
   
   AB İhanete uğradık yarı yolda bırakıldık    AP oturumunda söz alan AB Komisyonu'nun dış ilişkilerden sorumlu üyesi Chris Patten da, Verheugen'in "aldatılmışlık" hissinin komisyon sınırlarını da aşan genel bir duygu olduğunu vurguladı. Patten, "Kötü bir şekilde yarı yolda bırakıldık" ifadelerini kullandı. Patten, "Referandumda Türk tarafından 'evet', Rum tarafından 'hayır' çıkarsa, Türk tarafının ekonomik ve sosyal anlamda cezalandırılmasına izin veremeyiz. Kıbrıslı Türklerin mağdur olmamaları için komisyon gerekli önlemleri alacak ve önerilerde bulunacaktır" diye konuştu. 
   İngiliz parlamenter Chris Davies de, Verheugen'in "kendisini aldatılmış" hissettiğini söyleyerek kibarlık ettiğini, aslında yaşananların bir "ihanet" olduğunu ifade etti. 
   
   'Rumlar 'hayır' derse Kuzey'le ilişki kurulur'    Avrupa Parlamentosu'nun dünkü oturumu, Kıbrıs konusunun tartışıldığı, ancak 30 yıldır Türkiye ile KKTC'ye eleştiri yöneltilmeyen Avrupa'daki ilk ve tek oturum olma özelliğini de taşıyor. Oturumda, düne kadar Rumları desteklerken Türk tarafını ağır bir şekilde eleştiren parlamenterler, bu kez eleştiri oklarını Rum tarafına yönlendirdiler. AP, bu yaklaşımıyla bir bakıma günah çıkardı. Rumlara yönelik en sert çıkışlardan biri de, Yeşiller Grubu eş başkanlarından Daniel Cohn Bendit'den geldi. Bendit, Türk tarafının "evet", Rum tarafının "hayır" demesi halinde Avrupa tarafından izlenmesi gereken politikayı şu ifadelerle dile getirdi "Yıllarca Türk milliyetçiliğinin Kıbrıs'ı yutmaması için mücadele ettik. Ancak şimdi bir tuzakla karşı karşıyayız. Ağır bir bedel ödenebilir. Rumlar 'hayır' derse Kuzey'le siyasi ilişki kurmalı ve ekonomik ambargonun kalkmasını sağlamalıyız. Kuzey'in Güney'in esiri olmasına izin veremeyiz." 
   
   
</TEXT>
</DOC>
