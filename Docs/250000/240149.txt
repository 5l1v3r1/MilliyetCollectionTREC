<DOC>
<DOCNO> 240149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/ekonomi/aeko.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde tarihi zirve 
</HEADLINE>
<TEXT>


ABD ve Çin'deki artan üretim ve büyük petrol rezervlerine sahip olan Ortadoğu'da süren gerginlik petrol fiyatlarını 41.50 dolarla tarihin en yüksek seviyesine çıkardı 

EKONOMİ SERVİSİ 

Dünyanın güçlü ekonomilerinin büyümesiyle artan talebe Ortadoğu'daki gerginliğin eklenmesi petrol fiyatlarını Irak'ın Kuveyt'i işgal ettiği dönemde bile görülmeyen düzeye taşıdı. Petrol fiyatı dün 41.50 doları görerek tarihinin en yüksek seviyesine ulaştı. 
Petrol İhraç Eden Ülkeler Birliği'nin OPEC limitin üzerinde petrol arzetmesine karşın büyüyen ABD ve Çin'in yüksek petrol talebi ile Ortadoğu'daki şiddet olaylarının petrol arzı üzerinde yarattığı endişeler yükselişin en önemli iki nedenini oluşturuyor. 
Türkiye'yi de yakından ilgilendiren petrol fiyatları ABD'den gelen verilerle artışını dün de sürdürdü. New York borsasında petrol fiyatı dün 41.50 dolarla tarihinin en yüksek düzeyine ulaştı. 
Bu seviye, Kuveyt'in Irak tarafından işgal edilmesinin ardından Ekim 1990'daki 41.15 dolar seviyesinin de üzerinde bir fiyatı temsil ediyor. Londra'da ise brent petrol fiyatları 38.83 dolar düzeyini gördü. 

Toplantı bekleniyor 
Dün tarihi seviyesini gören petrol fiyatları enflasyondan arındırıldığında ise İran devrimi sonrasında 1980'deki 78 dolarlık ortalama seviyesinin halen bir hayli altında işlem görüyor. 
Suudi Arabistan, petrol arzının en az 1.5 milyon varil artırılması gerektiğini belirtiyor. Ancak 22 - 24 Mayıs arasında Amsterdam'da petrol üreten ve tüketen ülkelerin kotalarla ilgili toplantısının ardından artırım yapılıp yapılmayacağı kararı 3 Haziran'daki OPEC toplantısında verilecek. 

Fatura kabarıyor 
Dünyada artan petrol fiyatları, Türkiye'yi de etkiliyor. Petrol Ofisi Genel Müdürü Ertuğrul Tuncer, hafta içinde yaptığı açıklamada, ham petrol fiyatlarında varil başına 5 dolarlık yükselişin Türkiye'nin yıllık ham petrol faturasını 1 milyar dolar artıracağını belirtmişti. Tuncer, "Bu da Türkiye'nin 3.5 milyar dolarlık petrol faturasını 5 milyar dolara çıkarır" demişti. 




</TEXT>
</DOC>
