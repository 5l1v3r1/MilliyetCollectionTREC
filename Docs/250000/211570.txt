<DOC>
<DOCNO> 211570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/ekonomi/eko11.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon bankalarına 470 milyar dolarlık gözaltı 
</HEADLINE>
<TEXT>

   Japon hükümeti, devlete olan borçları 470 milyar doları bulan bankaları denetlenmeye hazırlanıyor 
   EKONOMİ SERVİSİ 
   
   Japonya Bankacılık Denetleme ve Düzenleme Kurulu ülkenin dört büyük bankası başta olmak üzere, bankaların artan borçlarına dikkat çekti. Kurul, bankaların devlete biriken borçlarının toplamının 50 trilyon yeni 470 milyar dolar bulduğunu açıkladı. Japonya ekonomisinde yakın geçmişteki krizin ardından yaşanan düzelmenin ise yavaş geliştiği ifade edildi. 
   Kurul'un dikkat çektiği borç sorunu son üç yılda üç kez gündeme getirildi. Bankaların hızla artan ve milyar dolarları bulan borçları Bankacılık Düzenleme ve Denetleme Kurulu'nun konuyu tekrar gündeme getirmesine neden oldu. 
   Kurul'un yaptığı bu açıklamanın ardından bazı bankalara devlet tarafından el konulacağı ya da bankalarla ilgili sıkı araştırmaların yapılacağı yönündeki söylentiler de Japon Borsası'nda banka hisselerinin düşmesinde etkili oldu. 
   
   1980'lerin borçları 
   Ekonomi ve Finans Bakanlığı teknokratlarından Heizo Takenaka banka kayıtları ile bankaların kredi verdiği kuruluşların hesap bilgilerine ulaşılarak denetleneceğini belirtti. Takenaka, banka kayıtları ve kötü kredi koşullarından kaynaklanan bu sorunların en kısa sürede çözüme bağlanacağını da ifade etti. Hükümet kaynaklarına göre bankaların borçlarının çoğu ekonominin en hızlı geliştiği 1980'li yıllardaki kredi dağıtmasından kaynaklandı. 
   
   
   
</TEXT>
</DOC>
