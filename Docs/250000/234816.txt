<DOC>
<DOCNO> 234816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun16.html </URL>
<DATE> 2004/04/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Felluce'de çatışmalar yeniden başladı 
</HEADLINE>
<TEXT>

     Irak'ın başkenti Bağdat'ın 60 kilometre batısındaki Felluce kentinin iki bölgesinde çatışmalar patlak verdiği bildirildi. 
     Yöre sakinleri, Felluce'nin Golan ve Şüheda bölgelerinde yerel saatle 11 20'de TSİ 10 20 , Amerikan deniz piyadeleriyle Iraklı direnişçiler arasında karşılıklı ağır ateş açıldığını, çatışmaların halen sürdüğünü açıkladı. 
     Direnişçilerin RPG ateşlediği, Amerikan askerlerinin ağır makineli tüfeklerini kullandığı kaydedildi. 
     Felluce'de dün ateşkesin uzatılması konusunda anlaşmaya varıldığı haberlerinin ardından Amerikan askerlerinin Iraklı güvenlik güçleriyle birlikte kentte devriye gezmeye başlayacağı bildirilmişti. 
     Amerikan askerlerinin 5 Nisan'dan beri kuşatma altında tuttuğu 300 bin nüfuslu Felluce'de çıkan çatışmalarda Irak Sağlık Bakanlığı'na göre 271 kişi, hastane kaynaklarına göreyse 600 kişi öldü. 
     
</TEXT>
</DOC>
