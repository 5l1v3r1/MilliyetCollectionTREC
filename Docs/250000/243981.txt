<DOC>
<DOCNO> 243981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonsiy04.html </URL>
<DATE> 2004/05/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Umulan olmadı... 550 milletvekili lojmanının 25'i satılabildi... 
</HEADLINE>
<TEXT>

     TBMM tarafından satılmak üzere Milli Emlak Genel Müdürlüğü'ne devredilen 550 milletvekili lojmanının şu ana kadar sadece 25'i satılabildi. Maliye Bakanı Kemal Unakıtan, DYP Iğdır milletvekili Dursun Akdemir'in soru önergesini yanıtlarken, şu ana kadar 10'u peşin, 15'i ise taksitle olmak üzere 25 lojmanın satışının gerçekleştirildiğini bildirdi. Unakıtan, bu satışlardan şu ana kadar 4 trilyon 879 milyar lira gelir elde edildiğini kaydetti. Milletvekili lojmanları, 15 Ocak 2003'te satılmak üzere Milli Emlak Genel Müdürlüğü'ne devredilmişti. Maliye Bakanlığı ile Emek inşaat ve İşletme A.Ş. arasında milletvekili lojmanlarının pazarlanmasına yönelik bir protokol imzalandığını anımsatan Unakıtan, lojmanların satış işleminden elde edilecek gelirlerinin yüzde 2'sinin bu şirkete verileceğini belirtti. Unakıtan, "Ancak, satış işletimine ilişkin olarak düzenlenen protokolde Emek İnşaat ve İşletme A.Ş.'ye satış bedelinin yüzde 2'si oranında yapılması öngörülen ödeme, lojmanların dörtte birinin satışının tamamlanmasından sonra gerçekleştirilecektir" dedi. Unakıtan ayrıca, satış bedelinden tahsil edilen kısımlarından Çankaya Belediyesi'ne yüzde 2, Ankara Büyükşehir Belediyesi'ne de yüzde 1 oranından pay verileceğini belirtti. 

ANKA 
     
</TEXT>
</DOC>
