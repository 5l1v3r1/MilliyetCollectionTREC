<DOC>
<DOCNO> 236558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/dunya/adun.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dublin'de Rumlara soğuk duş 
</HEADLINE>
<TEXT>


Avrupa Birliği Komisyonu Başkanı Romano Prodi, AB'nin 10 yeni üyesinin İrlanda'nın başkenti Dublin'deki katılım töreninde, Rumlara hitaben, "Avrupa'nın bütünleşmesini baltaladınız" dedi 

Utku Çakırözer 


Avrupa Birliği AB Dönem Başkanı İrlanda'nın başkenti Dublin'de dün düzenlenen törenle 10 yeni üye Birliğe katılırken, AB Komisyonu Başkanı Romano Prodi, Rumların reddettiği referandumun büyük hayal kırıklığı yarattığını söyledi. Prodi, Başbakan Recep Tayyip Erdoğan'ın da katıldığı törende yaptığı konuşmada, "Bu sonuç, büyük hedefimiz olan Avrupa'nın geniş tabanlı birleşmesinin çözülmeyen bölgesel sorunlar tarafından baltalanabildiğini ortaya koymuştur" dedi. Prodi, Kıbrıs'ın Türkiye'nin AB sürecine hiçbir etkisi olmayacağını, müzakelere başlama kararının tamamen Kopenhag siyasi kriterlerinin yerine getirilmesine bağlı olduğunu vurguladı. 
Çek Cumhuriyeti, Estonya, Macaristan, Letonya, Litvanya, Malta, Polonya, Slovakya, Slovenya ve Kıbrıs Rum Kesimi'nin 1 Mayıs itibarıyla AB'ye tam üyeliği nedeniyle dün Dublin'de düzenlenen törene, sayıları 25'e ulaşan AB üyelerinin devlet ve hükümet başkanlarıyla üç aday ülke Türkiye, Bulgaristan ve Romanya liderleri de katıldı. İrlanda Cumhurbaşkanlığı Sarayı'nda yapılan törenin sonunda Rum kesimi bayrağı da Avrupa Marşı eşliğinde göndere çekilirken, Erdoğan "gönülsüzce" alkışladı. 

Papadopulos'a uzak 
Bayrak töreninin ardından tüm AB liderlerinin birbirini kutladığı sırada da Erdoğan, Papadopulos'u kutlamamak için tören alanından ayrıldı. 
İtalya Başbakanı Silvio Berlusconi ile sohbet eden Erdoğan'ı, akşam yemeği girişinde Fransa Cumhurbaşkanı Jacques Chirac ve Almanya Başbakanı Gerhard Schröder Kıbrıs'taki referandum konusunda tebrik etti. 

Erdoğan Dünya tanımış 
Erdoğan dün Ankara'dan Dublin'e uçarken, yolculuk boyunca heyettekilerle "Rum Yönetimi'nin tanınmasının kaçınılmaz olduğu" konusunu değerlendirdi. Erdoğan, "Şimdi dünya tanımış, 'Ben tanımıyorum' demekle ne yapabilirsiniz Biz dünya gerçekleriyle hiçbir zaman çatışmayı düşünmüyoruz. Dünya gerçekleri içinde yerimizi almaya mecburuz" dedi. Birliğe yeni katılımlar nedeniyle düzenlenen törende yer alan Erdoğan, Kıbrıs Rum Yönetimi'nin tanınması sürecini de fiilen başlatmış oldu. AB'nin aralıkta, 41 yıldır üye olmayı bekleyen Türkiye ile müzakerelere başlayıp başlamama kararında Rumların da veto hakkı olacağı için, Ankara'nın yedi ay içinde Rum yönetimini resmen tanıması gerekiyor. 

'İnşallah çözüm olacak' 

AB'ye tam üye olan Güney Kıbrıs Rum Yönetimi'nin lideri Papadopulos, Dublin'de Türk gazetecilerin sorularını yanıtlarken, "Türkiye, AB'nin bir üyesini tanımazsa, Birlik'le birleşmesi hayal olur" dedi. Papadopulos, "İnşallah" ifadesini kullanarak, "Kıbrıs'ta çözüm olacak" diye konuştu. Papadopulos bir soru üzerine, "Keşke Kıbrıslı Türkler de bugün aramızda olsalardı" yanıtını verdi. 

Eski üyeleri göç korkusu sardı 

GÜVEN ÖZALP Brüksel 

AB'nin yeni üyelere yönelik en önemli endişesini "batıya göç" olgusu oluştursa da bunun beklendiği kadar olumsuz bir etki yaratmayacağı belirtiliyor. Yeni üyelerden eski üyelere doğru insan akışının 2009'a kadar yılda ortalama 180 bin olması öngörülüyor. Yeni üyelerin ekonomilerinin gelişmesiyle birlikte bu ortalamanın da 80 bine kadar düşmesi bekleniyor. Yeni üye vatandaşlarının en gözde ülkelerinin ise Almanya, Avusturya ve İngiltere olması bekleniyor. "Eskilerin" en liberal ve dinamik pazarları olan İngiltere ve İrlanda dışındaki ülkelerde yeni üye vatandaşlarına çalışma konusunda bazı sınırlamalar getirilecek. Bunun ardında ise eski üye vatandaşlarının ortaya çıkacak rekabet nedeniyle işlerini kaybetme riskiyle karşı karşıya kalma korkusu yatıyor. Birçok eski AB üyesi, bu alanda 5 ile 7 yıl arasında değişen geçiş süreleri uygulayacaklar. 


</TEXT>
</DOC>
