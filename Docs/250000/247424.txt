<DOC>
<DOCNO> 247424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur30.html </URL>
<DATE> 2004/06/12/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
Yurtta Asayiş... Avlanmak için suya dalan genç boğuldu 
</HEADLINE>
<TEXT>

     Muğla'nın Ortaca İlçesi'nde, zıpkınla balık avlamak için denize dalış yapan bir kişi, boğularak öldü. 
     Alınan bilgiye göre, 3 arkadaşıyla birlikte zıpkınla balık avı için Aşı Koyu'na giden Erkan Ekiz 29 , bir denizaltı mağarasına tüpsüz olarak daldı. 
     Erkan Ekiz'in uzun süre su yüzüne çıkmaması üzerine arkadaşları durumu yetkililere bildirdi. Arama kurtarma ekiplerince bölgede başlatılan çalışmalar sonucu, Erkan Ekiz'in cesedine ulaşıldı. 
     Erkan Ekiz'in, mağarada fazla ilerlemesi nedeniyle tüpsüz gerçekleştirdiği dalışta, nefessiz kalarak boğulduğunun tahmin edildiğini belirten yetkililer, kesin ölüm nedeninin belirlenmesi için cesedin İzmir Adli Tıp Kurumu'na gönderildiğini kaydettiler. 
     
     ANTALYA'DA FUHUŞ OPERASYONU... 
     Antalya Emniyet Müdürlüğü Ahlak Bürosu ekiplerince yapılan operasyonlarda, fuhuş yaptırılan iki ayrı eve yapılan baskında 8 kişi yakalandı. 
     Güllük Caddesi'nde bir apartmanda fuhuş yapıldığı bilgisini alan Antalya Emniyet Müdürlüğü Ahlak Büro ekipleri, iki ayrı daireye yaptıkları operasyonda, 21 yaşından küçük kızları çalıştırdığı belirlenen Mesude Coşkun adlı kadın satıcısı ile birlikte 7 kadını gözaltına aldı. Coşkun, çıkarıldığı mahkemece ''küçük yaşta kızları alıkoymak ve fuhşa yer temin etmek'' suçlamalarıyla tutuklandı. 
     Yakalanan B.K, S.A, P.E, İ.T, S.B, İ.Ö, S.Ö, ifadelerinin alınmasından sonra serbest bırakıldı. Fuhuş yapılan daire ise polis tarafından mühürlendi. 
     Öte yandan Ahlak Büro ekipleri Konyaaltı Caddesi'nde de otostop yaparak fuhuş yaptığı belirlenen F.A, H.Y, E.G, ve N.D'yi gözaltına aldı. 
     Kadınlar, sağlık kontrolünden geçirilmek amacıyla hastaneye sevk edildiler. 
     
     BURSA'DA KUMARHANE OPERASYONU... 
     Bursa'nın merkez Osmangazi İlçesi'nde kumarhane olarak kullanıldığı belirlenen bir işyerine düzenlenen operasyonda, 11 kişi gözaltına alındı. Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, Selçukhatun Mahallesi'ndeki bir iş hanının zemin katındaki işyerinde silahlı kişilerin olduğu ve kumar oynandığı ihbarını alan polis, işyerine operasyon düzenledi. Operasyonda, işyerinin sahibi oldukları belirlenen Selahattin C, Şerafettin C. ve Fahrettin C. ile birlikte Erol Ç, Erol G, Yüksel A, İsmail Y, Levent Z, Orhan B, Caner Ş. ve Mansur O. gözaltına alındı. 
     Zanlılardan Erol G, Yüksel A, İsmail Y. ve Levent Z'nin yapılan üst aramasında, 4 adet ruhsatsız tabanca ele geçirildi. Orhan B'nin üzerinde ise döner bıçağı ve başka bir kişiye ait nüfus cüzdanı Erol Ç'nin üzerinde de uyuşturucu hap bulundu. 
     Zanlıların sorgulamalarının tamamlanmasının ardından, adliyeye sevk edilecekleri bildirildi. 
     
     HAYAT KADINLARININ YER KAVGASI... 
     Antalya'da, hayat kadını olduğu bildirilen bir kadın kurusıkı tabancayla yaralandı. 
     AA muhabirinin aldığı bilgiye göre, Akdeniz Bulvarı'nda otostop yapacakları yer konusunda tartışma yapan ve hayat kadını oldukları bildirilen B.B. ile H.A. kavga etmeye başladılar. 
     Kavganın büyümesi üzerine, B.B, kurusıkı tabancayla H.A'nın karnına bir el ateş ederek yaralanmasına neden oldu. Hafif yaralanan H.A, Antalya Devlet Hastanesi'ne kaldırıldı. 
     Polis, B.B'nin yakalanarak gözaltına alındığını kaydetti. 
     
     SEYYAR SATICIDAN BENZİN BİDONLU EYLEM... 
     Aksaray'da, ana cadde üzerinde satış yapmasına izin verilmeyen seyyar satıcı, elindeki benzin bidonuyla belediye önünde eylem yaptı. 
     PTT Başmüdürlüğü önünde seyyar satıcılık yapan Hakkı Gök, satış yapmasına izin vermeyen Aksaray Belediyesi'ne bağlı zabıta ekipleriyle tartıştı. 
     Zabıta ekipleri tarafından bulunduğu yerden uzaklaştırılan Gök, Aksaray Belediyesi önüne gelerek, önce seyyar arabasının üzerindeki sebze ve meyve kasalarını yere boşalttı. Ardından, yanında getirdiği benzin bidonunu eline alan Gök, kendini yakacağını söyledi. 
     Zabıta ve polis ekipleri tarafından yaklaşık yarım saat süren çalışma sonucunda ikna edilen Gök, belediye binasına götürülerek sakinleştirildi. 
     Hakkı Gök, daha sonra ifadesi alınmak üzere polis merkezine götürüldü. 
     
     GELİBOLU'DA BIÇAKLA YARALAMA... 
     Çanakkale'nin Gelibolu İlçesi'nde, arkadaşını bıçakla ağır yaralayan kişi tutuklandı. 
     AA muhabirin aldığı bilgiye göre, aralarında önceden husumet bulunduğu bildirilen Ç.Ö 17 ile Murat Alan 20 Fener mevkiinde tartışmaya başladılar. Tartışmanın kavgaya dönüşmesi üzerine Ç.Ö, yanında bulunan bıçakla Murat Alan'ı bıçakladı. 
     Ağır yaralanan Alan, Gelibolu Devlet Hastanesi'nde tedavi altına alındı. Yakalanan Ç.Ö ise çıkartıldığı mahkemece tutuklandı. 
     
     HIRSIZLIK OLAYLARINA KARIŞTIĞI İDDİA EDİLEN 2 KİŞİ YAKALANDI 
     Adapazarı'nda çeşitli hırsızlık olaylarına karıştığı iddia edilen 2 kişi yakalandı. 
     AA muhabirinin aldığı bilgiye göre, Yenigün Mahallesi'nde Sabiha Balkan'a ait 54 TC 666 plakalı otomobili ve İsmail Nalbantoğlu'nun Orta Mahalle'de bulunan büfesinden çeşitli eşya çaldığı iddia edilen Burhanettin Ç. 22 polis tarafından yakalandı. 
     Tekeler Mahallesi'nde Fatma Birinci'ye ait işyerinden hırsızlık yaptıktan sonra özel otomobille kaçan Hakan G. de 28 , polisin takibi sonucu ele geçirildi. 
     Yetkililer, zanlıların ifadelerinin ardından adli makamlara sevk edileceklerini kaydettiler. 
     
     HASYURT'TA 500 GRAM ESRAR ELE GEÇİRİLDİ 
     Antalya'nın Finike İlçesi'ne bağlı Hasyurt Beldesi'nde, 500 gram esrar ele geçirildi. 
     AA Muhabirinin edindiği bilgiye göre Hasyurt Dinlenme Tesisleri'nde esrar sattığından şüphelenilen bir kişiyi takibe alan sivil jandarma ekipleri, alıcı gibi davranarak, İhsan Demir'le 27 pazarlık yaptı. 500 gram için 800 milyon lira isteyen Demir, jandarma tarafından suçüstü yakalanarak gözaltına alındı. 
     Sorgusu tamamlanan Demir, çıkarıldığı mahkeme tarafından tutuklanarak Kumluca Cezaevi'ne gönderildi. 
     
</TEXT>
</DOC>
