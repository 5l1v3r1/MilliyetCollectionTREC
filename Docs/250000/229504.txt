<DOC>
<DOCNO> 229504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yasam/yas02.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ertuğrul' için Japon desteği 
</HEADLINE>
<TEXT>

   Ertuğrul Fırkateyni'nin 115 yıl sonra gün ışığına çıkarılması için Japon hükümeti ve Kuşimoto eyaleti de seferber oldu 
      YAŞAR ANTER Muğla DHA 
   
   Osmanlı İmparatorluğu döneminde Japonya'ya dostluk ziyaretinden dönerken 16 Eylül 1890'da kayalıklara çarparak batan Ertuğrul Fırkateyni'ni 115 yıl sonra su üstüne çıkarmak için hazırlanan projeye Japonlar da tam destek verdi. 
   Bodrum'da 1973'te 13 ülkenin bilim adamları ve arkeologlarınca kurulan Bodrum Sualtı Arkeoloji Enstitüsü Başkanı arkeolog - kaptan Tufan Turanlı, iki ay önce Japonya'da inceleme başlattı. Japon Sualtı Araştırmaları Enstitüsü ve Kültür Bakanlığı'ndan gerekli izinleri alan Turanlı, batığın bulunduğu Kuşimoto Eyaleti Belediye Başkanı Katsumasa Tashimo'dan da teknik ekipman desteği sağladı. Turanlı, Japon sualtı arkeologları ile fırkateynin battığı Kasinozaki Burnu açıklarında yaptığı 400 dalışta geminin 11 - 25 metre arasındaki derinlikte kalıntılarını buldu. 
   
   TSK da söz verdi 
   Gemiden bir metal parça ve makinalı tüfek mermilerini de 114 yıl sonra gün ışığına çıkaran ve geçen ay Deniz Kuvvetleri Komutanı Oramiral Özden Örnek'i de bilgilendirden Turanlı, Ertuğrul'un çıkarılmasında destek sözü aldı. 
   Turanlı, 10 Türk ve 10 Japon sualtı arkeoloğu, bilim adamı, dalgıç ve uzmanlarla birlikte Ocak 2005'te başlatılacak ve yıllık bedeli 400 bin doları bulacak projeyle, beş yıl içinde fırkateynin yüzde 60'lık bölümünü gün ışığına çıkaracaklarını belirtti. Turanlı, "'Ertuğrul faciası' olarak anılan tarih olayının bundan böyle 'Ertuğrul zaferi' olarak anılmasını sağlayacağız" dedi. 
   
   Dostlukla gelen facia    Japon İmparatoru'nun yeğeni Prens Komatsu Hiaratu ve devlet adamlarının bulunduğu heyet 1887'de bir savaş gemisiyle İstanbul'a geldi. Japon Prensi de, 2. Abdülhamit'i Japonya'nın ulusal bayramına davet etti. 2. Abdülhamit, en gözde savaş gemilerinden Ertuğrul'u Osman Paşa komutasında 609 mürettebatıyla Japonya'ya gönderdi. Japonya'da üç ay ağırlanan Ertuğrul'un mürettebatı 13 Eylül 1890'da Tokyo'dan ayrıldı. Ancak Oşima Adası açıklarında fırtınaya yakalanıp16 Eylül'de battı. Faciada Osman Paşa ve 539 asker yaşamını yitirdi, 69 asker kurtarıldı. 
   
   
</TEXT>
</DOC>
