<DOC>
<DOCNO> 247564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonsiy05.html </URL>
<DATE> 2004/06/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
CHP İktidar başını kuma gömüyor 
</HEADLINE>
<TEXT>

     CHP Genel Başkan Yardımcısı Cevdet Selvi, iktidarın "kafasını kuma gömdüğünü" savundu. 
     Selvi yaptığı yazılı açıklamada AKP Hükümeti'nin 500 gününü doldurduğunu hatırlatarak, halkın dünü arar hale geldiğini belirtti. 
     İktidarın emeğiyle geçinenler üzerinde tam bir hayal kırıklığı yarattığını savunan Selvi, "İki yıla yaklaşan AKP iktidarı ile işsizlik, yoksulluk derinleşerek yaygınlaşmış, gelir dağılımındaki bozulma taşınamaz bir noktaya gelmiş bulunmaktadır" dedi. 
     Selvi, geleceğe dönük umutların yok olduğunu kaydettiği açıklamasında şu görüşlere yer verdi 
     "Ekonomi politikalarını sadece faiz ödemelerine, faiz dışı fazla hedefini tutturmaya odaklayan Hükümet, dövizin düşmesi, enflasyonun düşmesi, borsanın yükselmesi ile teselli arayarak adeta kafasını kuma gömmektedir. 
     AKP hükümeti bugüne kadarki politikalarını ve uygulamalarını gözden geçirmeli, sosyal patlamanın zeminini hazırladığını bir an önce görmelidir." 

ANKA 
     
</TEXT>
</DOC>
