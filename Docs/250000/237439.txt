<DOC>
<DOCNO> 237439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun34.html </URL>
<DATE> 2004/05/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fransa, işkenceleri 'alçakça' buldu 
</HEADLINE>
<TEXT>

     BM, Irak'taki Amerikalı yetkililerden, ''güvenlik operasyonları''nda yakalanan ve hiçbiri mahkemeye çıkarılmayan Iraklı tutukluların durumlarını aydınlığa kavuşturmalarını istedi. 
     BM uzmanı Leyla Zerrugi, Cenevre'de bugün yaptığı açıklamada, ''Irak'ta şu anda sorgulanan ve işkence gören nice tutuklunun hukuki durumlarındaki belirsizlikten ciddi endişe duyduklarını'' belirtti. 
     Zerrugi, tutukluların mahkemeye bile çıkarılmamış olmalarının ''hayret verici'' olduğunu kaydetti. 
     Irak'ın başkenti Bağdat yakınlarındaki Ebu Garip cezaevinde tutulan Iraklılara yapılan işkenceler, uluslararası kamuoyunda infial yaratmıştı. 
     
     FRANSA 
     Öte yandan, Fransa Dışişleri Bakanlığı, Amerikan askerlerince Iraklı tutuklulara yapılan işkenceyi ''kabul edilemez ve alçakça'' buldu ve bunun ''uluslararası sözleşmelere açıkça aykırı olduğunu'' bildirdi. 
     Bakanlık sözcüsü Herve Ladsous, ''Koalisyona üye ülkelerin kendi yetkililerinin de dediği gibi, bazı Iraklı tutuklulara yapılan ve son günlerde görüntüleri medya tarafından yayımlanan işkence asla kabul edilemez'' dedi. 
     Ladsous, işkencenin ''alçakça'' bir şey olduğunu da belirtti. 
     
</TEXT>
</DOC>
