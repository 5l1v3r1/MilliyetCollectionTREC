<DOC>
<DOCNO> 208057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun08.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni tartışma... Dünyanın en büyük binası hangisi 
</HEADLINE>
<TEXT>

     11 Eylül'de yıkılan Dünya Ticaret Merkezi'nin ikiz kulelerinin yerine New York'ta inşa edilmesine karar verilen özgürlük kulesi, dünyanın en yüksek binası tartışmasının yeniden başlamasına yol açtı. 
     Konuyu irdeleyen Forbes dergisi ''yarının en yüksek binaları'' ile ilgili bir inceleme yayınladı. 
     Buna göre New York'taki Özgürlük Kulesi tamamlandığında 541 metre yüksekliğinde olacak. Ancak binanın 84 metrelik bölümünün anten gibi yerleşime müsait olmayan kısımlardan oluşması ''dünyanın en yüksek binası'' olma açısından tartışma yaratıyor. 
     2009 yılında tamamlanacak olan Özgürlük Kulesi 1.5 milyar dolara malolacak. 
     Dergi, inşaası kısa süre içinde başlayacak olan BAE'nin Dubai kentindeki Burj Dubai binasının ise tamamlandığında dünyanın en yüksek binası olması olasılığının çok yüksek olduğuna dikkati çekti. 
     Kısa adı SOM olan ''Skidmore, Owings Merrill'' firması tarafından tasarlanan binanın yüksekliğinin 609.6 metre olacağı söyleniyor. Ancak yapımcılar binanın kesin yüksekliğini rekabeti önlemek amacıyla gizli tutuyorlar. 2008 yılında tamamlanacak olan bina 1.3 milyar dolara malolacak. 
     Bu binanın yakın takipçilerinden biri ise Tayvan'ın başkenti Taipei'deki ''Taipei 101'' binası olacak. 508 metre yüksekliğindeki bu bina 2004 yılının sonuna doğru tamamlanacak. Binanın maliyeti 1.7 milyar doları buluyor. 
     Şanghay'daki Dünya Finans Merkezi'nin yüksekliği ise 492 metre. 2007 yılında bitecek bina 950 milyon dolara malolacak. 
     Hong Kong'taki Union Square binası ise 480 metre yüksekliğinde. Hong Kong körfezine bakan binanın içinde 250 odalı bir otel, ayrıca ofis ve satış mağazaları bulunuyor. 
     Güney Kore'nin Busan kentindeki 465 metre yüksekliğindeki ''Busan Lotte World 2 Tower'' ise 2009 yılında tamamlanacak. Binanın maliyeti ise açıklanmadı. 
     Yine Hong Kong'taki ''2 International Finance Center'' 420 metre yüksekliğinde. İnşaatı devam eden bu binanın bu yıl içinde tamamlanacağı bildirildi. 
     ''Chicago Trump Tower'' da 343 metre yüksekliğinde olacak. 2007 ortasında tamamlanması öngörülen binanın maliyetinin 650 milyon dolar olacağı ifade edildi. 
     Londra'daki ''London Bridge Tower'' ise 309.6 metre yüksekliğinde. 2005 yılında başlayacak olan inşaatın 640 milyon dolara malolacağı tahmin ediliyor. 
     Chicago'daki ''7 South Dearborn'' kulesi 472.5 metre yüksekliğinde olacak. Binanın, 2000 fiyatlarıyla 500 milyon dolara malolması bekleniyor. 
     
</TEXT>
</DOC>
