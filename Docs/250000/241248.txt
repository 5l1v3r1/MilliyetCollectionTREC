<DOC>
<DOCNO> 241248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonyas05.html </URL>
<DATE> 2004/05/19/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
San Francisco halk koşusunda yüzlerce 'çıplak' parkurdaydı... 
</HEADLINE>
<TEXT>

     Burak COŞKUN 
Dünyanın en eski ve en büyük katılımlı halk koşusu olarak kabul edilen San Francisco kentinin ''Bay to Breakers'' koşusu, bu yıl da renkli görüntülere sahne oldu. 
     Elvis kostümlü ve makyajlıların Kenyalı atletlerin arasına karıştığı bu yıl 93'üncüsü yapılan yarışa, çocuklardan yaşlılara dek yaklaşık 60 bin kişi katıldı. 
     ABD'nin ve San Francisco kentinin en önemli 12 kilometrelik halk koşusunda bu yıl da yüzlerce çıplak yer alırken, çok sayıda kişi de Demokrat Parti ve başkan adayı John Kerry'ye destek verdi. 
     Bazıları Romalı asker kostümüyle, bazıları Hindistan cevizi kılığında koşarken, bir adam da 20 kilogram ağırlığındaki bir rüzgar değirmeni maketiyle yarışı tamamlamaya çalıştı. 
     Değişik kostümler ve maketler giyenlerin yanı sıra kimileri de yarışa sarhoş katılmayı, hatta koşuyu bira içerek tamamlamayı tercih etti. 
     Koşuyu tamamlayanlar arasında günde 1.5 paket sigara içen 76 yaşındaki eski maratoncu Rom Myers da bulunuyordu. Halk koşusuna 1973'ten bu yana katılan Myers, yarışı tamamladıktan sonra, ''Tiryakiyim, aslında sigaradan çok koşu tiryakisiyim'' diye konuştu. 
     Tiryaki koşucu, şimdiye dek 59 maraton ve 35 ultramaraton koşmuş. 
     Yarışın ciddi kısmındaysa, kazanan 25 yaşındaki Kenyalı atlet Benjamin Maiyo oldu. En yakın rakibi yine kendisi gibi Kenyalı atlet James Koskei'yi 11 saniye farkla geçen Maiyo, 7500 dolar tutarındaki ödülü kazandı. 
     
</TEXT>
</DOC>
