<DOC>
<DOCNO> 214865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/guncel/gun01.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK kuyruğu devlet hastanelerine uzandı 
</HEADLINE>
<TEXT>

   Ortak protokolün ardından SSK çilesi devlet hastanelerine sıçradı. SSK'lılar kendi hastanelerinde kuyruğa girmeden muayene olurken, devlet hastanelerinde kuyruklar koridorlara taşıyor 
      Şükran Özçakmak 
   
   SSK'lıların devlet hastanelerinde tedavi olmalarına olanak sağlayan protokolün ardından, sağlık çilesi devlet hastanelerini de içine aldı. Şimdi Sağlık Bakanlığı'na bağlı hastanelerde sabah gün ışımadan başlayan kuyruklar oluşuyor. 
   Ortak protokolün ardından birçok aksaklık meydana gelmişti. Bunlardan biri hastanelere gitmeden önce sağlık ocağından sevk alma zorunluluğuydu. Sağlık ocaklarını kilitleyen bu sevk zorunluluğu 2004'ün başında kaldırıldı ancak bu kez de hastanelerin yükü arttı. Uzayan kuyruklar devlet hastanelerinin vazgeçilmez manzaraları olmaya başladı. 
   
   Hastanede sıra kavgası 
   SSK hastanelerindeki en büyük sıkıntı telefonla randevu alabilmek. Telefonu düşürüp randevusunu almayı başaran SSK'lılar kendi hastanelerinde kuyruğa girmeden muayene oluyor. Sırasını kendisi için ayrılan oturma yerlerinde, ışıklı numaratörden takip ederek bekliyor. 
   Sağlık Bakanlığı'na bağlı hastaneler ise hıncahınç dolu. Hastalar, sabah 05.00 sıralarında hastaneye gidip muayene olacağı polikliniğin kapısına astıkları k ğıtlara isimlerini yazıp sıraya giriyor. Kuyruklar salondan taşıp koridorları dolduruyor. Sağlıklı insanın dahi nefes almakta zorlandığı ortamda, "sıra" kavgaları da yaşanıyor. 
   Yetkililer, Şişli Etfal gibi hastanelerde günlük hasta dolanımının 10 binlere çıktığını belirtiyorlar. Protokol öncesi telefonla randevu veren bazı devlet hastaneleri, SSK'lı hastaya uymadığı için bu sistemi iptal etmiş. Bu nedenle en erken hastaneye giden sırayı kapıyor. 
   Hasta sayısının yüzde 50'lere varan oranla arttığına dikkat çeken hastane yetkilileri, "Hasta sayısı arttı ancak hastane aynı hastane. Kapasitesi belli. Ayrıca hasta profilimiz değişti. Emekli Sandığı ve ücretli hastalarımızı kaçırdık. Emekli Sandığı hastaları üniversite hastanesini, ücretliler özel hastaneyi tercih ediyor. Devlet hastaneleri olarak protokol öncesi kuyruklarımızı ortadan kaldırmış, hizmet kalitemizi yükseltmiştik. Şimdi başladığımız noktaya geri döndük" diyorlar. 
   
   Yüzde 30'u SSK'lı hasta    İstanbul İl Sağlık Müdürlüğü istatistiklerine göre protokol öncesi sağlık ocaklarında günlük 20 bin hastaya bakılıyordu. 2003 Aralık sonunda bu sayı 70 bini buldu. Sevk zorunluluğu ortadan kalkınca bu sayı 50 binlere düştü. Sağlık ocağı muayene oda sayısı 325'ten 850'ye çıkarıldı. 6 ay içerisinde 83 sağlık ocağı açıldı. Devlet hastanelerinde muayene olanların yüzde 30'u SSK'lı. 
   
   
</TEXT>
</DOC>
