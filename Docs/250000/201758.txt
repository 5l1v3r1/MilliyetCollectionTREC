<DOC>
<DOCNO> 201758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/siyaset/siy07.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Teziç hızlı başladı 
</HEADLINE>
<TEXT>

   YÖK Başkanı Prof. Dr. Teziç, Üniversitelerarası Kurul'un hazırladığı yasa taslağının yeniden düzenlenmesini istedi 
   BAHAR ATAKAN Ankara 

   
   YÖK Başkanı Prof. Dr. Erdoğan Teziç, Üniversitelerarası Kurul'un ÜAK hazırladığı çerçeve YÖK Yasa Taslağı'na vize vermedi. Taslağın YÖK Genel Kurulu'nda tartışılmasının ardından Cumhurbaşkanı Ahmet Necdet Sezer ve Başbakan Recep Tayyip Erdoğan'la görüşeceğini belirten Teziç, "Bizden beklenen iktidarla mücadele etmek değil, gerekirse edilir. Anayasa'da yükseköğretim kurumlarını koruyan hükümler, siyasileri koruyanlardan daha güçlü" dedi. 
   ÜAK toplantısından önce görevi Prof. Dr. Kemal Gürüz'den devralan Teziç, taslağı hukuk tekniği açısından inceleyeceğini, ardından Sezer'e hangi aşamada bulunduklarını anlatacağını kaydederek şunları söyledi 
   "Cumhurbaşkanı'nın bizi kucaklamasını bekleyerek bu yolu aşacağız." Gelecek hafta Erdoğan'dan görüşme talebinde bulundum. Bağlayıcı takvimlerle bu yolun izlenmesinin doğru olmayacağını sanıyorum. Çalışmamız iktidarın sorunlarını çözmeye yönelik değil. Sorumluluğumuz akademik ve bilimsel planda tarafsız alanın sorumluluğudur. Siyasilerin sorumluluğuysa vaatlerindedir." 
   
   İşte o taslak 
   ÜAK'ın dünkü toplantısında Teziç "taslakla ilgili tek yetkili" belirlenirken, bazı düzenlemeler özetle şöyle 
   Meslek ve imam - hatip lisesi öğrencilerine yükseköğretime giriş sınavında uygulanan katsayılarda değişiklik yapılmadı. 
   Ağırlıklı Ortaöğretim Başarı Puanı'nın yükseköğretime giriş sınavındaki etkisinin arttırılması kabul edildi. 
   Rektör seçimlerinde en çok oyu alan üç aday YÖK'e bildirilecek. YÖK adaylara ilişkin görüşleri ekleyip sıra değişikliği yapmadan listeyi Köşk'e gönderecek. 
   Çerçeve yasanın çıkmasının ardından üniversiteler, disiplin yönetmeliklerini kendileri belirleyecek. 
   
   
   
</TEXT>
</DOC>
