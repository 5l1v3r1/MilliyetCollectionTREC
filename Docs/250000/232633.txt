<DOC>
<DOCNO> 232633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/dunya/dun01.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıradaki hedef Halid Meşal 
</HEADLINE>
<TEXT>

   İsrailli Bakan Gideon Ezra, HAMAS'ın Şam'da yaşayan siyasi büro şefi Halid Meşal'in de ilk fırsatta öldürüleceğini açıkladı 
      DIŞ HABERLER SERVİSİ 

   
   22 Mart'ta HAMAS lideri Şeyh Yasin'i, önceki gün de HAMAS'ın Şeyh Yasin'in öldürülmesinden sonra atanan yeni lideri Abdülaziz Rantisi'yi öldüren İsrail'in yeni hedefinin, örgütün Suriye'de bulunan siyasi büro şefi Halid Meşal olduğu açıklandı. 
   İsrail Devlet Bakanı Gideon Ezra, HAMAS'ın Suriye'de bulunan siyasi lideri Halid Meşal'in de hedef alınan isimler arasında olduğunu söyledi. Ezra, Meşal'in de Rantisi gibi öldürüleceğini ve ilk fırsatta bunu yapacaklarını kaydetti. Ezra, "Meşal'in kaderi de Rantisi'ninki gibi olacak. Şam'da vurma fırsatı bulduğumuzda, bunu yapacağız" dedi. 
   İsrail Başbakanı Ariel Şaron, HAMAS lideri Rantisi'yi öldüren orduyu kutladı. Şaron, kabine toplantısından önce yaptığı açıklamada, Rantisi'yi hedef alan başarılı operasyonundan dolayı orduyu kutladığını söyledi. 
   İsrail Başbakanı, HAMAS liderlerine yönelik saldırıların, Gazze Şeridi ve Batı Şeria'daki yerleşkelere ilişkin yeni planını hayata geçirinceye kadar devam edeceğini belirtti. Şaron, ABD Başkanı George W. Bush tarafından da desteklenen planı ileriye götüreceğini kaydetti. 
   
   
   
</TEXT>
</DOC>
