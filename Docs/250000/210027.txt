<DOC>
<DOCNO> 210027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/siyaset/asiy.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref Yaşasın kardeşlik 
</HEADLINE>
<TEXT>
   'Türkiye evim' 
   Atatürk'ün mücadelesini öven Pakistan Cumhurbaşkanı Müşerref, "Protokole ihtiyaç yok, çünkü ben kendi evimdeyim" dedi 
      ANKARA Milliyet Fotoğraf Ümit BEKTAŞ 

   
   Cumhurbaşkanı Ahmet Necdet Sezer, resmi konuğu Pakistan Cumhurbaşkanı Pervez Müşerref'e karşılama töreninde "Türkiye ikinci evinizdir" dedi. 
   Karşılamadan memnun kalan Müşerref de, "Protokole ihtiyaç yok, çünkü ben kendi evimdeyim" karşılığını verdi. Cumhurbaşkanı Sezer, Türkiye'nin Müşerref'in terör ve aşırılıklarla mücadelesine destek verdiğini belirtirken iki ülke arasında da terörle mücadelede işbirliği anlaşması imzalandı. 
   Sezer, Müşerref'i Çankaya Köşkü'nde resmi törenle karşıladı. Türkiye ve Pakistan'ın terörizmle mücadelede ortak bir tutum aldığını belirten Sezer, "Değerli kardeşimin terör ve aşırılıklarla savaşım alanında attığı adımları destekliyoruz. Bugün imzaladığımız anlaşma, ortak kararlılığımızı yansıtmaktadır" dedi. 
   
   Yaşasın Türk kardeşliği 
   Müşerref de görüşmede Irak, Afganistan ve Kıbrıs konularının yanı sıra ekonomik ilişkilerin geliştirilmesi konusunu ele aldıklarını belirterek, 2005'te ikili ticari hacminin 1 milyar dolara yükselmesini amaçladıklarını bildirdi. Müşerref konuşmasını Türkçe olarak "Yaşasın Pakistan - Türk kardeşliği" diye tamamladı. 
   Müşerref Anıtkabir'i ziyaretinde de, Özel Defter'e "Pakistan, Atatürk'ün, kargaşa ortamından dinamik bir ülke çıkarma yönündeki mücadelesini desteklemek ve katkıda bulunmaktan büyük gurur duymaktadır" diye yazdı. 
   1999'da yaptığı askeri darbeyle hükümeti ve parlamentoyu feshederek yönetimi ele geçiren Müşerref, TBMM Genel Kurulu'na da hitap etti. Dışişleri Bakanlığı yetkilileri bu program için, "Müşerref darbe yaptı ama üç yıl sonra demokrasiye yeniden geçişi sağladı" yorumunu yaptı. Müşerref ve eşini 1200 polis korudu. 
   
      First Lady'ye özel defile    ALTAN BURGUCU 

   Pakistan Cumhurbaşkanı Pervez Müşerref'in eşi Sehba Müşerref, dün ziyaret ettiği Ankara Olgunlaşma Enstitüsü'nde Osmanlı esintileri taşıyan kıyafetleri hayranlıkla izledi. Müze bölümünde kendisi için hazırlanan özel defileyi izleyen Müşerref, kıyafetlerdeki motifleri ve renk çeşitliliğini çok beğendiğini ifade etti. Defile sonrasında ebru yapımı bölümüne geçen Müşerref için burada ebru desenli fular hazırlandı. Anıtkabir'i ziyaret eden Pervez Müşerref ise saygı duruşunun bitiminde asker selamı verdi. 
   
   Müşerref'e demokrasi teşekkürü    Cumhurbaşkanı Ahmet Necdet Sezer, onuruna verdiği akşam yemeğinde Pakistan Cumhurbaşkanı Pervez Müşerref'i demokratik girişimleri nedeniyle övdü. Konuşmasına, "Bismillahirrahmanirrahim" diyerek başlayan Müşerref ise su dolu kadehi Türk - Pakistan dostluğunun şerefine kaldırdı. Erdoğan da su dolu kadehini Müşerref'in eşi Sehba Müşerref'le tokuşturdu. Çankaya Köşkü'ndeki yemeğe Başbakan Recep Tayyip Erdoğan, Genelkurmay Başkanı Orgeneral Hilmi Özkök ve bakanlar da katıldı. 
   
   
</TEXT>
</DOC>
