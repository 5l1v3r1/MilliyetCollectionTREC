<DOC>
<DOCNO> 236531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur16.html </URL>
<DATE> 2004/05/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
DİSK Başkanı Çelebi "1 Mayıs'ı sevgiyle kutlamak istiyoruz" 
</HEADLINE>
<TEXT>

     1 Mayıs kutlamaları çerçevesinde DİSK, KESK, TMMOB ve Türk Tabipleri Birliği yöneticileri Taksim Kazancı Yokuşu'na karanfil bıraktı, Cumhuriyet Anıtı'na çelenk koydu. 
     Taksim Meydanı'nda bir araya gelen, aralarında DİSK Genel Başkanı Süleyman Çelebi, KESK Genel Başkanı Sami Evren'in de bulunduğu grup, ''Birlik, Mücadele ve Dayanışma İçin Yürüyoruz'' ve ''1 Mayıs Resmi Tatil İlan Edilsin'' yazılı pankartlar taşıyarak Kazancı Yokuşu'na yürüdü. 
     Bir dakikalık saygı duruşu ve yokuşa karanfiller atılmasının ardından bir konuşma yapan DİSK Genel Başkanı Çelebi, bütün gerilim ve zorlamalara rağmen Taksim alanının işçilere kapatıldığını belirterek, ''Bizim bu yıl verdiğimiz mücadele, 1 Mayıs alanının, Taksim'in işçilere açılma mücadelesidir. Bunu başlattık. Bu mücadele, iktidarın, özgürleşme, demokratikleşme konusunda ortaya koyduğu tavrın bir göstergesidir'' dedi. 
     Dünyanın her yerinde işçilerin 1 Mayıs'ı en merkezi alanlarda kutladığını vurgulayan Çelebi, şunları söyledi 
     ''Bize gösterilen yol ise ya çukur, ya çayır. Biz artık emekten yana güçler olarak çayırda, çukurda 1 Mayıs kutlamayacağız. Alanlarda kutlayacağız. Bütün baskılara, tehditlere, valinin antidemokratik uygulamalarına rağmen şu anda binlerce vatandaşımız Saraçhane Meydanı'nda... Biraz sonra biz de onlarla buluşacağız.'' Görkemli bir mitingin yapılmasının engellenmemesi gerektiğini ifade eden Çelebi, ''Artık korkuyla, şiddetle 1 Mayıs'ı kutlamak istemiyoruz. 1 Mayıs'ı sevgiyle, coşkuyla kutlamak istiyoruz. Bu, emekçilerden esirgenmemeli'' dedi. 
     
     ANIT ÖNÜNDEKİ TÖREN 
     Grup daha sonra Taksim Cumhuriyet Anıtı'na, üzerinde ''1 Mayıs'' yazılı çelenk bıraktı. 
     Saygı duruşunun ardından konuşan KESK Genel Başkanı Sami Evren de, 4 gün önce Ankara'dan başlattıkları yürüyüşün Cumhuriyet Anıtı önünde son bulduğunu belirterek, ''1 Mayıs hala resmi tatil değil. Emekçilerin birlik ve mücadele günü resmi tatil olmalı'' dedi. 
     Evren, bugüne kadar emekçilerin hiçbir sorununun çözülmediğini, demokratik hakların kullanılamadığını savunarak, şöyle devam etti 
     ''Birlik ve dayanışma gününde Taksim Meydanı'nın emekçilere kapatılmasını hiç kimse açıklayamaz. Biz, barış içerisinde emeğin sesini en uygun alanda, 1 Mayıs alanında yüksek sesle ifade etmek istiyoruz. Bu sesi kısamazsınız. Bizlere yapılan antidemokratik uygulamaları şiddetle kınıyorum. Bir gün mutlaka bu alanda yüz binlerce emekçiyle 1 Mayısımızı kutlayacağız. Bu inadımızdan hiç vazgeçmeyeceğiz. Bizim Taksim takıntımız yoktur. Taksim takıntısı iktidarındır, valinindir.'' Cumhuriyet Anıtı önündeki törene, bazı CHP milletvekilleri ile Şişli Belediye Başkanı Mustafa Sarıgül de katıldı. 
     Grup, daha sonra Saraçhane'deki mitinge katılmak üzere anıt önünden ayrıldı. 
     
</TEXT>
</DOC>
