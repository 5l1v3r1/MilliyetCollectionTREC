<DOC>
<DOCNO> 201949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yasam/yas04.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özgür Willy' öldü 
</HEADLINE>
<TEXT>

   Dünyanın en ünlü balinası, Özgür Willy filminin yıldızı Keiko, ani bir zatürree krizi sonucu yaşamını yitirdi 
      DIŞ HABERLER SERVİSİ 
   
   Özgür Willy filminde oynayan ünlü katil balina Keiko, önceki gün 27 yaşında yaşama veda etti. Erkek balinanın bakıcıları, yıldız balinanın Norveç'in Taknes koyunda ani bir zatürree krizi sonucu dün Türkiye saati ile 18.00'de öldüğünü açıkladı. 
   
   Çok gezdi 
   Adı Japonca'da 'Şanslı' anlamına gelen Keiko, filmde oynadıktan sonra Oregon Kıyı Akvaryumu'nda rehabilite edilmiş ve 1998'de uçakla İzlanda'ya taşınmıştı. Daha sonra bakıcıları, ayda 500 bin dolara mal olan bir eğitim sürecinde, Keiko'yu balık avlamak ve benzeri etkinlikleri öğreterek normal yaşama hazırlamışlardı. 
   
   Hayran sevgisi 
   Keiko, eğitim sürecinin bitiminde 2002'de İzlanda'dan denize bırakılmış ve doğrudan 1.400 kilometre yüzerek Norveç'e gelmişti. Bakıcıları, Keiko'nun bu uzun yolu dişi bir eş aramak için geçtiğini tahmin ediyorlardı. 
   Keiko, bundan sonra ilk kez Ağustos 2002'nin sonunda Norveç'in Halsa köyü kıyılarında ortaya çıkmış ve hayranlarının kendisiyle oynamasına, hatta sırtını okşamasına izin vermişti. 
   
   
</TEXT>
</DOC>
