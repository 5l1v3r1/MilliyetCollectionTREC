<DOC>
<DOCNO> 239734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo11.html </URL>
<DATE> 2004/05/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yeni Beşiktaşlı İbrahim Akın, Altay'a veda ediyor 
</HEADLINE>
<TEXT>

     Yapılan protokol doğrultusunda Beşiktaş'a gidecek olan İbrahim Akın, İzmir'in siyah-beyazlı ekibi Altay'a veda etmeye hazırlanıyor. 
     İbrahim Akın, Beşiktaşlı olacağı günü heyecanla beklediğini kaydetti. İbrahim ''Ligin tamamlanmasıyla artık Beşiktaşlı olacağım. Benim için yepyeni bir dönem başlıyor. Beşiktaş'ta unutulmayan futbolculardan biri olmak istiyorum. Beşiktaş taraftarlarıyla buluşacağım günü sabırsızlıkla bekliyorum'' dedi. 
     Beşiktaş'ta oynayan eski takım arkadaşları kaleci Ramazan ve Sinan ile yeniden biraraya geleceklerini belirten İbrahim, ''Takıma uyum sağlamakta zorluk çekeceğimi düşünmüyorum'' diye konuştu. 
     ''5'' sayısının kendisine uğur getirdiğine inandığını kaydeden İbrahim, ''İki tane 5 olduğu için de Beşiktaş'ta 55 numaralı formayı istiyorum'' diye konuştu. 
     İbrahim'in ''üzerimde en çok emeği olan antrenör'' dediği Zafer Bilgetay, '' Onun kendini daha da geliştireceğine inanıyorum. Bana verdiği bir söz var 2006 yılında yapılacak Dünya Kupası'nda milli takım formasını giyecek. Bu sözü tutacağını düşünüyorum. İbrahim çok farklı bir oyuncu. Ona güvendikleri takdirde Beşiktaş'ın Sergen'den sonra gelen ikinci yıldızı olur'' diye konuştu. 
     
     İBRAHİM AKIN KİMDİR 
     1984 yılında İzmir'de doğan İbrahim Akın, Gençlik ve Spor İl Müdürlüğü'nde 10 yaşındayken futbola başladı. Burada altyapı antrenörlerinden Hüseyin Barışcan tarafından keşfedilen oyuncu Altay altyapısına getirildi. 
     Genç oyuncu, ligin tamamlanmasına 1 hafta kala 17 gole ulaştı. 
     
</TEXT>
</DOC>
