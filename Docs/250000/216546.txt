<DOC>
<DOCNO> 216546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo12.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüya takım' Ağustos'ta İstanbul'da... Kimler gelecek 
</HEADLINE>
<TEXT>

     2004 Atina Olimpiyat Oyunları'nda mücadele edecek ABD Milli Basketbol Takımı'nın oyunlar öncesi kamp programı belli olurken, ''Rüya Takımı''nın 7-12 Ağustos tarihleri arasında İstanbul'da kamp yapacağı açıklandı. 
     Türkiye Basketbol Federasyonu'nun resmi internet sitesinde yapılan açıklamada, ''Rüya Takım''ın İstanbul'a gelişinin ABD Basketbol Federasyonu tarafından kamuoyuna bildirildiği ve ekibin 7-12 Ağustos tarihleri arasında İstanbul'da kamp yapacağı bildirildi. 
     ABD Milli Takımı, 2004 Atina Olimpiyat Oyunları öncesinde çalışmalarına 26-30 Temmuz'da ABD'de başlayacak ve 31 Temmuz'da Porto Riko ile yapacağı hazırlık maçının ardından Avrupa kıtasına geçecek. 
     ''Rüya Takım'', 1 Ağustos'ta Almanya'nın Köln kentine gidecek ve burada 3 Ağustos'ta İtalya ve 4 Ağustos'ta Almanya ile olmak üzere 2 hazırlık maçı oynayacak. Daha sonra Belgrad'a gidecek milli takım, 6 Ağustos'ta son Dünya şampiyonu Sırbistan-Karadağ ile karşılaştıktan sonra 7 Ağustos'ta İstanbul'da gelecek. 
     
     8 AĞUSTOS'TA TÜRKİYE İLE MAÇ 
     ABD, 7-12 Ağustos tarihleri arasında Abdi İpekçi Spor Salonu'nda olimpiyatlar öncesindeki son çalışmalarını yapacak ve 8 Ağustos'ta A Milli Basketbol Takımı ile bir hazırlık maçı yapacak. 
     Yıldızlar topluluğu, 10 Ağustos'ta ise adı gelecek günlerde belirlenecek bir başka olimpiyat yolcusu takımla yine İstanbul'da karşılaşacak. 
     
     NBA'IN YILDIZLARI İSTANBUL'A GELECEK 
     ABD Milli Takımı'nın İstanbul'da kamp yapmasıyla Türk basketbolseverler, NBA'de forma giyen yıldız oyuncuları izleme fırsatı bulacak. 
     Kadrosunda Kobe Bryant, Tim Duncan, Allen Iverson, Karl Malone, Jason Kidd gibi oyuncuları bulunduran ''Rüya Takım'', 7-12 Ağustos tarihleri arasında Türk basketbolseverlerle birlikte olacak. 
     Antrenörlüğünü, Mehmet Okur'un da oynadığı Detroit Pistons'un antrenörü de olan Larry Brown'un yaptığı ABD Milli Takımı'nda şu oyuncular bulunuyor 
     Ray Allen Seattle SuperSonics , Mike Bibby Sacramento Kings , Kobe Bryant, Karl Malone Los Angeles Lakers , Tim Duncan San Antonio Spurs , Allen Iverson Philadelphia 76'ers , Tracy McGrady Orlando Magic , Jermaine O'Neal Indiana Pacers , Jason Kidd New Jersey Nets . 
     Öte yandan, kadroda yer alacak diğer 3 oyuncunun ise daha sonra belirleneceği bildirildi. 
     
</TEXT>
</DOC>
