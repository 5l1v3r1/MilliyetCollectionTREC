<DOC>
<DOCNO> 215265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yasam/yas06.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Darren'ı babaya bırakmadı 
</HEADLINE>
<TEXT>

   Yargıtay, Darren Yavuz'un velayetini baba Yavuz Çorapçıoğlu'na bırakan mahkeme kararını bozdu 
      HAKAN ŞANLITÜRK Ankara 
   
   Prof. Yavuz Çorapçıoğlu ile ABD'li Sharon Roosevelt arasında, çocukları Darren Yavuz'un velayeti için yürütülen hukuk savaşında anne, bir cephe daha kazandı. Ankara 25. Asliye Ceza Mahkemesi'nin Haziran 2003'te velayeti Çorapçıoğlu'na bırakan kararına itiraz eden Roosevelt'i haklı bulan Yargıtay, 10 Şubat'ta kararı bozdu. 
   Çorapçıoğlu'nun Avukatı Erden Arısoy, Yargıtay'ın kararını, "Diyecek bir şey bulamıyorum. Hukukun galip geleceğine inanıyorum" sözleriyle değerlendirdi. 
   Başbakan Recep Tayyip Erdoğan'ın ziyareti sırasında ABD'li yetkililer konuyu gündeme getirerek yardım talebinde bulunmuş, Darren'ın annesine verilerek ABD'ye gelmesinin sağlanmasını istemişti. ABD Konsolosu Laura Doğu da, 29 Temmuz'da Roosevelt'e gönderdiği mektupta, Dışişleri ve Adalet bakanlıkları nezdinde girişimde bulunduklarını söylemişti. 
   
   
</TEXT>
</DOC>
