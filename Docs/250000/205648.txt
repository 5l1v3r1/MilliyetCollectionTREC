<DOC>
<DOCNO> 205648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/siyaset/siy01.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin eski lideri Çetin, AKP'yi kutladı 
</HEADLINE>
<TEXT>


Afganistan'daki NATO Temsilcisi Çetin, 17 Aralık kararı için Arınç'a kutlama mesajı gönderdi 

ANKARA Milliyet 


Türkiye'nin AB'ye katılım müzakerelerinin 3 Ekim 2005'te başlaması kararının ardından TBMM Başkanı Bülent Arınç'a kutlama mesajları gelmeye başladı. Başta Genel Başkan Deniz Baykal olmak üzere CHP'liler 17 Aralık zirvesinde alınan kararlar nedeniyle hükümeti suçlarken, eski CHP Genel Başkanı Hikmet Çetin'den de Arınç'a kutlama mesajı gelmesi dikkat çekti. NATO Afganistan Kıdemli Sivil Temsilcisi ve eski TBMM Başkanı Çetin mesajında, "Bu tarihi kararın alınmasında başkanlığını yaptığınız TBMM en önemli rolü oynamış ve demokratikleşme yolunda gerekli yasama çalışmalarını büyük bir hız ve başarıyla gerçekleştirmiştir" dedi. Çetin, müzakerelere başlama kararının Türkiye'nin çağdaşlaşması, Avrupa ve dünyada hak ettiği yeri alması sürecinde ileri bir aşamayı yansıttığını belirtti. Arınç da Çetin'e gönderdiği yanıtta, "Bu süreçte, sizlerin de düşünce, inanç ve çalışmalarınızla yanımızda olmanız bize güç vermektedir" ifadesini kullandı. Avrupa Parlamentosu Başkanı Josep Borrell da, Arınç'a mesaj gönderdi. 


</TEXT>
</DOC>
