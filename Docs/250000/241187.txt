<DOC>
<DOCNO> 241187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko14.html </URL>
<DATE> 2004/05/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Tüzmen, işadamlarını uyardı Panik, kriz gibi lafları kullanmayın 
</HEADLINE>
<TEXT>

     Devlet Bakanı Kürşad Tüzmen, genç işadamlarına, ''Panik, kriz gibi lafları kullanmayın'' tavsiyesinde bulunurken, ''Bu en çok size zarar verir. Alıcılarınız fiyat düşürür, uzun vadeli bağlantı yapmaz'' dedi. 
     Türkiye Genç İşadamları Konfederasyonu'nun kuruluş etkinlikleri kapsamında oluşturulan 5 federasyonun yöneticileri Devlet Bakanı Kürşad Tüzmen'i ziyaret etti. Ziyaret sırasında konuşan Bakan Tüzmen, 19 Mayıs'ın çok önemli bir tarih olduğuna işaret ederek, ''Atatürk, milli mücadeleyi başlattığında 38, Fatih İstanbul'u aldığında 21 yaşındaydı. Bizim de Türkiye'nin genç nüfusunun dinamizmi ile başaramayacağımız bir şey yok'' dedi. 
     Türkiye'nin gençliğin dinamizmi ile kabuk değiştirdiğini, Parlamento'nun yüzde 90'ının yenilendiğini anlatan Tüzmen, genç nüfusun iyi eğitilmesi halinde, Türkiye'nin gelişmesinin en önemli faktör şartlarından biri olacağını kaydetti. Bu dinamizm ile 2010 yılında ihracatın 100 milyar doları, 2023 yılında da 500 milyar doları aşacağına inandığını vurgulayan Bakan Tüzmen, bu yıl Ocak-15 Mayıs dönemi itibariyle ihracat kayıtlarının 21.4 milyar dolara ulaştığını açıkladı. 
     
     ''HACİM BÜYÜDÜ, KRİZ OLMAZ'' 
     İşadamlarının son dönemlerde yaşanan döviz kurlarındaki artış, cari işlemler ve dış ticaret açığı ile ilgili soruları üzerine Bakan Tüzmen, şöyle konuştu 
     ''Şu anda gelinen noktada içiniz rahat olsun. Türk ekonomisinde neden kriz olmaz, çünkü dengeler yerli yerinde. 115 milyar dolarlık dış ticaret hacmi içinde 20-25 milyar dolarlık açık, karşılanabilir bir miktardır. Bu yıl ticaret hacmi 130 milyar doların üzerine çıkacak. Yüzde 20'ler düzeyindeki bir dış ticaret açığı tehlike arz etmez. İhracatın ithalatı karşılama oranı halen yüzde 65'lerde. yüzde 70'ler bizi çok rahatlatır. Döviz bu bant aralığında devam eder. Bir sıkıntı olacağını sanmıyorum, rahat olun. Dinamizminizi değerlendirin, ihracatta yeni pazarlar, yeni ürün grupları bulun.'' 
     
     ''TL'NİN AŞIRI DEĞERLİLİĞİ GİTTİ'' 
     Döviz kurundaki yükselişi değerlendiren Tüzmen, ''Aşırı değerli TL, normal değerlerine doğru yöneldi. Aşırı bölümü gitti ama değerli olma durumu hala devam ediyor. TL aşırı değerlenince ithalat baskısı oldu. Sadece 2.5 milyar dolarlık otomotiv ithal edildi. Şimdi, ithalat baskısı biraz olsun azalır. Bu rakamlara 2 ay içinde yansır. İhracatın ithalatı karşılama oranı daha istenen seviyelere gelir'' dedi. 
     
     ''CESARET VE BİLGİ YOKLUĞU ÖZELLEŞTİRMEYİ ENGELLEDİ'' 
     İskenderun Limanı ile ilgili bir soru üzerine, bu limanın özelleştirilmesinin gündemde olduğunu hatırlatan Tüzmen, Türkiye'nin halen ciddi bir ihracat limanının bulunmadığını söyledi. ''1980'lerde Akdeniz'e Ortadoğu'nun en büyük limanının yapılmış olması gerekirdi'' diyen Tüzmen, şöyle konuştu 
     ''Bir zamanlar biz Polonya'ya özelleştirme dersi veriyorduk. Onlar özelleştirmeyi tamamladı, biz hala ö'sündeyiz. çünkü karar veremiyoruz. Karar veremiyorsanız, ya cesaretiniz yoktur ya bilginiz yoktur. İkisi de yoksa Allah muhafaza... İstanbul havaalanı 10-15 yıl önce verilseydi, her yıl 5 milyar dolar döviz girişi olurdu. Arkaya bakmadan özelleştirmek lazım. Kararlarda, hükümette, mevzuatta istikrar olursa, yabancı sermaye gelişi artar.'' Bir işadamının, ''döviz kurlarındaki artış nedeniyle panik yaşandığı'' sözü üzerine de Bakan Kürşad Tüzmen, şunları söyledi 
     ''Panik, kriz lafları en çok size zarar verir. Devlette çalışana bir şey olmaz. Ama bu lafları alıcılar duyunca, sizin verdiğiniz fiyatı aşağı çekmeye, uzun dönemli bağlantılar yapmamaya başlar. Bu nedenle kamu adamları konuşurken dikkatli olmalı, özel sektör daha da dikkat etmeli. İstanbul'da portakal sandığının üzerine çıkıp estiriyor. Rakamlarla konuşmak lazım. Önemli olan dış ticaret açığının, toplam hacim içindeki payı. TL'deki aşırı değerlilik gitti. 2 ay içinde rakamlar yoluna girecektir.'' 
     
</TEXT>
</DOC>
