<DOC>
<DOCNO> 223764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko38.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen Bizi hiçbir şey korkutmuyor artık 
</HEADLINE>
<TEXT>

     Devlet Bakanı Kürşad Tüzmen, ''Bugün 115 milyar dolar dış ticaret hacmi olan bir ülkeden bahsediyoruz, bizi hiçbir şey korkutmuyor artık'' dedi. 
     Gaziantep Ticaret Odası ve Gaziantep Sanayi Odası'nın birlikte düzenlediği ''Son Ekonomik Gelişmeler'' konulu toplantıda yaptığı konuşmada, hükümet uygulamalarına ilişkin eleştirileri olgunlukla karşılayıp önemle değerlendirdiklerini ifade etti. 
     Asgari ücretin satın alma gücüne ilişkin bazı ürünleri örnek göstererek değerlendirmelerde bulunan Tüzmen, 3 Kasım'dan önceki asgari ücretle 110 dolar, 110 litre benzin, 1.210 kilowatsaat elektrik, 8 tüpgaz ve 1.230 ekmek satın alınabilirken, bugünkü asgari ücretle 225 dolar, 170 litre benzin, 1.995 kilowatsaat elektrik, 12 tüpgaz ve 1.730 ekmek satın alınabildiğini anlattı. 
     Tüzmen, bakkallara ya da marketlere gidenleri eskiden olduğu gibi zamların karşılamadığını ifade ederek, konuşmasını şöyle sürdürdü 
     ''Bu, bizim yıllardır özlediğimiz bir şeydi. Senelerdir acaba olur mu diye beklediğimiz şeylerdi. Hükümetim döneminde bu beklentiler son derece güzel bir şekilde gerçekleştirildi. Bunda en büyük pay, programı kararlılıkla yürüten Devlet Bakanı Ali Babacan'a ait. 
     İhracatta Türkiye rekoru kırmakla kalmadık, dünya rekorunu çok güzel bir biçimde egale ettik, onu da geçtik. Dünyanın en önemli ihracatçı ülkeleri arasına girdik. Büyüyoruz, bugün 115 milyar dolar diş ticaret hacmi olan bir ülkeden bahsediyoruz, bizi hiçbir şey korkutmuyor artık.'' Türkiye'nin hükümeti sayesinde ekonomik krizleri geride bıraktığını ve geleceğe güvenle baktığını ifade eden Tüzmen, sanayinin girdi maliyetlerini dünya seviyesine çekme konusunda istedikleri noktada olmadıklarını belirtti. 
     Tüzmen, enflasyonu ve faiz oranlarını düşürerek girdi maliyetlerinde düşüş sağladıklarını ifade ederek, şöyle konuştu 
     ''Girdi maliyetlerimiz dünya fiyatlarına çok yakın değil belki ama bu düzeye yaklaştırma yolunda ciddi bir trend gösteriyor. Ama, enflasyonu ve faizleri düşürerek, olanakları ölçüsünde elektrik, su, işgücü maliyetlerini azaltarak yatırım ve iş ortamının iyileşmesine önemli katkı sağladık.'' 
     
     EXİMBANK DESTEĞİ 
     Tüzmen, Eximbank kredilerinin faizlerinde bugün değişiklik yaptıklarını anımsatarak, kısa vadeli Türk Lirası TL ihracat kredileri faiz oranlarında yüzde 2, kısa vadeli döviz ihracat kredisi faiz oranlarında yüzde 0.25 indirime gidildiğini bildirdi. 
     Tüzmen, Eximbank'ın kullandırdığı kredi miktarında artış sağlandığına da dikkati çekerek, Ocak-Mart 2004 döneminde bir önceki yılın aynı dönemine göre yüzde 30 oranında daha fazla kredi kullandırıldığını ifade etti. Tüzmen, Ocak-Mart 2004 döneminde ihracatçıya 630 milyon dolar kredi kullandırdıklarını bildirdi. 
     
     CEP TELEFONU KAÇAKÇILIĞI 
     Toplantıda söz alan bir cep telefonu satıcısı, devleti vergi kaybına uğratan cep telefonu kaçakçılığının kendilerini de mağdur ettiğini, operatörlerin yurda kaçak sokulan cep telefonlarıyla görüşme yaptırmamasının olanaklı olduğunu belirterek, hükümetin bu konuda bir çalışma yapıp yapmadığını sordu. 
     Tüzmen, Ulaştırma Bakanı Binali Yıldırım'ın konuyu takip ettiğini belirtti. Gümrükte belirlenen kod numarası ile görüşme yaptırılan cep telefonunun kod numarasının birbirini tutması gerektiğini kaydeden Tüzmen, şöyle konuştu 
     ''İçerdeki ile dışarıdaki fiyatlar arasındaki fark arttığında bu tür girişimlerin yoğunlaştığını biliyoruz. Kaçakçılığın önüne geçmek için denetimlerimizi artırıyoruz. Gümrüklerde yeni düzenlemeler yaptık, bu mücadeleyi sonuna kadar sürdüreceğiz. Ama bu cep telefonlarını ya da diğer ürünleri getirenler de kendi aramızdan kişiler.'' Tüzmen, toplantının yapıldığı salondan çıkışında bir gazetecinin ''Kilis Öncüpınar Sınır Kapısı ne olacak'' biçimindeki sorusuna ''Ne oldu ki, Kilis Öncüpınar Sınır Kapısı yerinde duruyor'' yanıtını verdi. 
     Tüzmen, ''gazete yırtma'' olayına gerekçe olan Kilis Öncüpınar Gümrük Kapısı'na ilişkin soruya verdiği yanıtın devamında ''Basın özgürdür. Ama basının yalan haber yazmaya hakkı olmadığına inanıyorum'' diye konuştu. 
     
</TEXT>
</DOC>
