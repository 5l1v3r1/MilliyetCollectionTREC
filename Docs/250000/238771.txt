<DOC>
<DOCNO> 238771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun30.html </URL>
<DATE> 2004/05/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Laura Bush İşkenceler gerçekten çok üzücü 
</HEADLINE>
<TEXT>

     ABD Başkanı George Bush'un eşi Laura Bush, Amerikan askerlerinin kötü muamelesine maruz kalan Iraklı esirlerle ilgili patlak veren skandala ilişkin açıklamasında, ''Gerçekten çok üzücü'' ifadesini kullandı. 
     Amerikan ABC televizyonuna demeç veren Laura Bush, kocasının bütün bu olanlardan dolayı çok kaygılandığını belirtti ve ''Bu gerçekten, gerçekten üzücü'' dedi. 
     ''Bu, aşağılanan ve kötü muamele gören Iraklılar için üzücü olduğu gibi bu eylemleri yapan kadın ve erkekler için de üzücü'' diyen Laura Bush, skandalın ardından Amerikan askerlerinin güvenliğinden endişe ettiğini söyledi. 
     Bush'un eşi, ''Bu fotoğraflardan biri çıktığında içimiz sızlıyor. Bu Amerikan askerlerine yakışan bir imaj değil'' dedi ve medyada yayınlananlar haricinde başka fotoğraf görmediğini belirtti. 
     Gazetede çıkan fotoğraflara bakmaya dayanamadığını ifade eden Laura Bush, bu fotoğrafların ortaya çıkmasıyla sorumluların cezalandırılacak olmasının iyi olduğunu kaydetti ve ''Saddam Hüseyin zamanında işkence odaları vardı ve kimsenin bundan haberi olmadığı gibi, bunlar gün ışığına da çıkmıyordu'' diye konuştu. 
     
</TEXT>
</DOC>
