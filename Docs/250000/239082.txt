<DOC>
<DOCNO> 239082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy13.html </URL>
<DATE> 2004/05/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TCK değişiyor... "Müstehcenlik" maddesinde tartışma çıktı... 
</HEADLINE>
<TEXT>

     Türk Ceza Kanunu TCK Tasarısı üzerinde çalışmalarını sürdüren TBMM Adalet Alt Komisyonu'nda, ''müstehcenlik'' ile ilgili madde görüşülürken tartışma çıktı. CHP Niğde Milletvekili Orhan Eraslan, Komisyon'da görev yapan Gazi Üniversitesi Öğretim Üyesi Doç. Dr. İzzet Özgenç'e, ''17. yüzyıl cezacılarından bile daha geri düşüncelere sahipsiniz'' dedi. 
     Alınan bilgiye göre, Alt Komisyon'da TCK Tasarısı'nın yeniden gözden geçirilmesi sırasında, Doç. Dr. İzzet Özgenç, ''zina'' suçunun yeniden TCK içinde düzenlenmesini ve zina suçunu işleyenlere de 6 aydan 2 yıla kadar hapis cezası verilmesini önerdi. Bu öneriye CHP'li Eraslan, Anayasa Mahkemesi'nin söz konusu düzenlemeyi iptal ettiğini anımsatarak karşı çıktı ve zinanın sadece boşanma sebebi olması gerektiğini söyledi. Bu görüşe Alt Komisyon Başkanı, AK Parti Kastamonu Milletvekili Hakkı Köylü de destek verdi. 
     Komisyonda ''müstehcenlik'' ile ilgili düzenlemeleri içeren maddenin görüşmeleri sırasında da tartışma büyüdü. Bu maddede öngörülen cezalar, uzun tartışmaların ardından aşağı çekildi. Doç. Dr. Özgenç'in, önerdiği metinde, yürürlükteki TCK'da yer alan ''Bilim ve sanat eserleri ile edebi değerlere sahip eserler madde kapsamı dışında kalır'' ifadesine yer vermemesi milletvekillerinin tepkisine yol açtı. CHP'li Eraslan, ''TBMM bir irade ortaya koyarak bundan daha 10 ay önce AB'ye uyum çerçevesinde bu hükmü yasa metnine koydu. Biz bunu sadece AB'ye göstermek için yaptık da şimdi vaz mı geçiyoruz. Bu iki yüzlülük değil midir '' diye sordu. 
     Hakkı Köylü'nün de ortada AB'ye verilmiş bir söz bulunduğunu, bundan geri adım atılmaması gerektiğini söylemesine karşın İzzet Özgenç'in edebiyat ve sanatta da müstehcenlik bulunduğu yolundaki ısrarlı yaklaşımı üzerine, CHP'li Eraslan, ''17. yüzyıl cezacılarından daha geri düşüncelere sahipsiniz'' dedi. 
     Bunun üzerine, Doç. Dr. Özgenç, ''edebi eser'' diye nitelendirdiği müstehcen bir metni, ''şiir'' diye komisyona sununca, Eraslan, ''Bu edebi eser falan değil. Bu yazılar ancak umumi tuvaletlerin kapısına yazılan türden yazılardır. Siz anlaşılan sanatın içine tüküren zihniyete sahipsiniz. Sizinle demokratik bir ceza yasası hazırlamanın mümkün olmayacağı konusunda beni uyarmışlardı, haklılarmış'' diyerek toplantıyı terk etti. 
     Bunun üzerine TBMM Adalet Komisyonu Başkanı Köksal Toptan toplantı salonuna gelerek Eraslan'ı da çağırdı ve hem öğretim üyelerini hem de milletvekillerini dinledikten sonra bir uzlaşma sağlanmasını istedi. Bunun üzerine, Alt Komisyon'un bugün yeniden biraraya gelerek konuyu ele alması kararlaştırıldı. 
     CHP'li Eraslan, gazetecilere yaptığı değerlendirmede de müstehcenlikle ilgili Doç. Dr. Özgenç'in komisyondaki tutumunu eleştirerek, ''Sanıyorum kendisi Başbakan Recep Tayyip Erdoğan'ın da danışmanlığını yapıyor. Bu nedenle de AK Parti milletvekilleri üzerinde nüfuz uyguluyor. Uzun tartışmaların ardından bilimi kapsam dışına aldırmayı başardık ama sanat ve edebiyatı aldırmayı başaramadık. Yasayı onlar mı yapıyor milletvekilleri mi anlamadım'' dedi. 
     Eraslan, İzzet Özgenç'in bu tutumunun sürmesi halinde Alt Komisyon çalışmalarına katılmamasını isteyeceğini söyledi. 
     Eraslan, çocuk pornosu konusunda ise ayrı bir madde düzenlenmesi gerektiğini dile getirdi. 
     
     FUHUŞ TANIMI'' METİNDEN ÇIKARILDI 
     Alt Komisyon çalışmaları sırasında ayrıca TCK Tasarısı'na daha önce konulan fuhuş tanımı metinden çıkarıldı. Buna da ''fuhuş ile ilgili olarak tüm sınırları belli kesin bir tanım yapılamayacağı'' gerekçe gösterildi. 
     ''Kötü muamele'' ile ilgili maddedeki ''ev halkından biri'' ibaresi yerine ''aynı konutta yaşayan'' ifadesine yer verildi. Buna göre, aynı evde yaşayan insanlardan biri, diğerini kötü muamele yapması durumunda 2 aydan bir yıla kadar hapis cezasına çarptırılacak. 
     Üzerinde uzlaşma sağlanan bir diğer maddeye göre de üçüncü dereceye kadar yakın kan ve kayın hısmı yakınları tarafından dilencilik yaptıranlara verilecek ceza yarısı oranında, örgüt tarafından yaptırılıyor ise bir katı arttırılacak. Tasarıda, çocuk ve güçsüzlere dilendiricilik yaptıranlara bir yıldan 3 yıla kadar hapis cezası öngörülmüştü. 
     ''Haber verme hakkının kötüye kullanılması''na ilişkin hüküm de CHP'li Eraslan'ın bunun basın özgürlüğü önünde bir engel olduğu yolundaki görüşleri dikkate alınarak metinden çıkarıldı. 
     TCK Tasarısı'nın 135. maddesinde düzenlenen kişiler arasındaki özel konuşmaların haber yapılamayacağına ilişkin hüküm de metinden çıkarıldı. Buna göre, kişiler arasındaki özel görüşmeler de haber yapılabilecek. 
     
     İŞYERİNDE TACİZ 
     Alkol ve zehirli maddelerin aynı madde kapsamında değerlendirilerek 18 yaşından küçüklere alkol ve zehirli madde satanlara 6 aydan bir yıla kadar hapis cezası verilmesine ilişkin düzenleme de değiştirildi. Alkol, bu madde metninden çıkarıldı. 
     İşyerinde tacize ilişkin madde de yeniden düzenlendi. Buna göre, ast ya da üst herhangi bir ayırım yapılmaksızın aynı işyerinde işlenen taciz suçuna verilecek ceza bir yıldan aşağı olamayacak. Eğer tacize uğrayan işyerini terk etmek durumu ile karşı karşıya kalmış ise taciz edene verilecek ceza daha da ağırlaştırılacak. 
     
</TEXT>
</DOC>
