<DOC>
<DOCNO> 207487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun23.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de CTP ve DP hükümet protokolü üzerinde çalışıyor... 
</HEADLINE>
<TEXT>

     KKTC'de Cumhuriyetçi Türk Partisi-Birleşik Güçler CTP-BG ile Demokrat Parti'nin DP , olası koalisyon hükümetinin ön hazırlıklarını yürütmek üzere oluşturdukları komiteler çalışmalarını sürdürüyor. 
     İki partinin genel sekreterleri başkanlığında kurulan komiteler, dün akşamki ilk toplantıdan sonra bugün ikinci kez toplandılar. Komite üyeleri, bugün yapılması öngörülen Meclis Genel Kurulu'nun ertelenmesinin ardından, Meclis Ekonomi, Maliye, Bütçe ve Plan Komitesi odasında bir araya geldiler. 
     Toplantının başında gazetecilerin sorularını yanıtlayan DP Genel Sekreteri Kemal Havalı, sonuca varmak için gerekirse hiç ara vermeden çalışacaklarını söyledi. Havalı, ''Koalisyonun ikili mi, üçlü mü olacağı bugün belirlenir mi '' sorusu üzerine, ''basın mensuplarının şimdilik bu tür sorulara yanıt beklememesini'' istedi. 
     Havalı, bir hükümet kurulmasına katkı koyabilmek amacıyla çalıştıklarını ifade ederek, ''Bizim hedefimiz bir an önce bir hükümetin kurulmasıdır. Yoksa hükümetin ikili veya üçlü olması konusunda fazla bir tartışmamız yok. Bu koalisyonun oluşması için halkımıza en iyi şekilde ve en kısa zamanda cevap verebileceğimizin arayışı içindeyiz'' dedi. 
     Daha iyi bir noktaya gelebilme umudunu dile getiren Kemal Havalı, ''Ankara'daki liderlerinden son derece pozitif haberler alarak mutlu olduklarını, koalisyon çalışmalarını çok kısa sürede tamamlama hedefinde olduklarını'' kaydetti. 
     Havalı, bir soru üzerine, ''uzlaşı içinde, çalışabilir bir hükümet'' kurma amacıyla çalıştıklarını ifade ederek, bugün her türlü konuyu görüşerek, bir protokol noktasına gitmeye çalışacaklarını, protokolde nelerin yer alması gerektiği üzerinde duracaklarını söyledi. 
     
     UZUN 
     CTP-BG Mali Sekreteri Ahmet Uzun da, hükümet protokolünü görüştüklerini ve ''şu ana kadar olumsuz bir hava olmadığını'' bildirdi. 
     ''Ankara'daki toplantılardan olumlu mesajların geldiğini, çalışmalara bir aşamada başkanların da katılacağını belirten Uzun, ''sonuca varabileceklerine inandığını, çünkü şu ana kadar olumsuz bir hava cereyan etmediğini'' bildirdi. 
     ''Hafta sonundan önce bir kabinenin açıklanması veya bir protokolün imza aşamasına gelmesi söz konusu olabilir mi '' sorusuna ''Söz konusu olabilir'' diye karşılık veren Uzun, ''zaten önlerinde 2 gün kaldığını, yarın veya Pazar günü netice alınacağını'' kaydetti. 
     Uzun, ''iki partinin de netice alabilmek için iyi niyet gösterdiğini'' ifade ederek, ''bir hükümet protokolünde olması gerekenleri görüştüklerini, bunların daha sonra başkanların değerlendirmesinden geçeceğini'' anlattı. 
     Ahmet Uzun, üçlü koalisyon konusundaki sorulara karşılık ise üçlü koalisyon konusunda belirsizlik olduğunu söyledi. 
     
</TEXT>
</DOC>
