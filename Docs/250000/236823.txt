<DOC>
<DOCNO> 236823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun05.html </URL>
<DATE> 2004/05/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kerry-Bush yarışında 'sınıf savaşı' 68'liler 66'lılara karşı 
</HEADLINE>
<TEXT>

     ABD'de Kasım ayında yapılacak başkanlık seçimi, ''68'liler sınıfının 66'lılar sınıfına karşı yarışı'' şeklinde geçecek. 
     Hem Cumhuriyetçi Parti adayı ABD Başkanı George W. Bush'un, hem de Demokrat rakibi Senatör John F. Kerry'nin Yale Üniversitesi'nden mezun oldukları hatırlatılırken, seçimde karar vermekte en çok zorlanacaklar, her iki adayı da kendi üniversitelerinden mezun eden Yale'liler olacak. 
     Başkanlık yarışının ''68'liler sınıfının 66'lılar sınıfına karşı yarışı'' şeklinde geçeği belirtilirken, her iki adayın da ülkedeki bütün kampüslerde başkaldırının doruğa çıktığı 1960'lı yıllarda mezun oldukları belirtiliyor. 
     Amerikan basınında yer alan haberlere göre, John F. Kerry 1966 yılında siyaset bilimi bölümünden mezun olurken, tarih bölümünde okumakta olan George W. Bush 1968 yılında mezun oldu. Hem Kerry, hem de Bush Yale'in 172 yıllık bir tarihe sahip çok gizli Skull and Bones Kafatası ve Kemikler cemiyetine kaydoldu. 
     Kıdemli 15 üyenin yeni üyeleri belirlediği ve zamanla mistik bir kimliğe bürünen cemiyetin gizli ayinler yaptığı ve üyelerinin gizli tutulduğu ifade ediliyor. Ancak, üyelik töreni sırasında yeni üye olanların bir tabut içine yatırılarak cinsel sırlarını itiraf etmesinin istendiği biliniyor. 
     Demokrat aday Kerry, sınıf arkadaşları tarafından birkaç sporu birden yapan bir öğrenci olarak hatırlanıyor. Arkadaşları, Kerry'nin, Jacqueline Kennedy'nin üvey kardeşi Janet Auchincloss ile çıktığını söylüyor. 
     Bush ailesi üyelerinin ise dededen başlayarak hep Yale'den mezun oldukları belirtiliyor. Başkan George W. Bush'un kızı Barbara da bu geleneği devam ettirerek bu yıl Yale'den mezun olacak. 
     Yale'de Bush'un Kerry'ye göre daha az popüler olduğu belirtiliyor. Hatta 2001 yılında Yale'in 300. mezuniyet töreninde Bush'un yaptığı bir konuşma sırasında bazı Yale mensuplarının izlediği politikalardan dolayı Bush'u protesto ettikleri hatırlatılıyor. 
     Bush'un Yale'deki popülaritesini göstermek için, 2000 yılı başkanlık seçimleri öncesinde kampüste yapılan anketlerde Demokrat aday Al Gore'un, hatta Yeşil Parti adayı Ralph Nader'in Bush'tan fazla oy aldığına dikkat çekiliyor. 
     
</TEXT>
</DOC>
