<DOC>
<DOCNO> 211041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/soneko05.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Gerek Türkiye'nin en büyük sorunu işsizlik 
</HEADLINE>
<TEXT>

     Anadolu Üniversitesi AÜ Hukuk Fakültesi Dekanı Prof. Dr. Nüvit Gerek, küreselleşmenin etkisiyle değişim yaşayan Türk toplumunun en büyük sorununun işsizlik olduğunu söyledi. 
     Gerek, AA muhabirine yaptığı açıklamada, Türk toplumunun Osmanlı döneminde Tanzimat ile başlayan batılılaşma hareketinin Avrupa ülkelerinin tüketim mallarını kullanmak olarak düşünüldüğünü belirterek, bu dönemde yabancı kelime kullanmanın da ''batılılaşmak'' diye algılandığını kaydetti. 
     Yaklaşık 40 yıl önce ''neskafe'' içenlerin sınıf atlamış olarak sayıldığını anlatan Gerek, şöyle konuştu 
     ''Türkiye toplumsal bir değişim içinde. Artık, gelişiyoruz ve batı ile yarışır hale geliyoruz. Küreselleşen dünyada toplumların değişim yaşaması kaçınılmazdır. Küreselleşmenin etkisiyle değişim yaşayan Türk toplumunun en büyük sorunu işsizliktir. Küçük yaştan itibaren sınav maratonu içine sürüklenen gençler üniversiteyi bitirdiklerinde işsizlik sorunuyla karşılaşıyorlar. O zaman da uyuşturucu bağımlılığı gibi istenmeyen yollara yönelebiliyorlar. Bu nedenle işsizlik sorunu çözülmelidir. Bu gençleri yetiştirirken onlara iş olanaklarını sağlamak görevimiz olmalıdır.'' Gerek, gençlerin bir dünya markası olma yönünde hızla ilerlediğini, özellikle spor ve akademik alanlarda başarılı birçok kişinin yetiştiğini anlatarak, şöyle devam etti 
     ''Gençliğe güvenmemiz gerekiyor. AB'ye girmemiz veya dışarıda kalmamızdan da önemli olan tek şey işsiz gençlere iş imkanı yaratmaktır. Çünkü, bir ülkede sosyo-ekonomik düzey düşükse suç ve suçlu oranlarında artış yaşanması kaçınılmazdır. Türkiye için önemli olan AB'ye girmek değil sosyo-ekonomik düzeyin yükseltilmesi olmalıdır. AB'ye girmemiz dünyanın yeniden keşfi, girmememiz ise dünyanın sonu değildir. Türkiye'nin küreselleşmenin olumlu yönlerini aldığı takdirde başarılı olacağını düşünüyorum.'' 
     
</TEXT>
</DOC>
