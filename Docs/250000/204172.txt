<DOC>
<DOCNO> 204172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko20.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon düşünce neler değişecek 
</HEADLINE>
<TEXT>

     Türkiye'de enflasyonun düşmesi halinde tüketicilerin kendilerini yepyeni bir hayatın içinde bulacakları kaydedildi. 
     Ankara Ticaret Odası ATO ''Enflasyonsuz Türkiye'' başlığıyla yaptığı araştırmada, enflasyonun tek haneli rakamlara düşmesi halinde üretici ve tüketicilerin muhtemel davranışlarını irdeledi. 
     Araştırmaya göre, enflasyonun düşmesi halinde 40 yıldır enflasyonla yaşayan tüketici kendisini yepyeni bir hayatın içinde bulacak. 
     Uzun vadeli ve uygun kredilerin devreye girmesiyle kira öder gibi ev sahibi olunabilecek. Bu sayede konut talebi ve arzı artacak, ev fiyatları düşecek. Ev almak yatırım aracı olmaktan çıkacak. Ev kiraları, ancak enflasyon oranı kadar artacağı için tüketici artış şoku yaşamayacak. 
     Enflasyonun düşmesiyle, gelirini artırma çabasına giren vatandaşın ikinci iş yapma eğilimi azalacak. Paradan altı sıfır atılacak, kuruşlu günlere geri dönülecek. Bugün 100 milyon liraya alınan bir ürün 100 liraya düşeceği için tüketici ilk anlarda algılama güçlüğü yaşayacak. 
     Tüketiciler fiyatlar artmadığı için ihtiyaçları kadar alışveriş yapacak, gereksiz mal almayacak. 
     
     GERÇEKÇİ AİLE BÜTÇELERİ 
     Araştırmaya göre, ücretler de enflasyon oranında artacak. Sabit gelirliler için fiyatların istikrarlı olacağı düşüncesi, sağlıklı ve gerçekçi aile bütçelerinin yapılabilmesine imkan verecek. Böylece insanlar tüketimlerini de planlayabilecekler. Özellikle paranın değeri düştüğü için dolar üzerinden maaş alan beyaz yakalılar, Türk Lirasına geri dönecek. 
     Kredi kartı faizleri düşeceği için tüketici cebinde bomba yerine etkili bir alışveriş aracı taşıyacak. Faizlerin düşmesiyle birlikte faizden kaçan paranın bir bölümü yatırıma, bir bölümü de borsaya kayacak. Hisse senedi piyasası yatırımcı için vazgeçilmez hale gelecek. 
     Bankalar ve tüketiciler, tüketici kredilerine dönecek. Alım gücünün artmasıyla yurtdışında tatile gitme eğilimi artacak. 2004 yılında uygulamaya girecek olan enflasyon muhasebesinin sadece 1-2 yıl ömrü olacak. 
     Vergi ve harçlar, düşen enflasyona uygun olarak artırılacak. Gerçek ve potansiyel tüketici sayısında artış olacak. Artacak olan tüketici geliri tüketimi ateşleyerek tüm sektörlerde hareketlilik sağlayacak. 
     
     TÜKETİCİ GÖNÜL RAHATLIĞIYLA ALIŞVERİŞ YAPACAK 
     Her çarşıya çıktığında aynı fiyatlarla karşılaşacak olan tüketicinin risk algılamaları azalacak ve gönül rahatlığıyla alışveriş yapma imkanına kavuşacak. Ürünlerin garanti süreleri uzayacak, bakım ve onarım olanakları, markaya olan bağlılık artacak. 
     Firmaların tüketici ihtiyaçlarını belirleme konusundaki duyarlılıkları artacak. Tüketiciyi korumaya yönelik yasal düzenlemeler genişleyecek ve daha katı uygulamalar söz konusu olacak. 
     Araştırmaya göre, enflasyonun düşmesinden olumlu etkilenecek bazı sorunlar da şöyle sıralanıyor 
     ''Kayıtdışı ekonomi, işsizlik, yolsuzluk, rüşvet ve fuhuş, maddi yetersizlik nedeniyle okul terkleri, şans oyunları furyası, bozulan sosyal ilişkiler, suç işleme eğilimi ve saldırganlık, kanunsuzluk ve hukuk dışı yollar, alkol ve uyuşturucu bağımlılığı, aşınan ahlaki ve kültürel normlar aile bağları ve dayanışma, geleceğe güven ile siyaset ve siyasetçiye güven.'' 
     
     ATO BAŞKANI AYGÜN 
     ATO Başkanı Sinan Aygün, araştırma sonuçlarına ilişkin olarak, enflasyonunun en önemli nedeninin ülkeyi iyi yönetememe ve buna bağlı olarak uygulanan popülist politikaların kamu açıkları ve kamu kesimi borçlanma gereksinimini artırması olduğunu belirtti. 
     ''Enflasyonsuz yaşamı görmemiş yitik bir kuşak var. Bu kuşağın normal bir yaşama hazırlanması gerekiyor'' diyen Aygün, şunları kaydetti 
     ''Enflasyonun, toplumun üzerinde ne gibi olumuz etkiler yaptığını gayet iyi biliyoruz. Eğer hedefler tutar, Türkiye enflasyon bağımlılığından kurtulursa, herhalde kendimizi boşlukta hissedeceğiz. Çünkü enflasyonsuz yaşamı görmemiş yitik bir kuşak var. Bu kuşak enflasyon kuşağıdır. Bu kuşağın normal bir yaşama hazırlanması gerekiyor.'' 
     
</TEXT>
</DOC>
