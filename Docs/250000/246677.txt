<DOC>
<DOCNO> 246677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/ekonomi/aeko.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'a af hazırlığı 
</HEADLINE>
<TEXT>


Erbakan'ın siyasi yasaklı hale gelmesine yol açan "kayıp trilyon" davasındaki Hazine alacağından vazgeçilmesi için çalışma yapılıyor. Maliye Bakanlığı'nda konuyla ilgili iki komisyon oluşturuldu 

AHMET ERHAN ÇELİK Ankara 

Maliye Bakanlığı'nın "kayıp trilyon" olarak bilinen davadan dolayı siyasi yasaklı hale gelen Necmettin Erbakan ile arkadaşları hakkındaki 7 - 8 trilyon liralık Hazine alacağından vazgeçmek için hazırlık yaptığı belirlendi. 
Maliye Bakanı Kemal Unakıtan, RP yöneticilerinin bakanlıktan uzlaşma talebinde bulunduğunu doğrularken, "Bakıyoruz, inceliyoruz" yanıtını verdi. Erbakan'la birlikte aralarında Recai Kutan ile Dışişleri Bakanı Abdullah Gül ve İçişleri Bakanı Abdülkadir Aksu gibi kapatılan RP'den 88 yöneticinin yargılandığı alacak davasında "Unakıtan veya Bakanlar Kurulu kararıyla uzlaşma sağlanması" ve bu uzlaşma çerçevesinde "alacağın silinmesi" gündeme geldi. Bunun için Maliye bünyesinde iki komisyon oluşturuldu. 

İlk komisyon reddetti 
Maliye'den alınan bilgiye göre, Erbakan ve arkadaşlarının Hazine borcunun "sulhe kavuşturulmasına" yönelik oluşturulan ilk komisyon "alacak hakkının ceza davasında kesinleştiğini" dikkate alarak, uzlaşmaya gidilemeyeceği yönünde karar aldı. Bu komisyon, davanın görüldüğü mahkemeden gelen "Hazine borcundaki bireysel sorumlulukların belirlenmesi talebiyle" oluşturulmuştu. Ancak karar "sulhe gidilemeyeceği" yönünde olunca mahkeme talebine de yanıt verilemedi. 
Bunun üzerine bakan onayıyla Milli Emlak Genel Müdürlüğü'nde ikinci komisyon kuruldu. Milli Emlak ve Gelirler kontrolörlerinin de yer aldığı ikinci komisyonda çalışmalar alacak hakkından vazgeçilmesi üzerinde odaklandı. Mevzuata göre Maliye, 1943 tarihli ve 4353 sayılı Başhukuk Müşavirliği ve Muhekamat Genel Müdürlüğü Kanunu ile 2004 Bütçe hükümlerine dayanarak alacağının bir kısmından ya da tamamından vazgeçebilecek. İcraya intikal etmiş alacaklarla ilgili olarak Başhukuk Müşavirliği Kanunu'nun "Davaya veya icraya intikal etmiş olan ihtilafların sulh yoluyla halli" başlıklı maddede Maliye Bakanı kararıyla silinebilecek alacak limiti 50 milyon lira olarak belirlenmişti. 
Ancak Erbakan ve arkadaşlarının affedilmesine dayanak oluşturacak limit, 2004 Bütçe Kanunu'nda "1 trilyona" yükseltildi. 
4 Mart 2004 tarihli yasanın 6. maddesi aynen şöyle " i işaretli cetvelin d bendindeki 8.1.1943 tarihli ve 4353 sayılı Kanunun 30. maddesindeki parasal sınır 1 trilyon, 31. maddesi için öngörülen parasal sınır 500 milyar lira olarak değiştirilmiştir." 
Bu arada Maliye Bakanlığı'nın 88 kişi hakkında açtığı ve Ankara 6. Asliye Hukuk Mahkemesi'nde görülen davada, bu isimlerin bazı malvarlıklarına ihtiyati tedbir konuldu. 

Kaybetmesi neredeyse kesin 
Erbakan ve "kayıp trilyon" davasında hapse mahkum edilen 69 kişinin, alacak davasını da kaybetmesine kesin gözüyle bakılıyor. AKP hükümetinde bakan oldukları için ceza davasında yargılanmayan Aksu ve Gül'ün, RP'de, RP'nin Genel Başkan Yardımcısı Şevket Kazan'la benzer görevlerde bulunmaları nedeniyle alacak davasında haksız bulunup bulunmayacakları bilinmiyor. Kazan, ceza davasında beraat ettiğinden, büyük olasılıkla alacak davasını da kaybetmeyecek. Gül ve Aksu'nun da benzer konumlarından dolayı davayı kaybetmeme olasılıkları bulunuyor. 

88 kişi hakkında alacak davası RP'nin kapatıldığı dönemde, Hazine'ye geri verilmesi gereken 10 milyon marklık devlet yardımını, parti teşkilatlarınca sahte evraklarla harcanmış gibi gösterdikleri gerekçesiyle aralarında Erbakan'ın da bulunduğu 79 sanık hakkında "evrakta sahtecilik"ten dava açıldı. 
Bu tarihte 10 milyon markın TL karşılığı 1 trilyondu. Ankara 9. Ağır Ceza Mahkemesi, Erbakan'ı 2 yıl 4 ay, 19 sanığı 1 yıl 2 ay, 50 sanığı ise 1 yıl hapse mahkum etti. Aralarında RP eski Genel Başkan Yardımcısı Şevket Kazan'ın da bulunduğu dokuz kişi ise beraat etti. Yargıtay bu kararı onadı ve sanıkların cezası kesinleşti. 

Siyasi yasaklı olmuştu 
Erbakan siyasi yasaklı hale geldi. Maliye, devlete geri ödenmeyen yardım için aralarında, Erbakan, Recai Kutan, Fehim Adak, Musa Demirci, Oğuzhan Asiltürk, Rıza Ulucak, Aydın Menderes, Ahmet Tekdal, kapatılan RP'nin genel muhasibi Abdürrahim Bezci ile birlikte Abdullah Gül ve Abdülkadir Aksu'nun da bulunduğu 88 kişiye alacak davası açtı. 


</TEXT>
</DOC>
