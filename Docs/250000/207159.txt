<DOC>
<DOCNO> 207159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/guncel/gun01.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TURHAL'DAKİ BİLMECE ÇÖZÜLÜYOR... 
</HEADLINE>
<TEXT>
   2.5 trilyonluk çek Yozgatlı Çeliksoy'da 
   2.5 trilyonluk çeki aldığını söyleyen Çeliksoy "Volkan Ateş ile akraba değilim ama ona 10 milyar vereceğim" 
      SONER KAVAK, ALİ TOYDEMİR Ankara DHA 
   
   Milli Piyango'nun yılbaşı özel çekilişinde 10 trilyon liralık büyük ikramiyenin isabet ettiği çeyrek biletlerden birinin satıldığı Turhal'daki trilyon bilmecesi çözülmeye başladı. Biletini Milli Piyango Genel Müdürlüğü'ne ibraz ederek 2.5 trilyon liralık çeki aldığını ileri süren Yozgatlı Faruk Çeliksoy, parasını bugün bankadan alacağını ve kamuoyunun önüne çıkacağını söyledi. 
   
   Parayı tahsil edemedi 
   Yozgat Sorgun'da yaşayan Çeliksoy da, Turhal'daki yetkilileri arayarak çeki kendisinin aldığını bildirdi. Ateş'in savcılığa başvurması nedeniyle zor durumda kaldığını söyleyen Çeliksoy, henüz parasını tahsil edemediğini kaydetti. Ateş'le akrabalığı bulunmadığını söyleyen Çeliksoy şunları anlattı 
   "Yılbaşından önce Turhal'a bir asker arkadaşımı ziyarete gittim. Bayiden beş çeyrek bilet aldım. Yılbaşı gecesi saat 22.30'da yattım. 1 Ocak'ta biletin Turhal'a çıktığını öğrendim. Bir gazeteden büyük ikramiyenin bana çıktığını gördüm. O gün resmi tatil olduğu için, 2 Ocak'ta Ankara'da bir notere biletimi onaylattım." 
   Ateş'in iddialarını medyadan izlediğini söyleyen Çeliksoy, "Biletimin sahte olabileceğinden şüphelendim. Beklemeye karar verdim. Başımın belaya girmesini istemiyordum. Ateş parasını alırsa biletimi yırtacaktım. İddialarındaki tutarsızlık, biletin gerçek olduğunu anlamama sebep oldu" dedi. 
   Milli Piyango Genel Müdürlüğü yetkililerinin Ateş'le akrabalığı olup olmadığını sorduğunu kaydeden Çeliksoy, "Tanımadığımı, oradaki yetkililere de söyledim. Ateş'in asılsız iddiaları yüzünden uykusuz geceler geçirdim. Ateş'e kızgınlığım kalmadı. Kendisine acıyorum ona 10 milyar lira harçlık vereceğim" diye konuştu. 
   
   Baba Ateş Oğlumun bileti çalındı 
   Biletini kaybettiğini söyleyen belediye işçisi Volkan Ateş bunalıma girerken, Almanya'da yaşayan babası Halil ve annesi Fatma Ateş de Turhal'a geldi. Halil Ateş, "Oğlumun bileti çaldırdığına inanıyorum. Volkan çok saf bir çocuk. Kim biletini aldıysa hayrını görmesin, adalete güveniyorum" dedi. Bileti alan kişinin tanıdık çıkması durumunda parayı alamayacağını kaydeden Ateş, "İsterse 25 trilyon lira çıksın. Ben oğlumun sağlığını düşünüyorum, para bizim için önemli değil" diye konuştu. 
   
   
   
</TEXT>
</DOC>
