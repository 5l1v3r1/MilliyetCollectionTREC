<DOC>
<DOCNO> 247593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur11.html </URL>
<DATE> 2004/06/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Skandal DTCF mezuniyet tezleri, SEKA'da hamur oldu 
</HEADLINE>
<TEXT>

     Ankara Üniversitesi Dil ve Tarih Coğrafya Fakültesi'ndeki DTCF mezuniyet tezleri, ''çok yer işgal ettikleri'' gerekçesiyle kağıt hammadesi olarak SEKA'ya gönderildi. 
     DTCF Halk Bilimi Ana Bilim Dalı Başkanı Prof. Dr. Nevzat Gözaydın, öğrencilerin ve öğretim üyelerinin emeğinin hiçe sayıldığını söyledi. 
     Gözaydın, öğretim üyelerinin, 3. sınıf öğrencilerine birer bitirme tezi konusu verdiklerini ve öğrencilerin 1-2 boyunca bu konuda emek harcadıklarını kaydederek, ''Hiç araştırılmamış o konu, böylece ilk defa araştırılmış olur'' dedi. 
     Gözaydın, 67 yıldır bu geleneğin fakültede sürdürüldüğünü ve verilerin ciltler halinde kütüphanenin ''tezler'' bölümünde toplandığını kaydederek, bu eğitim-öğretim yılı başında ''kütüphanede yer bulunmadığı gerekçesiyle tüm mezuniyet tezlerinin SEKA'ya gönderildiğini'' belirtti. 
     Fakülte kütüphanesinde şu an bir tane bile mezuniyet tezi kalmadığını ifade eden Gözaydın, şöyle konuştu 
     ''Burada 18 bölüm var. Tüm Türkiye'nin kültür hazinesi diyebileceğimiz bu hazine, bu çocuklarımızın genellikle kendi yörelerinde kendi kültürlerinde yaptıkları araştırmalar olsun, bilimsel araştırmalar olsun veya yükseklisans ve doktora aşamasından önce elde edilen bilimsel veriler olsun, bunlar bu mezuniyet tezlerinde bulunuyordu ve herkes onlardan istifade ediyordu. 
     Ayrıca kendi kültürümüzle, dilimizle, edebiyatımızla, tarihimizle, arkeolojimizle ilgili olarak hocaların yapamadıkları, gidemedikleri yerlerde öğrencilerimiz gidip oralara bunları tamamlıyordu. Dolayısıyla hem Türkiye'nin kültür zenginliğinin, mozaiklerin birer parçası çocuklarımız eliyle çıkıyordu hem de burada büyük bir hazine oluşuyordu.'' 
     
     ''KÜLTÜRE BÜYÜK İHANET'' 
     Dekanlığa bundan sonra tez teslim edilmeyeceğini belirten Gözaydın, ''Hocalar isterse yaptıracak, istemezse yaptırmayacak. Kütüphanede tez bulundurulmayacak. Dolayısıyla biz 67 yıllık, Atatürk'ün kurdurmuş olduğu bu Cumhuriyet üniversitesinde kültüre böylesi büyük bir ihanet işlemiş vaziyetteyiz'' dedi. 
     Gözaydın, bazı tezlerin ''çalakalem hazırlanmış'' olabileceğini, ancak içlerinde öğrencilerin maddi ve manevi fedakarlıklarla hazırladıkları çalışmalar da bulunduğunu ifade ederek, öğretim üyelerinin okuyup değerlendirme sürecinde verdiği emeğe de dikkati çekti. 
     Nevzat Gözaydın, uygulamanın, ''kadir bilmezlik ve bir ölçüde kültüre ihanet'' olduğunu kaydetti. 
     Gözaydın, ayrıca tez hazırlayan öğrencilerin içerik ve şekil olarak faydalanabileceği örnek bulunmamasının da şu an sıkıntı yarattığına işaret etti. 
     
     ''ÖĞRENCİLERE TEZ YAPTIRILMASINA GEREK YOK'' 
     Fakülte Dekanı Prof. Dr. Necdet Adabağ da konuya ilişkin sorular üzerine ''kütüphanede ıslah çalışması yürüttüklerini ve yaklaşık 1 yıl önce Fakülte Yönetim Kurulu'nca, yeterli yer bulunmadığı için mezuniyet tezlerini SEKA'ya gönderme kararı aldıklarını'' belirtti. 
     Adabağ, konuya ilişkin bölüm başkanlıklarına birer yazı gönderdiklerini ve belirlenen süre içinde kütüphaneden alınmayan tezlerin SEKA'ya gönderileceğini bildirildiklerini kaydederek, ''gerek görülen çalışmaların bölümlerce toplandığını'' söyledi. 
     SEKA'ya kaç tez gönderildiği konusunda ellerinde bir rakam olmadığını ifade eden Adabağ, ''Kütüphanede zaten son 10 yılların mezuniyet tezleri bulunuyordu. Sayıları da öyle çok fazla değildi. Üstelik bunlar ikinci nüshalar...'' dedi. 
     Adabağ, bitirme tezinin, ''öğrencilerin fakülteyi bitirirken kaleme aldığı 10-15 sayfalık çalışmalar'' olduğunu ifade ederek, ''Kimileri çok etkin, derinliğine yapılmış çalışmalar olabilir ama öğrenci kafasıyla yapılmış olan çalışmalar bu kadardır. Öğrenci derken küçümsemek için demiyorum, olanaklar içinde yapılabilecekler budur'' diye konuştu. 
     ''Bunların akademik değeri yok mu '' şeklindeki soruya Adabağ, ''Akademik hiçbir değeri yok. Oradan buradan kopya edilmiş, yazılmış, hiçbir emeğin ürünü olmayan tezler bunlar'' yanıtını verdi. 
     ''Bu durumda neden öğrencilere tez hazırlattırıldığının'' sorulması üzerine Adabağ, ''Kaldırmamız gerekiyor, yaptırmamamız da gerekiyor'' diye konuştu. 
     
     ESKİ TEZLERE ULAŞAMAMA SIKINTISI... 
     Öğrencilerin eski tezlere ulaşamama konusunda sıkıntı yaşadığının hatırlatılması üzerine de Adabağ, ''Öğrenci işin kolayına gidebilir. Ne yapar onu aldığı gibi kopya edip hocasına götürebilir. Hocasının da 10 sene önce hazırlanmış bir tezden fotokopi edilmiş olduğunu bilmeyebilir, nereden bilecek'' dedi. 
     Kütüphanedeki lisans tezlerinin SEKA'ya gönderilmesini de içeren ''yenileme çalışmaları'' hakkında bilgi veren Adabağ, 60 bin kitabın fişlenmek için elden geçirildiğini ve fazla nüshası bulunan 12 bin 500'ünün Anadolu üniversitelerine verildiğini anlattı. Adabağ, el yazması eserlerin, 1500'lü yıllardan kalma kitapların yer aldığı kütüphanede, camlı dolap sistemine geçildiğini ve eserlerin korunması için önlemler alındığını sözlerine ekledi. 
     
</TEXT>
</DOC>
