<DOC>
<DOCNO> 245151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/ekonomi/aeko.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
A takımı güçleniyor kararlar hızlanıyor 
</HEADLINE>
<TEXT>


Sabancı Holding Başkanı Güler Sabancı, ilk basın toplantısında daha hızlı karar alıp harekete geçmek için grup başkanlıklarının yetkilerini artıracaklarını söyledi 

EKONOMİ SERVİSİ 

Sakıp Sabancı'nın vefatının ardından Sabancı Holding Yönetim Kurulu Başkanlığı görevini devralan Güler Sabancı, düzenlediği ilk basın toplantısında, holdingi daha çabuk hareket eden, daha çabuk karar alabilen ve daha proaktif olabilen yönetim yapısına getirdiklerini söyledi. 
Sabancı, "Bu yönetim anlayışı çerçevesinde CEO Celal Metin liderliğindeki grup başkanlarına daha fazla yetki vereceğiz, onları daha çok yetkiyle donatacağız. Sabancı Holding'de iki fonksiyonel grup başkanlığı var. Biri CEO'luk, diğeri insan kaynakları. Sekiz tane grup başkanlığı var" dedi. Yeni yönetim anlayışlarının belkemiğinin kurumsallaşma olduğunu söyleyen Sabancı, ikinci önemli unsurun ise daha fazla yetki ve sorumluluk vererek işlerini büyütmelerini bekledikleri grup başkanlıkları olduğunu belirtti. 

'Tüpraş tereddüt yarattı' 
Güler Sabancı, enerji sektöründe büyümeyi arzu ettiklerini ve bu sektörde çıkacak fırsatları takip ettiklerini bildirdi. Türk Telekom'un özelleştirilmesiyle ilgili olarak bu konuda Koç Holding ile işbirliği çalışmalarının devam ettiğini ifade eden Sabancı, "Herhalde Ankara'da bir yavaşlık var" diye konuştu. 
Sabancı, "Yüzde 6.5'lik faiz dışı fazlanın aşağı çekilmesi konusunda işadamlarından talep var. Bunu IMF'ye de iletecekler. Sizin fikriniz nedir " sorusunu da, "Yapılması gereken bir şey. IMF ile temasların devam etmesini de ayrıca memnuniyet verici buluyorum" diye yanıtladı. Sabancı, Tüpraş ihalesinin ertelenmesine ilişkin son kararın özelleştirmeye ilişkin bakış açılarında biraz tereddüt yaratıp yaratmayacağı sorusuna "Biraz değil, çok tereddüt yaratıyor" yanıtını verdi. 

'Yüzde 6.5 aşağı çekilmeli' 
Sabancı Holding CEO'su Celal Metin de bu yılın ilk üç ayında cirolarının kombine bazda dolar olarak yüzde 46 artışla 1.9 milyar doları aştığını bildirdi. Vergiden önceki k rda yüzde 211'lik büyüme kaydettiklerini belirten Metin, "2004 yılında sürdürülebilir büyümeyi devam ettireceğiz. Pırıl pırıl bir 2004 yılı beklediğimizi söylemek isterim" dedi. 
Metin, yüzde 6.5'lik faiz dışı fazlaya ilişkin bir soru üzerine, Türkiye'de yatırımların kıpırdaması ve kalıcı büyümenin sağlanması gerektiğini ifade ederek, "Bunun için de oradaki dengeleri biraz aşağı çekmek gerekiyor. Bunun rakamını herhalde hükümet ve IMF bir denge içinde bulacaktır" dedi. 

Ömer Sabancı Kimya Grubu başkanlığını bıraktı Sabancı Holding Yönetim Kurulu Üyesi ve Kimya Grup Başkanı Ömer Sabancı, Kimya Grup Başkanlığı görevinden ayrıldı. Holdingden yapılan açıklamaya göre Ömer Sabancı, TÜSİAD ve merkezi Brüksel'de bulunan Uluslararası Rayon ve Sentetik Elyaf Birliği CIRFS Başkanlığı görevlerinin verdiği iş yoğunluğu nedeniyle Sabancı Holding Kimya Grup Başkanlığı görevini bıraktı. Ömer Sabancı'nın, Sabancı Holding Yönetim Kurulu üyeliği görevine devam ettiği bildirildi. 

4 ayda 929 yeni istihdam Güler Sabancı, ekonominin gelişmesinde somut veriler bulunduğunu, ancak bunun henüz topluma yansımadığının doğru olduğunu söyledi. 
Ekonomideki iyileşmenin işsizliğe yansımasının zaman alacağını belirten Sabancı, "Bunu beklemek zorundayız. Bir resesyondan çıktıktan sonra önce kapasite kullanılır, ardından kapasite artırılır ve istihdam böyle yükseltilir. İzmit'ten gelen güzel haberler var. Kentsa'da grup grup işe yeni elemanlar alıyoruz. İlk dört ayda 929 kişi işe aldık. Demek ki başladı. Bu iyi" şeklinde konuştu. 


</TEXT>
</DOC>
