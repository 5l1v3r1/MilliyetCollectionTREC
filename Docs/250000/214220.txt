<DOC>
<DOCNO> 214220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yazar/tamer.html </URL>
<DATE> 2004/02/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Küresel çağrı merkezleri İstanbul'da 
</HEADLINE>
<TEXT>

   Biz Hindistan'a imrenirken, İstanbul yeni bir cazibe merkezi olarak öne çıkma şansını yakalayabilir 
   
   Japon Toshiba firmasının Türkiye'de çağrı merkezi call center kurduğunu, Kurban Bayramı'nın ilk günü kızımın arkadaşlarıyla yemek yerken ilk kez duyduğumda, kulaklarıma inanamadım Oysa arkadaşları iş il nlarına başvurduğu için Ali, konuyu gayet iyi biliyordu. Meğer doğruymuş, hatta Toshiba'nın ardından Siemens Küresel Çağrı Merkezi de bugün açılıyor. 
   Bilgi teknolojisiyle ilgili uzaktan teknik destek hizmetlerinin, Hindistan gibi gelişmekte olan ülkelere kayıyor olması, şu anda küresel gündemin önemli konularından biri. Önümüzdeki dönemde daha da genişleyecek olan bu alanda, işlerin hangi ülkelerde yapılacağı çok önemli. 
   Neredeyse sokaktaki dilencinin bile İngilizce bildiği Hindistan, eski İngiliz sömürgesi olması ve çok ucuz işgücü maliyeti sayesinde işleri kapıyor diye imreniyorduk ama Almanya'daki işçilerimizin orada doğup büyüyen çocukları sayesinde Türkiye de cazibe merkezi olma şansını pekala yakalayabilir. Türkiye'ye kesin dönüş yapmış iyi Almanca bilenlerin yanı sıra, iyi İngilizce ve Fransızca bilen, cıva gibi genç nüfus potansiyelimiz de var kuşkusuz. 
   Siemens Business Services SBS , 1 yıl kadar önce Japon Toshiba firmasına tüm dünyada çağrı merkezi hizmeti vermek üzere bir proje sunmuş. Projeye göre Türkiye, çağrı merkezlerinin 4 ayağından biriymiş. Projenin diğer 3 ayağı İtalya, Kanada ve Singapur. İtalya'daki çağrı merkezinin İtalyanca, Portekizce ve İspanyolca konuşanlara Türkiye'dekinin İngilizce, Fransızca ve Almanca konuşanlara Singapur'dakinin Çin ve çevresine, Kanada'dakinin de Kuzey Amerika'ya hizmet vermesi düşünülmüş. 
   
   Önce Toshiba 
   Kartal'da Siemens Kampüsü içinde Toshiba için kurulan çağrı merkezinde şu anda 270 Türk, Almanca, Fransızca ve İngilizce konuşulan Avrupa ülkelerindeki Toshiba kullanıcılarının problemlerini dinleyip ya uzaktan teknik destekle çözüm üretiyor, ya da uzaktan çözüm mümkün olmadığında kullanıcıları bulundukları ülkelerdeki ilgili servislere yönlendiriyorlarmış. Yakında Lehçe ve Avrupa'da konuşulan diğer bazı diller de devreye girecekmiş. 
   Toshiba, Japonya'daki müşterilerine bu hizmeti kendi organizasyonu içinde sağlıyormuş, SBS gelecekte bu hizmetin Çin'e kaydırılmasına dönük bir proje geliştiriyormuş. Zira Çin'de Japonca konuşulan bir bölge varmış. O bölgedeki işgücü maliyetinin Japonya ile kıyaslanamayacağını herhalde söylemeye gerek yok. 
   
   Şimdi de Siemens 
   SBS, grup dışından bir müşteri olan Toshiba ile başarıya ulaştıktan sonra şimdi de çatısı altında bulunduğu Siemens Topluluğu'na dönük benzeri bir çağrı merkezi için, Türkiye'de ilk adımı atıyor. Güneşli'de bizim gazeteye 5 dakika mesafede bugün açılacak olan çağrı merkezi, ilk aşamada sadece Almanya'daki Siemens bilgisayar, sunucu ve yazıcı kullanıcılarına uzaktan teknik destek verecek ve 50 kişi çalıştıracak. 
   Bu merkezlerde çalışmak isteyenlerin üniversite mezunu olmaları gerekmiyor. İyi dil bilmeleri, teknik konulara ya ilgi duymaları ya da bu konularda birikimli olmaları isteniyor. Zaten 2 ayla 8 ay arasında değişen eğitimden geçiriliyorlar. 
   
   Lütfen kıyaslamayın 
   Tüketici olarak çağrı merkezlerini dünyanın öbür ucundan da arasanız, bulunduğunuz kentteki servisi aradığınızda ödeyeceğiniz cüzi ücreti ödüyorsunuz. Telekom şirketlerinden özel anlaşmalarla ve SBS ile Toshiba arasında kurulan bir altyapıyla, telefon görüşmelerinin maliyeti müthiş düşüyor. 
   Konuyla ilgili bilgi almak için SBS Kurumsal İletişim Grup Müdürü Füsun Tezcan'ı arayıp neşeli bir sesle "Hindistan'dakine benzer çağrı merkezleri bizde de kuruluyormuş" diye memnuniyetimi belirtince, Füsun Hanım alındı "Lütfen bizi Hindistan'dakilerle kıyaslamayın " 
   Ben bir hoşluk yaptığımı zannediyordum. Füsun Hanım'ın cevabından anladım ki, Türkiye'de kurulan merkez, personel ve organizasyon bakımından Hindistan'dakilere fark atacak. 
   
      
   
</TEXT>
</DOC>
