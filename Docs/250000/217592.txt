<DOC>
<DOCNO> 217592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/siyaset/siy20.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Alp hızlı başladı 
   DYP'nin İstanbul Büyükşehir Belediye Başkan Adayı Prof. Dr. Ahmet Vefik Alp, dün ulaşım alanındaki "otoray yüzergeçiş", "Beşi Bir Yerde" ve "Altın Üçgen" olarak tanımladığı projeleri hakkında bilgi verdi. DYP lideri Mehmet Ağar'ın da katıldığı toplantıda bir ara "Biz niye böyle yüksek sesle konuşabiliyoruz Arkamızda kim var " diyerek arkasına bakan Alp, Bahçeşehir Belediye Başkan adayı, sanatçı Bora Gencer'i gördü. "Evet, Bora Gencer var. Ayrıca bilim ve teknoloji var. Bununla kimse yarışamayacak" dedi. 
   
   'Sol İttifak'tan, CHP ve DSP'ye 'gizli destek' 
   DEHAP, SHP, Özgür Parti, SDP, EMEP ve SHP'nin katılımıyla kurulan 'Sol İttifak'ın, kendileriyle anlaşmaya yanaşmayan CHP ve DSP'ye örtülü destek vereceği, Eskişehir, Gaziantep gibi illerle, Ankara'nın bazı ilçelerinde aday çıkarmayarak CHP ve DSP adaylarını destekleyeceği belirtildi. SHP kaynaklarından edinilen bilgiye göre, 'Solda tek parti çatısı altında toplanılması'nın da önünü açabilmek için alınan karar gereği, Sol İttifak, Gaziantep'te CHP adayı Celal Doğan, Eskişehir'de DSP adayı Yılmaz Büyükerşen, Hatay'da da CHP adayı İris Şentürk'e destek verileceğini bildirdi. 
   
   ANAP, seçimlerde sadece 450 aday gösterebildi 
   1983'lü yılların efsane partisi ANAP'taki mali sıkıntıya şimdi de seçim öncesi aday problemi eklendi. 28 Mart'ta 3 bin 252 Belediye Başkanlığı için yapılacak seçime ANAP sadece 450 civarında adayla katılacak. 1999 yerel seçimlerinde partinin kazandığı belediyelerin sayısı bile 768'di. Samsun, Konya ve Adana'da büyükşehir adayı çıkaramayan ANAP'ın Genel Başkan Yardımcısı Cengiz Altınkaya, "450 aday çıktı. 43 il, 12 büyükşehir adayımız var. Bu kadarı bile iyi" dedi. 
   
   Gürtuna Osmanlı'nın çöküşü de böyle başladı 
   AKP'nin aday göstermediği İstanbul Büyükşehir Belediye Başkanı Ali Müfit Gürtuna, AKP'ye kıssadan hisseyle mesaj verdi. Star TV'de önceki akşam katıldığı Kırmızı Koltuk programında konuşan Gürtuna, Osmanlı vezirinin, "Kırım Hanı'nın burnu sürtülsün" diye bir isteğini yerine getirmediğini, İkinci Viyana seferinde de Kırım Hanı'nın süvarilerini "Osmanlı'nın burnu sürtülsün" diye geç gönderdiğini anlattı. Gürtuna, "Osmanlı ordusu mağlup olur ve yıkılış süreci başlar" dedi. 
   
   Bülent Arınç'ın şerefine kadeh kaldıramadı 
   TBMM Başkanı Bülent Arınç, Bulgaristan Ulusal Meclis Başkanı Ognyan Gedrjikov onuruna önceki akşam yemek verdi. Gedrjikov, "Elimizde içki kadehi olsaydı kadehlerimizi Arınç'ın şerefine kaldırmak isterdim. Bu işbirliğinin istikrarı için kadeh kaldırmak isterdim" dedi. Kadeh vakasının ardından yemeğe geçilirken, Arınç'ın içki servisi yapıldıktan sonra Gedrjikov'la kadeh kaldırdığı öğrenildi. Yemekten önce verilen kokteylde de ilginç bir sahne yaşandı. Garsonun servis yaptığı tepsiden Gedrjikov cin tonik, Arınç da vişne suyu dolu bardağı aldı. Arınç vişne suyunu içerken, Gedrjikov ve tercümanının dikkatle izlediği görüldü.Arınç'ın yemek öncesi kadehleri incelemesi de dikkat çekti. 
   
   CHP Karayalçın'ın anketini reddetti 
   CHP Genel Başkanı Deniz Baykal, SHP Genel Başkanı Murat Karayalçın'ın CHP'nin Ankara adayı Yılmaz Ateş'e yönelik "Anket yapalım, ikinci çıkan çekilsin" önerisini, "Son seçimler ankettir" diyerek reddetti. Sol oyların bölündüğü 1994 ve 1999 seçimlerinin yeniden yaşanmaması, sol oyların bölünmemesine çalıştığını söyleyen Karayalçın, anket önerisini dün yineledi. Karayalçın, "Bir firma ile anlaşalım, tek soruluk anket yaptıralım. Diğer sol adaylar birinci lehine çekilsin" diye konuştu. Ateş'in reddettiği öneriye Baykal da tepki gösterdi. Baykal, aday tanıtım toplantısında, "Son seçimler anket oldu. Olaya bu esas alınarak bakılmalı" dedi. Baykal, "1999 seçimlerinde Murat Karayalçın - Doğan Taşdelen çekişmesinden Melih Gökçek'in k rlı çıktığının" anımsatılması üzerine, "AKP'nin merkez sağı toparladığı görülüyor, solda da bizim böyle bir durumumuz var. Bizim görevimiz, seçimlere en doğru adaylarla girmektir. Şöhrete dayalı isimlerle politika yapma imk nı yoktur" diye konuştu. 
   
   'Aksu'nun kuzeni istifaya zorlandı' 
   Diyarbakır Büyükşehir Belediye Başkanlığı'na CHP'den adaylığı önceki gün açıklanan İçişleri Bakanı Abdülkadir Aksu'nun amcasının oğlu Kenan Aksu, adaylıktan çekildi. İl Başkanı Medeni Öz, Abdülkadir Aksu ve ailesinin adaylarına baskı yaptığını belirterek, "İstifaya zorlanmıştır. Başka neden düşünemiyoruz" dedi. Öz, Aksu'nun başvuruda bulunurken, kimseden etkilenmeyeceğini bildirdiğini kaydetti. Aksu'nun yerine Beşir İpekçi aday olarak açıklandı. Aksu, "Özel sebeplerden dolayı çekildim" demekle yetindi. 
   
   
   
   
   
</TEXT>
</DOC>
