<DOC>
<DOCNO> 207874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun05.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Chavez Rice, okuma yazma bilmiyor 
</HEADLINE>
<TEXT>

     Venezüella Devlet Başkanı Hugo Chavez, yürüttüğü siyaseti eleştiren ABD Başkanı George Bush'un Ulusal Güvenlik Danışmanı Condoleezza Rice için ''gerçekten okuma yazması yok'' dedi. 
     Başkent Caracas'ta düzenlenen bir törene katılan Chavez, yaptığı konuşmada, Küba Devlet Başkanı Fidel Castro'ya, Küba ile Venezüella'nın ortak çalışması olan okuma yazma programı çerçevesinde dağıtılan kitaplardan Rice'a da gönderilmesini önerdiğini söyledi. 
     Chavez, ''Böylece halkların onuruna saygı gösterir ve hakkımızda bir şeyler öğrenir mi bunu görebiliriz'' dedi. 
     Rice'ın kendisini muhalefetin istediği referandumu engellemekle suçlamasına da tepki gösteren Venezüella Devlet Başkanı, ''Rice, Bush'u iktidara taşıyan şüpheli seçim sürecine neden kuşkuyla yaklaşmadı. Venezüella muhalefetinin talep ettiği referandum ile ne işi var Bu sadece bizi, Venezüellalıları ilgilendirir. Benim için Washington'da ne söylediklerine aldırmıyorum'' diye konuştu. 
     Condoleezza Rice Washington'da önceki günkü konuşmasında Chavez'in yürüttüğü siyaseti eleştirmiş, ve Chavez'i özellikle Castro ile yakın ilişki içinde olmakla suçlamıştı. 
     Rice, Chavez'i kast ederek, ''Demokrasiye inanan ya da insanların inandığını zannetmesini isteyen herhangi birinin, Fidel Castro rejimiyle herhangi bir şey yapmak istemesini aklım almıyor. Çünkü Castro rejimi bölgede gerçekten demokratik olmayan tek rejim'' demişti. 
     
</TEXT>
</DOC>
