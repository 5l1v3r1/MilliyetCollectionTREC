<DOC>
<DOCNO> 209064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko06.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cidde Ekonomik Forumu'na Erdoğan ve Babacan gidiyor 
</HEADLINE>
<TEXT>

     Başbakan Recep Tayyip Erdoğan'ın katılacağı 5. Cidde Ekonomik Forumu'na, Devlet Bakanı Ali Babacan'ın da gideceği öğrenildi. 
     Babacan'ın yarın, Forum'a katılmak üzere Suudi Arabistan'a gideceği belirtilirken, Türkiye ekonomisindeki son gelişmeler hakkında Forum katılımcılara bilgiler vereceği, değişik ülkelerden meslektaşlarıyla ikili temaslarda bulanacağı bildiriliyor. 
     Forum'un bu yılki konusu ''Hızlandırılmış Büyümeyi Başarmak'' olacak. 
     Ortadoğu'da iş çevrelerini bir araya getiren en önemli etkinliklerden biri olarak kabul edilen Forum'un daha önceki toplantılarına George Bush, John Major, Helmut Kohl, Valery Giscard D'Estaing, Bill Clinton, Yevgeny Primakov gibi liderlerin yanı sıra dünyanın önde gelen çokuluslu şirketlerinin başkanları ile önemli üniversitelerinden akademisyenler katılmıştı. 
     Suudi Arabistan'ın en tanınmış firmalarının sponsorluğunu yaptıkları Forum'a bu yıl bölgenin önde gelen yüzlerce işadamı, resmi yetkili ve akademisyenlerinin yanı sıra küresel düzeyde tanınmış iş dünyası liderleri ve uluslararası ziyaretçilerin katılması bekleniyor. 
     Londra İş İdaresi Okulu ile ortaklaşa düzenlenen ''Hızlandırılmış Büyümeyi Başarmak'' konulu Forum'da, hızlandırılmış ekonomik gelişme konusunda uzmanlık sahibi yerel, bölgesel ve uluslararası düzeyde kişi, kurum ve firmaların tecrübelerinden yararlanılması amaçlanıyor. 
     Dünya pazarlarının entegrasyonu çerçevesinde iş ve sanayi dünyasında rekabet gücünün artırılmasının önemini vurgulamak ve ekonomi siyaseti geliştirilmesine katkı sağlayabilecek görüş ve öneriler geliştirmek de Forum'un amaçları arasında bulunuyor. 
     Forum çerçevesinde, ''Hızlandırılmış Büyümeyi Başarmak'' teması altında, girişimcilik, iş geliştirme ve yeni iş imkanları yaratmak gibi konulardan yola çıkılarak hızlı ekonomik büyüme stratejileri izleyen ülkelerin başarılarının masaya yatırılması da öngörülüyor. 
     
     FORUM GÜNDEMİ 
     Forum'un ilk gününde, ekonomisini güçlendirmek, uzun vadede sürdürülebilir gelişme ve ekonomik büyümeyi sağlamak amacıyla kapsamlı ekonomik program uygulamakta olan Suudi Arabistan'ın karşı karşıya bulunduğu temel ekonomik ve sosyal konular ile başarılı bir hızlandırılmış büyüme sağlamak için atılabilecek adımların ele alınması planlanıyor. 
     Forum'un ikinci günü, Türkiye, Kazakistan, Lübnan, Pakistan, Malezya ve Dubai Emirliği gibi ''ekonomik gelişme için agresif stratejiler izleyen'' ülkelerin tecrübeleri üzerine sunuşlar ve panellere ayrıldı. Başbakan Erdoğan, bu oturumun açış konuşmasını yapacak. 
     Forum'un üçüncü gününde ise hızlandırılmış büyüme teması, küreselleşme ve uluslararası ekonomik entegrasyon perspektifinde ele alınacak ve bu olguların kamu ve özel sektör üzerindeki etkileri incelenecek. 
     
</TEXT>
</DOC>
