<DOC>
<DOCNO> 217203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo22.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, kaçan G.Saray galibiyetine üzülüyor 
</HEADLINE>
<TEXT>

     Konyaspor, hafta sonu yapılan Galatasaray maçında kaçan galibiyete üzülüyor. 
     Teknik Direktör Tevfik Lav, mutlak galibiyet parolası ile çıktıkları maçta kar, buz ve rüzgara rağmen çok iyi oynadıklarını kaydetti. 
     İlk dakikalardan itibaren gölü düşünen ve atak oynayan tarafın kendileri olduğunu ifade eden Lav, çok sayıda gol pozisyonuna girmelerine karşın topu filelerle buluşturamadıklarını anlattı. 
     Lav, deplasmanda oynadıkları maçta Galatasaray'ın çok şanslı olduğunu vurgulayarak, ''Kaleci Mondragon'un maçta kahraman ilan edilmesi oynadığımız futbolun kalitesini ortaya koyuyor. Bir kalecinin maçtan sonra çok övgü alması rakibin hücum gücünü, girdiği gol pozisyonlarının ne kadar fazla olduğunu gösterir'' dedi. 
     İstedikleri futbolu sergiledikleri maçta galibiyeti kaçırmanın üzüntüsünü yaşadıklarını belirten Lav, futbolcularının iyi mücadele ettiğini, alınan yenilginin ''hoş görülmesi'' gerektiğini kaydetti. 
     
     BİYONİK TAKIM DEĞİLİZ 
     Tevfik Lav, Trabzonspor ve Galatasaray maçlarında hakem hatalarının da etkili olduğunu ifade ederek, şunları söyledi 
     ''İki maçta da hakemler yüzünden futbolcuların morali bozuldu. Trabzonspor maçında maruz kaldığımız hatalarla, Galatasaray maçında da karşılaştık. Biyonik takım değiliz. Elbette bu tür hatalar bizi olumsuz etkiliyor. Sürekli golü düşünürken, etkili futbol ortaya koyarken bir hata her şeyi bozuyor. Bu maçta kar ve rüzgar nedeniyle hakemin bazı pozisyonları görmediğine inanıyorum.'' Galatarasay'ın bu maçı şansıyla aldığını dile getiren Lav, ''İki yenilgiyle hedefimizden kopmuş değiliz. Lig uzun bir maraton. Başarılı olacağımıza ve hedefimize lig bitmeden ulaşacağımızı umuyorum'' diye konuştu. 
     Lav, takıma maçtan sonra 2 gün izin verdiğini, Gençlerbirliği maçı hazırlıklarına salı günü çift antrenmanla başlayacaklarını bildirdi. 
     
</TEXT>
</DOC>
