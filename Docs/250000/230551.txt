<DOC>
<DOCNO> 230551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yazar/pulur.html </URL>
<DATE> 2004/04/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir şiir yoklaması 
</HEADLINE>
<TEXT>

   
   OKUMAYA, yazmaya, edebiyata düşkün genç bir okurumuz, dostumuz var. 
   Sık sık sorar 
   "Nereden buluyorsunuz bunları " 
   Merak ettiği, zaman zaman yazılarımıza uygun düşen mısralar, ölçülü sözler. 
   Biz de anlatırız 
   "Bu, bir birikim sonucu, elbette hepsini ezbere bilmeyiz, bildiklerimiz olsa bile, kaynağına bakarız. İşin püf noktası neyi, nerede bulacağını bilmek, hangi kitapta, hangi antolojide olduğunu hatırlamak." 
   
   ŞİAR Yalçın, Türkçeyi, Osmanlıcayı, Türk edebiyatını en iyi bilen, üç beş insandan biridir, kaç kere Milliyet'in bulmaca şampiyonu olmuştur. 
   "Şairini Siz Söyleyin" diye bir köşe hazırlıyor x 
   
   FIRSAT bu fırsat, genç dostumuzu deneyelim, "Söyle bakalım" dedik 
   "Eskiler alıyorum Alıp yıldız yapıyorum Musiki ruhun gıdasıdır Musikiye bayılıyorum" 
   Bu mısralar kimindir 
   "Orhan Veli Kanık." 
   
   BUNU bildi, bir daha 
   "Ahibba şive - i yağmada mebhut eyler adayı Hüda göstermesin asarı izmihlal bir yerde" 
   Bilemedi, önce Nef'i demek istedi ama, vazgeçti, beyit Yenişehirli Avni'nindi. 
   
   "AĞIR, ağır çıkacaksın bu merdivenlerden eteklerinde güneş rengi bir yığın yaprak Ve bir zaman bakacaksın semaya ağlayarak." 
   Bunu da bilemedi, "Ahmet Haşim'in" dedik. 
   
   YA şu 
   "Bir namazlık saltanatın olacak, taht misali o musalla taşında" 
   Hiç duraksamadı 
   "Cahit Sıtkı Tarancı." 
   
   "BİR siyah kadındır ki kaldırımlarda gece Dalgın bir hayal gibi eteğini sürükler" 
   Bunu da bilemedi, Necip Fazıl'ı şair diye tanımıyordu ki Ah siyaset ah 
   
   "AKIYORDU su gösterip aynasında söğüt ağaçlarını salkım söğütler yıkıyordu suda saçlarını" 
   Nazım Hikmet 
   Bunu da bildi... 
   
   KENDİSİNE takıldık 
   "İyi ki, iki tane bildin, ya hiç bilmeseydin " 
   "Hiç bilmeseydim ne olurdu " 
   "Sayın Şiar Yalçın'a göre, ya bir matematik dehası olduğuna ya da, büyük bir şair olduğuna hükmedebilirdin " 
   "Anlamadım " dedi. 
   Biz de tam anlamış değiliz, eğer Sayın Şiar Yalçın lütfedip açıklarsa, biz de cümleye duyururuz. 
   
   x Bütün Dünya, Nisan 2004 
   
      
   
   
</TEXT>
</DOC>
