<DOC>
<DOCNO> 219164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun17.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk azınlığın B.Trakya'da temsil hakkı engelleniyor" 
</HEADLINE>
<TEXT>

     Yunanistan'da, ''7 Mart'ta yapılacak seçimlerde Batı Trakya Türk Azınlığı'nın parlamentoda temsil edilmesinin engellenmeye çalışıldığı'' bildirildi. 
     Batı Trakya Türk Azınlığı Danışma Kurulu, bir bildiri yayımlayarak, daha önce bağımsız milletvekilleriyle parlamentoda temsil edilen Türk Azınlığın, seçim sistemine getirilen yüzde 3'lük baraj nedeniyle bu hakkının elinden alınmasının ardından, şimdi de siyasi partiler aracılığıyla parlamentoya girmesinin engellenmeye çalışıldığını belirtti. 
     Danışma Kurulu bildirisinde, ''Yunanistan nüfusunun yüzde 1'inden fazlasını oluşturan Batı Trakya Türkleri'nin bağımsız temsilcilerini ulusal meclise gönderme hakları demokrasiye uymayan yüzde 3'lük seçim barajıyla engellenmiştir. Bu kez, siyasi partilerin kontenjanından temsilci gönderilmesinin de engellenmeye çalışıldığı şeklinde yorumlanabilecek belirtiler gözlenmektedir'' denildi. 
     Türk Azınlığın temsil hakkının engellenmemesi için siyasi partilere tavır almaları çağrısında bulunulan bildiride, ''Tüm siyasi parti ve kurumları, Türk Azınlığın demokratik temsil hakkının kutsallığına saygılı olmaya davet ediyoruz'' ifadeleri kullanıldı. 
     
     ''TÜRK AZINLIĞIN HAKLARI İADE EDİLMEDİ'' 
     Son zamanlarda Türk Azınlığın vatandaşlık haklarında belirli bir düzelme gözlenirken, uluslararası anlaşmalarla güvence altına alınan haklarınınsa hala iade edilmediği kaydedilen bildiride, bu durumun Türk Azınlık içerisinde üzüntü ve endişeye neden olduğu belirtildi. 
     Danışma Kurulu bildirisinde, şu ifadelere yer verildi 
     ''Türk Azınlık, uluslararası anlaşmalarla güvence altına alınmış bulunan 'azınlık haklarına' ilişkin temel düzenlemelerin halen yaşama geçirilmemiş olmasından üzüntü ve endişe duymaktadır. 2004 yılının Yunanistan'ında, 80 yıl önce ihdas edilmiş bulunan azınlık haklarının engellenmesi, kısıtlanması ve mahiyetinin değiştirilmesi, anlaşmalara olduğu kadar, uluslararası kriterlere de aykırı düşmektedir. Bu durum AB üyesi olan ülkemize yakışmamaktadır.'' Türk Azınlığın sorunlarının çözümümün, mevcut anlaşmalarla güvence altına alınmış hakları ve kurumlarının iadesiyle mümkün olabileceği belirtilen bildiride, ''Yasa önünde eşitlik'' politikasının geliştirilerek, devletle toplum arasındaki ilişkilere zarar veren uygulamaların ve ayırımcı zihniyetin bütünüyle ortadan kalkmasının da karşılıklı güven ortamına katkıda bulunacağı kaydedildi. 
     
</TEXT>
</DOC>
