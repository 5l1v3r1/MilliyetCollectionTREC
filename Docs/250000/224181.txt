<DOC>
<DOCNO> 224181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/yazar/uras.html </URL>
<DATE> 2004/03/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bitlis yolunda iki defa "fişlendim" 
</HEADLINE>
<TEXT>

   
   VAN'dan Bitlis'e giderken karayolu üzerinde Balaban Asayiş Kontrol Noktası'nda jandarmalar otomobilimizi durdurdu. Ben ne olduğunu anlayamadım. İsmail Aydın, "Hoca, otomobilden ineceğiz. Kimliğini çıkart. Kayıt yaptıracağız" dedi. Şerafettin Eryılmaz ile birlikte sıraya girdik. Küçük bir kulübede bir jandarma görevlisi bilgisayara önce aracımızın ruhsatını kaydetti. Sonra bizim kimliklerimizi isteyerek bizi fişledi. Kamyoncular, otobüs yolcuları fişlenme kuyruğunda idi. 
   Bitlis'ten çıkışta bir daha fişlendim. Artık Silahlı Kuvvetlerimizce iki defa fişlenmiş bir vatandaşım. Bu bilgilerin ne amaçla kullanılacağını bana anlatan olmadı. Ama bölge halkı kanıksamış. 
   Bitlis'te hayvancılık ölmüş. Halkın gelir kaynağı tütün, bal ve ceviz... Terör nedeniyle köylerin boşaltılması büyük göçe ve hayvancılığın ölmesine neden olmuş. Geçen yıl boşaltılan köylere dönmek isteyenlere izin çıkmış. Ancak sadece "Köyümü teröristler yıktı - yaktı. Devletten hiçbir talebim yoktur" diye kağıt imzalayanlara dönme izni veriliyormuş. Örneğin Yukarı Ölek'te 80 haneden sadece 5 hane sahibi dönüş yapmış. Kalan hane sahipleri İstanbul, Mersin ve Adana'ya yerleşmiş. Bitlis çarşısı köylere ve köylüye çalışan bir çarşı. Köyler boşalınca esnafın işi bozulmuş. 
   Eski bir yerleşim bölgesi olan Bitlis'te eski taş evler yanında tarihi kale, 1216 yılında Selçuklular'ın yaptığı İhlasiye Medresesi, 1529'da yapılan Şerefiye Külliyesi görülmeye değer yapıtlar. Fakat son yirmi yılda çarpık yapılaşma şehri rezil etmiş. Eski tarihi yapılar rezil binaların arkasında kaybolmuş. 
   Bitlis'in siyasi yapısını geniş aileler oluşturuyor. Partiler bir veya birkaç aileye dayanıyor. Azdu ailesi SP'nin, Kalo ailesi GP'nin, Fethullah Gülen cemaati AKP'nin, Şeyh Kadiri tarikatı DYP'nin arkasında. 
   Bitlis'in önceki seçimde Saadet Partisi'nden seçilen Belediye Başkanı Yaşar Doğan bu seçimde de aday. AKP adayı Cevdet Özdemir, DYP adayı Muzaffer Geylani. Bitlis'te SHP listesinden seçime giren DEHAP'lı Şefik Beyaz'ın seçim şansının yüksek olduğu anlaşılıyor. 
   Şefik Beyaz, edebiyat fakültesi mezunu "hoca". 12 Eylül'den sonra 7 yıl Avrupa'da yaşamış. 1992 yılında ülkeye dönmüş. 8 şehirde Kürtçe kurslar açacak olan Kürt Enstitüsü'nün başkanı. Yakışıklı, efendi, bilgili bir aday. 
   Demokratik Güçbirliği yapan 6 sol partinin DEHAP, ÖDP, SHP, Özgür Toplum Partisi, Sosyalist Demokrasi Partisi'nin desteği ile seçime giriyor. "DEHAP'ın tabanı Kürt ama DEHAP etnik ve bölgesel bir parti değil. Siyasal, kitlesel ve Türkiye'yi kucaklayan ulusal bir parti" diyor. 
   Şefik Beyaz ile "büryan kebabı" yedik. Esnafı gezdik. Vilayetteki resmi Nevruz kutlamasına gittik. Ama vali bey meşgulmüş göremedik. Kim seçilir ise seçilsin Bitlis'e belediye başkanı olacak olanın işi zor. Ey Bitlis'ten çıkıp zengin olan Bitlisliler. Arada bir doğduğunuz kenti ziyaret ediniz. Belki bir hayrınız dokunur. Bitlis'i Allah'a havale etmeyiniz. Allah'ın işi çok. Devletin Bitlis'e verecek parası yok. 
   
      
   
</TEXT>
</DOC>
