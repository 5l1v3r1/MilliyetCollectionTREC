<DOC>
<DOCNO> 234870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun71.html </URL>
<DATE> 2004/04/26/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Irak'ın 50 yıllık bayrağı değişiyor 
</HEADLINE>
<TEXT>

     Irak'ın kırmızı, beyaz, siyah ve yeşil renkli 3 yıldızlı bayrağının değiştirileceği açıklandı. 
     Irak geçici yönetim konseyi sözcüsü Hamid El Kifai, 50 yıldan fazla bir zamandır kullanılan bayrağın değiştirileceğini ve yeni bayrağın çarşamba günü basına tanıtılacağını söyledi. 
     Fırat ve Dicle nehirlerini temsilen 2 mavi çizgiyle, Iraklı Kürtleri temsil eden sarı çizginin yer aldığı yeni bayrağın sanatçı Rifat El Çadırcı tarafından çizildiğini belirten sözcü, bu 3 çizginin bayrağın alt kısmında bulunduğunu, bayrakta beyaz fon üzerine yerleştirilmiş, İslam'ı temsil eden bir hilal de yer aldığını kaydetti. 
     Hilalin renginin henüz kararlaştırılmadığını belirten sözcü, yetkililerin kırmızı ve dore renk arasında tereddüt ettiğini söyledi. 
     Eski bayraktaki renkler için Suriye, Ürdün, Mısır bayraklarındakilerden esinlenilmişti. Bayrak, 1952'den bu yana, renklerine dokunulmaksızın 3 kez değiştirilmişti. En son Irak'ın devrik lideri Saddam Hüseyin bayrağa ''Allahu Ekber'' yazdırmıştı. 
     Irak halkının, çok temsil gücü olmayan geçici yönetim tarafından seçilen bu bayrağı benimseyip benimsemeyeceği ise henüz bilinmiyor. 
     
</TEXT>
</DOC>
