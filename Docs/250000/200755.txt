<DOC>
<DOCNO> 200755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/siyaset/siy04.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevine karşı sağlık raporu 
</HEADLINE>
<TEXT>

   Erbakan, 2.4 yıl hapisten kurtulmak için şeker ve kalp rahatsızlığını belirtir rapor aldı. Rapor, cezanın ertelenmesi için savcılığa verilecek 
      ABDULLAH KARAKUŞ Ankara 

   
   Kayıp trilyon davasında aldığı 2 yıl 4 aylık cezasını Yargıtay'ın onaması nedeniyle cezaevine girme riskiyle karşı karşıya kalan SP lideri Necmettin Erbakan, apar topar, şeker ve kalp rahatsızlığı bulunduğunu belirtir sağlık raporu aldı. Rapor infaz savcılığına verilecek ve infazın ertelenmesi istenecek. 
   Yargıtay Başsavcılığı'nın Erbakan'ın cezasına ilişkin kararı tashihi karar başvurusu sonuçlanmadan 9. Ağır Ceza Mahkemesi'ne göndererek infaz sürecini başlatması SP'lileri telaşlandırdı. Mahkemesinin de postada olan kararı hemen infaz savcılığına göndereceğini öğrenen SP'liler, Erbakan'ın cezaevine girmemesi için harekete geçti. 
   Özel Fatih Üniversitesi Hastanesi'nden rapor alan Erbakan'ın, şeker ve kalp rahatsızlıkları gibi yaşına bağlı birçok sağlık sorunu bulunduğu saptaması yapıldı. Karar infaz savcılığına gelir gelmez, Erbakan'ın avukatları sağlık nedeniyle infazın ertelenmesini isteyecek. Savcılık, ya raporu dikkate alıp cezayı erteleyecek, ya da Erbakan'ı yeniden muayane için adli tıpa sevk edebilecek. Erbakan'ın avukatları dün 2.kez karar düzeltme başvurusu yaptı. Öte yandan SP'lilerin, başta Başbakan Yardımcısı Abdüllatif Şener olmak üzere baskı yaptığı AKP'lilere Erbakan'ı kurtarmak için yasal düzenleme yapılması yönünde telkinde bulundukları öğrenildi. AKP'lilerin ise, son kararı Başbakan'ın verebileceğini belirttikleri kaydedildi. 
   
   
   
</TEXT>
</DOC>
