<DOC>
<DOCNO> 215186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sontur09.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz çıkışında batan geminin 20 mürettebatı kayıp... 
</HEADLINE>
<TEXT>

     Kıyı Emniyeti ve Gemi Kurtarma İşletmeleri KEGKİ Genel Müdürü Barış Tozar, İstanbul Boğazı'nın Karadeniz çıkışında dün batan Kamboçya bandıralı geminin kaybolan 20 mürettebatını arama çalışmalarına devam edildiğini belirterek, ''Şu ana kadar bir sonuç alamadık'' dedi. 
     Tozar, A.A muhabirine yaptığı açıklamada, İstanbul Boğazı'nın bugün saat 07.00'den itibaren Karadeniz'de bekleyen gemilerin geçişinisağlamak amacıyla deniz trafiğine açıldığını, ancak saat 08.30'da görüş mesafesinin yarım milin altına düşmesi nedeniyle yeniden kapatıldığını bildirdi. 
     Henüz belirlenemeyen bir nedenle dün batan Kamboçya bandıralı kuruyük gemisinde bulunan 18'i Bulgar, 2'si Ukraynalı mürettebatı arama çalışmalarının da günün ışımasıyla birlikte yeniden başladığını anlatan Tozar, şunları kaydetti 
     ''Kara tahlisiye ekiplerimiz çalışma yapıyor, ama şu ana kadar bir sonuç alamadık. Eğer kurtulan varsa, şu an karadadır. Can salı, can simiti veya ceset... Geceden beri karada saat başı taramalar yapıldı. Sabah saatlerinde ekiplerimiz parçalanmış bir can filikası ile bir can simiti buldu. Normalde bunların üstünde geminin ismi ve bağlama limanı olması lazım. Ama bunların üzerinde isim yoktu. Dolayısıyla bu gemiye ait olup olmadığını bilmiyoruz.'' Barış Tozar, geminin aniden battığını ve bir anda radar görüntüsünden kaybolduğunu ifade ederek, ''Atlama şansı bulamayan mürettebatın gemiyle birlikte batmış olabileceği ihtimali üzerinde durduklarını'' sözlerine ekledi. 
     
</TEXT>
</DOC>
