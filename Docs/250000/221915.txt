<DOC>
<DOCNO> 221915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/siyaset/asiy.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler solda diretiyor 
</HEADLINE>
<TEXT>

   Demokratik Güçbirliği'nin önemli kazanımı, Türk ve Kürt solu arasında yeniden kuvvetli bir bağ kurulmuş olması. Kürt aydınları ve halk, Batı'ya bakıyor 
      AHMET TULGAR 

   
   Belki de Bingöl ve Diyarbakır gibi siyasetin bir yaşama biçimi, acil bir ihtiyaç olduğu, Şanlıurfa gibi özgül toplumsal ilişkilere uzandığı, Malatya gibi şaşırtıcı ittifaklar ortaya çıkardığı şehirlerden geldiğimiz için Gaziantep'teki seçim ortamı beni heyecanlandırmadı. 
   İşte, şimdiki Büyükşehir Belediye Başkanı Celal Doğan yine önde. Kendilerinden başka bir partinin favori olduğu bütün şehirlerdeki gibi burada da AKP adayı Asım Güzelbey ikinci sırada. Onlar çekişiyor, diğer partilerin adayları da şık şıkıdım giyinmiş "28 Mart'a kadar beylik beyliktir" deyip şehirdeki gürültü kirliliğine elden gelen katkıyı yapıyorlar. 
   CHP ve AKP arasındaki rekabetin ne yönde gelişeceğini bundan sonra biraz da futbol, futbolcular belirleyecek. 
   
   Erdoğan'ın sürpriz projesi 
   Gerçi futbolculardan biri şimdi Başbakan ama işte onun ayın 23'ünde Gaziantep'te yapacağı miting ve açıklayacağı sürpriz proje epey pragmatik oy ekleyebilir AKP adayı Güzelbey'in hanesine. 
   Gaziantepsporlu futbolcuların attığı her gol ise dağılıp oylara ayrışacak. Bunlar da Celal Doğan'a gidecek. 
   Geldiğimiz gün Gaziantep'te gündem seçimlerden çok Zeugma mozaiklerinin NATO toplantısı vesilesiyle açılacak bir sergi için İstanbul'a taşınacak olmasıydı. Gaziantepliler, dünyanın en önemli mozaik koleksiyonlarından birinin sahibi olmakla övünüyorlar ve bu eserlerin üzerine titriyorlar. Nakliye sırasında hazinelerinin zarar görmesinden korkuyorlar. 
   
   Sivil inisiyatif 
   Bu yüzden hemen bir sivil inisiyatif oluşturmuşlar ve Kültür Bakanlığı'nın bu girişiminin önüne kapı gibi bir ihtiyati tedbir koydurmuşlar. Biz beş şehir dolaştık Bingöl, Diyarbakır, Malatya, Şanlıurfa ve Gaziantep. Hepsi de çok önemli işaretler içeren şehirlerdi. Gözlediğim şudur ki, bu seçimlerin en önemli olayı sol partilerin Demokratik Güçbirliği çatısı altında toplanması. Bunun bir etkisi seçimlere yeni bir ruhun eklenmiş olması. 68 ve 78 kuşaklarının birçok parlak ismi bu sayede hem birbirleriyle hem de halkla yoğun bir iletişim içine girmiş durumda. Büyük başarıların kazanılmadığı kentlerde bile bu durum güçlü ve gerçek bir sol muhalefetin temeli olacak. 
   Ama Demokratik Güçbirliği'nin asıl önemli kazanımı, Türk solu ile Kürt solu arasında yeniden kuvvetli bir bağ kurulmuş olması. Sınırın güneyinde Kürtler, ABD'nin kontrolüne geçerken, TC vatandaşı Kürtlerin solda diretmesi ve Türk solu ile birlikte Amerikan karşıtı ve barış yanlısı bir politika üretmesi, toplumumuza yeni bir harç katacak. Kürt aydınları ve halkı, sınıra sırtlarını dönmüş, batıya ve kuzeye bakıyorlar seçimler öncesinde. 
   
   
</TEXT>
</DOC>
