<DOC>
<DOCNO> 249131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas19.html </URL>
<DATE> 2004/06/18/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Kemer de futbol turizmine el attı 
</HEADLINE>
<TEXT>

     Antalya'nın Belek, Kundu ve Manavgat yörelerinde kış sezonunda yaklaşık bin futbol takımının kamp yapmasının ardından Kemer İlçesi de futbol turizmine el attı. 
     Kemer Kaymakamı Nazmi Günlü, yaptığı açıklamada, ilçe merkezinde yapılan 4 futbol sahasının tamamlanmasının ardından, saha sayısının 7'ye yükseldiğini bildirdi. Günlü, ''Futbol turizmi, kış sezonunda Kemer'e hareket getirecek'' dedi. 
     Kaymakam Günlü, açılış çalışmaları süren Grand Haber Hotel'in futbol sahası yaptığını, Kemer Resort Hotel'in de kiraladığı bir araziye 3 futbol sahası yaptığını açıkladı. 
     Limak Limra Otel'in geçen yıl 2 futbol sahası yaptırdığını bildiren Günlü, ''Bunlar sevindirici gelişmeler. İlçe merkezinde olduğu gibi beldelerimizde de futbol sahalarının artması turizme çeşitlilik katacaktır'' diye konuştu. 
     Futbol sahalarının, düşük yoğunluktaki kış sezonunda talep yaratacağına işaret eden Günlü, bu yüzden futbol sahalarının sayısının artırılmasına önem verdiklerini bildirdi. Günlü, 2 Temmuz'da ihaleye çıkacak olan spor salonunun ise yıl sonunda hizmete gireceğini kaydetti. 
     
</TEXT>
</DOC>
