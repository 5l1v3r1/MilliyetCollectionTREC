<DOC>
<DOCNO> 230392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun28.html </URL>
<DATE> 2004/04/11/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
Bin Ladin'in 11 eylül saldırısı planlarını gösteren belge,Bush'u zorluyor 
</HEADLINE>
<TEXT>

     ABD kongresinde 11 Eylül saldırılarında yönetimin ihmali bulunup bulunmadığını araştıran komisyonun gündeme getirdiği ve terörist Usame Bin Ladin'in ABD içinde saldırı planlarına işaret eden belge kamuoyuna açıklandı. 
     Belgede, ABD Başkanı George W. Bush yönetimine yönelik tehdidin ciddiyetinin anlatıldığı ortaya çıktı. 
     ''Bin Ladin ABD'de vurmaya kararlı'' başlıklı ve 11 Eylül 2001 saldırılarından yaklaşık 1 ay önce 6 Ağustos 2001'de Bush'a verilen istihbarat brifinginin tam metni kamuoyuna açıklandı. 
     İlgili kurumların adını saklı tutmak için bazı kelimelerin üstü karalanarak basına verilen belgede, 1997 yılından beri Bin Ladin'in ABD topraklarında terörist saldırı düzenleme emeline işaret ediliyor ve Dünya Ticaret Merkezi'ne saldıran Remzi Yusuf'un, ''savaşı Amerika'ya taşımaktan'' bahsettiği belirtiliyor. 
     
     ''WASHINGTON'A KARŞILIK VERMEK'' 
     Belgede, 1998 yılında Afganistan'daki üssü bombalanan Bin Ladin'in yandaşlarına, ''Washington'a karşılık vermekten'' bahsettiği bilgisi yer alıyor. 
     Ayrıca bir Mısır İslami Cihad örgütü üyesinin, aynı dönemlerde Bin Ladin'in ABD'de terörist saldırı planladığı bilgisini verdiği kaydediliyor. 
     Belgede, ABD'ye geçmek üzereyken Kanada'da 1999 yılında yakalanan Ahmed Ressam'ın, Federal Soruşturma Bürosu FBI yetkililerine, Los Angeles havaalanına saldırmayı planladığını, ayrıca Bin Ladin'in sağ kolu Ebu Zübeyde'nin, ABD içinde başka bir saldırı düzenleme konusunda konuştuğunu aktardığı ifade ediliyor. 
     
     AMERİKAN VATANDAŞI EL KAİDE ÜYELERİ 
     Bush'a sunulan belgede, El Kaide üyelerinin bazılarının Amerikan vatandaşı olduğu, yıllardır ABD'de oturdukları ve rahatlıkla seyahat ettikleri, ABD içinde bir saldırıya yardım sağlayabilecekleri belirtiliyor. 
     Mısır İslami Cihad örgütünün üst düzey yetkililerinden birinin 1990'ların ortalarında California'da yaşadığı, Doğu Afrika'daki Amerikan büyükelçiliklerine bombalı saldırı planlayanlardan ikisinin Amerikan vatandaşı olduğu kaydediliyor. 
     Belgede, güvenilir bir kaynağın, Bin Ladin'in New York'ta, Müslüman Amerikalı gençleri saldırı amacıyla hazırladığı belirtiliyor. 
     Belgede, henüz tehdidin ciddiyetinin doğrulatılamamasına karşılık, 1998'de elde edilen bazı istihbarat bilgilerine göre, Bin Ladin'in bir Amerikan uçağını kaçırmayı ve bu yolla, ''kör şeyh'' olarak da bilinen Ömer Abdülrahman'ın serbest bırakılmasını talep etmeyi planladığı bilgisi yer alıyor. 
     Belgenin en dikkat çekici bölümlerinden birinde, FBI'ın, uçak kaçırma veya New York'un çevresindeki federal binalara yönelik diğer türde saldırılarla ilgili şüpheli faaliyetleri tespit ettiği belirtiliyor. 
     Belgede, FBI'ın, Bin Ladin'in ABD içinde saldırı düzenleme planlarıyla ilgili yaklaşık 70 ayrı soruşturma yürüttüğü ifadesi de yer alıyor. Belgede ayrıca, FBI ve Amerikan Merkezi Haberalma Teşkilatı'nın CIA , 2001 yılı Mayıs ayında ABD'nin, Birleşik Arap Emirlikleri büyükelçiliğine gelen bir telefonu araştırdığı, bu telefonda verilen bilgiye göre Bin Ladin destekçilerinin, ABD içinde patlayıcılarla bir saldırı planladığı da belirtiliyor. 
     ABD kongresinde, Demokrat Parti ve Cumhuriyetçi Partili 10 üyeden oluşan, 11 Eylül'ü araştırma komisyonu, geçen Perşembe, Bush'un Ulusal Güvenlik Danışmanı Condoleezza Rice'ı dinlemişti. 
     Rice, bu komisyon önünde yeminli ifade verdiği sırada, Bush'a 6 Ağustos 2001'de verilen brifingin belgesi kamuoyuna açıklanmamıştı. 
     Rice, kongrede yaptığı konuşmada, bu belgede El Kaide'nin eskiden yapmış olduğu saldırılara ilişkin bilgiler verildiğini ve mevcut tehdide ilişkin açık bir ifade bulunmadığını savunmuştu. 
     Rice ayrıca, belgede El Kaide'nin ne zaman, nerede, nasıl vurmayı planladığı yönünde açık bir bilgi bulunmadığını ve bu yüzden de karşılık verilecek bir tehdit bulunmadığını söylemişti. 
     Komisyon, ilerleyen günlerde kapalı oturumda, ABD Başkanı George W. Bush ve ABD Başkan Yardımcısı Dick Cheney'i de dinlemeyi planlıyor. Rice'ın komisyonda konuştuğu gün, ABD'nin eski başkanı Bill Clinton da ifade vermişti. 
     Kapalı oturumda ifade veren Clinton'ın komisyona, ''Kafamın bir köşesinde, saldırıları önlemek için daha fazlasını yapabilir miydim diye kendime hep soruyorum'' dediği belirtiliyor. 
     Rice ise ''yönetim yapabileceğinin en iyisini yaptı'' yaklaşımıyla, saldırıları önlemekte başarısız oldukları eleştirisini reddediyor. 
     
</TEXT>
</DOC>
