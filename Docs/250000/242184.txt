<DOC>
<DOCNO> 242184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur09.html </URL>
<DATE> 2004/05/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
'Ham karpuz' operasyonu 
</HEADLINE>
<TEXT>

     Adana'da, kasalarında olgunlaşmadan toplanarak piyasaya sürülmek istenen yaklaşık 32 ton karpuz bulunan 3 kamyona el konuldu. 
     Adana Büyükşehir Belediyesi Zabıta Müdürlüğü ekipleri, ihbar üzerine Karataş İlçesi'ne bağlı Tuzla Beldesi'ndeki bir tarladan toplandığı bildirilen yaklaşık 32 ton ham karpuzu satmak üzere Vedat Dalokay Hal Kompleksi'ne getiren 3 kamyonu durdurdu. 
     Uzmanların karpuzların ham olduğunu belirlemesi üzerine, kasalarında yaklaşık 32 ton karpuz bulunan 3 kamyon, zabıta ekiplerince bağlandı. 
     Adana Kabzımallar Odası Başkanı Ali Batman, karpuzları keserek zamanından önce toplandığını belirlemelerine karşın imha edemediklerini belirtti. 
     Yasa gereği imha kararını Tarım İl Müdürlüğü uzmanlarının verdiğini belirten Batman, ''Sadece kamyonlara el konuldu. Tarım İl Müdürlüğü uzmanlarının yarın vereceği karara göre karpuzlar imha edilecek'' dedi. 
     Büyükşehir Belediye Başkanı Aytaç Durak da hem vatandaşın aldatılmaması hem de çiftçinin mağdur olmaması için bu tür denetimleri artıracaklarını belirtti. 
     
</TEXT>
</DOC>
