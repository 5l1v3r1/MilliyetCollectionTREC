<DOC>
<DOCNO> 246586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo27.html </URL>
<DATE> 2004/06/09/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Beşiktaşlı futbolcularda Del Bosque heyecanı... 
</HEADLINE>
<TEXT>

     Beşiktaş'ın, kariyeri başarılarla dolu İspanyol Teknik Direktör Vicente Del Bosque ile sözleşme imzalaması, siyah-beyazlı futbolcularda da heyecan yarattı. 
     Kulübün resmi internet sitesine açıklamalarda bulunan futbolculardan Tümer Metin, Del Bosque ile büyük başarılara imza atacaklarını iddia ederek, ''Böyle bir kariyere sahip teknik direktör ile çalışmak beni şimdiden heyecanlandırıyor'' dedi. 
     Tümer, İspanyol çalıştırıcının muhteşem bir kariyere sahip olduğunu vurgulayarak, şunları kaydetti 
     ''Kendisinin adaptasyon sorunu yaşayacağını sanmıyorum. Sonuçta bir Akdeniz ülkesinden geliyor. Hem iklim, hem insan olarak birbirimize çok benzeyen milletleriz. İnşallah en kısa zamanda uyum sağlar ve bizi başarıdan başarıya koşturur. Yeni teknik direktörümüzün tüm camiamıza hayırlı olmasını dilerim.'' 

     
</TEXT>
</DOC>
