<DOC>
<DOCNO> 215917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/yasam/yasz1.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Obeziteye karşı mucize hap    FRANKFURT Milliyet 
   TÜM dünyada oburluğun ve nikotinin düşmanı olarak lanse edilen mucize hap "Rimonabant Selective B1" Almanya'nın Frankfurt kentinde basına tanıtıldı. Fransız ilaç devi Sanofi - Synthelabo'da çalışan bilim adamlarınca geliştirilen Rimonabant, insan beyninde "açlık ve uyuşturucu" bağımlılığına yol açan sinirleri frenleyerek kişide tokluk hissi yaratıyor. İlaç firması hapın nikotin bağımlılığını da ortadan kaldırılacağı konusunda iddialı. İlacın 2 yıl sonra piyasaya sürülmesi bekleniyor. 
   
   Kansere karşı ses dalgaları    DIŞ HABERLER SERVİSİ 
   HENÜZ deneme aşamasında olan bir teknoloji, insan vücudunun derinliklerindeki kanser hücrelerinin yüksek yoğunluklu ultrases dalgalarıyla yok edilmesini sağlıyor. Londra'daki Royal Marsden Üniversitesi'nden Gailter Haar, uygulamanın kemoterapi, radyoterapi gibi geleneksel kanser tedavilerini kaldıramayacak kadar hasta olanları hedeflediğini belirtti. Bu yöntem ultrases dalgalarıyla kanser hücrelerinin ısıtılarak yok edilmesi esasına dayanıyor. 
   
   Uzun yaşamın sırrı soğuk duş    CENK BAŞLAMIŞ Moskova 
   RUSYA'NIN en yaşlı kadını Çeçen Pasihat Cukalayeva, h l soğuk suyla banyo yapıyor. Grozni yakınlarında yaşayan 122 yaşındaki Cukalayeva, üç sırrını soğuk suyla banyo yapmak, saat 18.00'den sonra yemek yememek ve erken yatmak olarak sıralıyor. 
   
   Süper sporcu projesi yolda    DIŞ HABERLER SERVİSİ 
   DENEY hayvanları üzerindeki araştırmalarda, kas gücünün ikiye katlanması başarıldı. Buluşun, "süper sporcu" yaratmayı amaçlayan kişilerce kötü niyetli olarak kullanılması olasılığına da dikkat çekildi. Pennsylvania Üniversitesi'nden Lee Sweeney, "büyüme faktörü - 1"e yönelik gen taşıyan bir virüsü kobaylara enjekte ettiklerini, böylece, kobaylarda kasların hem hacim hem de güç olarak yüzde 15 - 30 arasında büyüdüğünü gözlemlediklerini açıkladı. Egzersiz programıyla uygulandığında kasların gücü ikiye katlandı. 
   
   Türegün 26. sergisini açıyor    İSTANBUL Milliyet 
   TÜRKİYE'DE kabartma resimin öncülerinden Türkel Türegün, 26. sergisini açıyor. Ceylan İntercontinental Otel'de 21 Şubat Cumartesi günü saat 19.00'da düzenlenecek olan bir kokteylle açılacak olan sergide 8'i kabartma yağlıboya, diğerleri doğa konulu olmak üzere toplam 30 tablo yer alacak. Sergide ayrıca Türegün'ün iki ay önce ölen damadı Cengiz Süzer'in de bir kabartma tablosu sergilenecek. 
   
   Birinciliğe doymuyor    
   EKRANDA pazartesi gününün birincisi yine değişmedi. Kanal D'nin başrollerinde Emrah ve Özlem Conker'in oynadığı reyting rekortmeni dizisi 'Kınalı Kar' tüm kişilerde yüzde 17.6 reyting ve yüzde 36.4'lük izlenme payı ile yine günün en çok izlenen programı oldu. Dizi bu bölümüyle de birçok kişiyi ekran başına topladı. 
   
   
</TEXT>
</DOC>
