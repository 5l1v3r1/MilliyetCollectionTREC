<DOC>
<DOCNO> 217625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yazar/altan.html </URL>
<DATE> 2004/02/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Halk yığınlarına oynanan Karagöz'ler... 
</HEADLINE>
<TEXT>

   
   21. yüzyıl, daha 4'üncü yılının başında, hamaset ve ırkçılıkla afyonlanmış yığınların iskambilden şatolarına koçbaşıyla vurmaya başladı. 
   Bir yandan küresel bir "şeffaflaşma"nın projektörleri oligarşik bir saltanatın sürekli perdelemeye çalıştığı talan çöplükleriyle, "hayat kalitesi"ndeki korkunç kepazeliği aydınlatıyor bir yandan da, ortaçağdan kalma makyajlanmış bir siyaset yapısını çatırdatıp duruyor. 
   "Onlar - biz" ayrımının aşılacağı bir evreye doğru, koşmak istemesek bile, sürükleniyoruz... 
   
   Ahmet Hakan'ın dünkü yazısında belirttiği gibi, sonucu şimdiden belli olsa da, bizim yerel seçimler yine önemli... 5 milyon aday adayından, elenenlerle hemen başlamış olan ve toplamı trilyonları aşan seçim harcamaları... 
   Hazine arazilerinin kadastrosu olmayan bir ülkede, politikanın rantı büyük mü, büyük... 
   
   Bir de Başkan Bush'un hazırlanıp durduğu başkanlık seçimleri var ABD'de... 
   Bendeniz kendi kendime dalga geçerken, tüm dünyanın yüreğini ağzına getirecek birkaç korkunç terör patlamasından sonra, hazirana doğru yakalanacağını düşünüyorum Bin Ladin'in... 
   Görünen o ki, daha önce yakalanacak galiba... 
   
   Başkan Bush, radikal İslami terörün aktörleriyle kaynaklarını yok etmiş Kıbrıs sorunundan Afganistan bataklığına kadar yakın ve Ortadoğu dünyasına huzuru, barışı ve demokrasiyi getirmiş bir kahraman olarak girmek istiyordu seçimlere... 
   İç politikada sıkışmış olmalı ki, Bin Ladin'in yakalanmasını daha erkene almışa benziyor... 
   
   1945'ten bu yana Ankara - Washington ilişkileri, askeri boyutludur. Bizdeki "Kışla" parfümlü politika, bilimsel ve objektif bir analizini yapmaya bir türlü yanaşmadı bu ilişkilerin... 
   Şayet böyle bir analizi yapabilecek kadrolarımız bulunsaydı, Türkiye de çoktan AB üyesi olur ne kar yağınca yollar kapanır, ne de elektrikler kesilirdi. 
   
   Şimdi devreye Almanya girmekte ve Almanya, dolayısıyla da Avrupa Birliği'yle olan ilişkiler askeri boyutlu olmaktan çok, ekonomik boyutlu olacağa benzemekte... 
   Türk - Alman ilişkilerinin yüz yıllık bir dökümü de yapılmadı Türkiye'de. 
   Örneğin yüz yıllık Alman basınında, Türkiye ile ilgili haberlerin grafiği bile çıkarılmadı... 
   "Onlar - biz" ayrımının duvarları arkasında, kendi kendimizi öve öve ıskaladık 20. yüzyılı da... 
   
   Bugün de federal bir devlet olan Almanya'nın "ulusal birliği", Fransız İhtilali'nden 80 yıl sonra 1871'de Bismarck tarafından gerçekleştirildi. 
   Ne var ki Almanya'nın İngiltere gibi, Fransa gibi sömürgeleri yoktu. 
   Tanzimat'la, görüntüde çağdaşlaşma çabalarına girişmiş olan Osmanlı'yı kafa kola alır da ırkçılığı pompalayarak, Avrupa ile ticari ilişkileri sürdüren Osmanlı azınlıklarını devre dışı bırakırsa hem Orta Asya'ya kadar tüm Türki'lerin egemeni olacak, hem de Avrupa'dan kopmuş İstanbul'u iyice kendisine düğümleyecekti. 
   2. Jön Türk hareketi ve ırkçılık alabildiğine desteklendi Alman İmparatoru II. Wilhelm tarafından... 
   Ve 1. Dünya Savaşı'yla ne Osmanlı devleti kaldı ortalıkta, ne de Alman zaferi... 
   
   Bugün Almanya ve dolayısıyla Avrupa Birliği, Türkiye'ye büyük yatırımlar yapmak ve Türkiye'yi 21. yüzyılla buluşturma zorunluğunu duymada... 
   Çağdaş ama İslam profilli Soğuk Savaş yıllarının ucuz insan deposu olarak bakılan Türkiye'sinin çok dışında "hayat kalitesi" yükseltilen ve alım gücü yaygınlaştırılan bir Türkiye... 
   
   Ucuz ve bol neferli, makyajı çağdaş, ırkçı sloganlarla oligarşik bir yapının sürdürüldüğü yoksul bir Türkiye'den ekonomik bir küreselleşmeyle bütünleşme yolunda, İslam profilli ve çağdaş bir Türkiye'ye... 
   Türkiye bu yeni rotaya uyum sağlamakta, ne kadar zorlanır, yahut zorlanmaz bunu genç kuşakların önündeki 20 - 25 yıl gösterecek... 
   
   Bir de şu açıdan bakmak gerek duruma. Almanya iki Dünya Savaşı'ndan da yenik çıktı ve sonunda parçalandı da... Bombalanmadık hiçbir yeri kalmadı Almanya'nın... 
   Türkiye ise tarihinde bombardıman görmedi. Hitler'le ilişkilerini iyi tutması sonucu, 2. Dünya Savaşı'na da girmedi... 
   Ve şimdi Almanya, yine Ankara'ya ağabeylik etme rolünde... 
   
   Neden böyle acaba 
   1901'den bu yana Almanya'nın aldığı Nobel ödüllerine bakar ve insanlığın ortak bahçelerine gerek bilimde, gerek felsefede, gerek sanatta yapmış olduğu katkıları gözden geçirirseniz, nedenini anlarsınız. 
   Salt hamaset edebiyatıyla, merdiven kurulamıyor çağdaş uygarlık düzeyine... 
   
      
   
</TEXT>
</DOC>
