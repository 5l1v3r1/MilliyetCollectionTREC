<DOC>
<DOCNO> 212910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo02.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayak kimler için tehlikeli 
</HEADLINE>
<TEXT>

     Kalp ve solunum sorunu bulunanların yüksek rakımlı yerlerde kayak yapmalarının riskli olduğu, travmatik sonuçlarla karşılaşmamak için de antrenör gözetiminde bu sporun yapılması gerektiği belirtildi. 
     Çukurova Üniversitesi Beden Eğitimi ve Spor Yüksek Okulu Antrenörlük Bölümü Başkanı Yrd.Doç.Dr.Fuat Koçyiğit, özellikle yaşamını deniz seviyesindeki yerleşim alanlarında sürdüren kalp ve solunum hastalarının kayak yapmalarının tehlikeli olduğunu söyledi. 
     Koçyiğit, ünlü işadamları Sakıp Sabancı ile Rahmi Koç'un bile kayakta kırıkla son bulan kazalar yaşadıklarını hatırlatarak, şunları kaydetti 
     ''Kayak yapılacak bölgelerdeki otellerin doluluk oranının yüksek olması herkesin heyecanla olanakları değerlendirmek istediğinin bir göstergesidir. Okulların da tatil olmasıyla insanlar kayak sporu yapmak istiyorlar. Ancak birkaç günde zevk alınabilecek kadar öğrenilebilen kayak sporu, bazı konulara dikkat edilmezse tatili kabusa çevirebilir.'' 
     
     İLK 24 SAAT ÖNEMLİ 
     Ani hava ve rakım değişikliği sonucunda düşük satürasyon nedeniyle oksijenin daha az kullanılması ve kan basıncında yükselme gibi uyum zorluğu sorunları yaşatabileceğine dikkati çeken Koçyiğit, şöyle devam etti 
     ''İlk 24 saat bu açıdan önemlidir. Özellikle kalp, hipertansiyon ve solunum rahatsızlığı olanlar dikkatli olmalı ve yüksek aktiviteden kaçınmalıdır. 
     Ayrıca kayak, zevkli olduğu kadar çok ciddi travmatik sonuçlara yol açabilecek bir spordur. Bu yüzden mutlaka bir antrenör veya kayak öğretmeni eşliğinde öğrenilmelidir. Bu sizin sakatlanmadan ve doğru teknikle kaymanız için son derece önemlidir. Tüm bunların yanında tam olarak bilmediğiniz pistlerde merkezden uzaklaşarak da yaşamınızı riske atmayın.'' Koçyiğit, kayak merkezlerinde ortopedi doktoruyla sağlık görevlisinin bulunmasının zorunlu tutulması gerektiğini belirterek, ''Kayakta düşerek kaza geçiren kimseye ilk yardımı hekimler yapmalıdır. Aksi halde kırık sayısının artması ve beklenmedik olaylar yaşanır'' diye konuştu. 
     
</TEXT>
</DOC>
