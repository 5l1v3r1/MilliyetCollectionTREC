<DOC>
<DOCNO> 227268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy14.html </URL>
<DATE> 2004/03/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Cem ''Vatandaş sola yenileşin, bütünleşin demiştir'' 
</HEADLINE>
<TEXT>

     YTP Genel Başkanı İsmail Cem, yerel seçim sonuçlarının sola ''yenileşin, bütünleşin'' mesajı verdiğini belirtti. 
     Cem, yerel seçim sonuçlarına ilişkin yaptığı yazılı açıklamada, seçimlerde vatandaşın solu ''nitel ve nicel'' olarak beğenmediğini ortaya koyduğunu belirterek, ''Vatandaş sola yenileşin, bütünleşin demiştir'' dedi. 
     Öncelikle yapılması gerekenin, eksikliğin, yetersizliğin ve etkisizliğin nedenlerini özeleştiri çerçevesinde belirlemek olduğunu belirten Cem, ''Bu tahlilden ve bulgulardan hareketle, yenileşme ve bütünleşme sürecini başlatılmalıdır'' dedi. Cem, şunları kaydetti 
     ''Yerel seçim, genel çizgileriyle şaşırtıcı olmayan sonuçlarla noktalandı. YTP, Türkiye genelinde değil, pilot bölgelerde belirlenmiş sınırlı sayıdaki seçim çevresinde seçime katıldı, bazı kazanımlarına rağmen sayısal olarak başarılı sonuç alamadı. 2004 seçiminde sağ ilerledi, sol geriledi. Etnik kimliğe dayalı siyaset de geriledi. Sol iddialı partiler olarak, Türkiye'nin çağdaş birikimleri olarak, şimdi yapılması gereken, geçmişin gerçekçi değerlendirmesinden hareketle, ileriye yönelmektir. 
     Sosyal demokrasi, başta TBMM'deki partisi CHP olmak üzere, iktidar iddiasından, Türkiye'nin oluşumlarını etkilemek özelliğinden hızla uzaklaşmaktadır. Gerçekçi bir arayışı, kendi ideolojik ve ilkesel özü doğrultusundaki bir yenileşmeyi, bütünleşmeyi başarmak durumundadır. Bunların yapılmaması halinde, düşüş sürecektir. Sol, Türk siyasetinde etkisiz ve mecalsiz bir aktör, zayıf bir etken konumundan daha bir süre kurtulamayacaktır.'' 
     
</TEXT>
</DOC>
