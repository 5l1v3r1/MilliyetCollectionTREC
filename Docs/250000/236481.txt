<DOC>
<DOCNO> 236481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonsiy10.html </URL>
<DATE> 2004/05/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
KESK Başkanı "Bush'u asla İstanbul'a sokmayacağız" 
</HEADLINE>
<TEXT>

     DİSK Genel Başkanı Süleyman Çelebi, sınıf hareketinin Saraçhane'de yeniden doğduğunu kaydederek, ''Bizi yapay olarak birleştirenlerle değil, bundan sonra gerçek emek dostlarıyla, sınıftan yana olanlarla yürüyeceğiz'' dedi. 
     Saraçhane'de düzenlenen 1 Mayıs kutlamalarında konuşan Çelebi, işçi sınıfının birlik, mücadele ve dayanışma günü 1 Mayıs'ın herkese kutlu olması dileğinde bulundu. 
     Tüm dünyada kölelik düzeninin yeniden canlandığını, uluslararası sermaye ve onun yerli işbirlikçilerinin durmadan işçi sınıfının haklarına saldırdığını savunan Çelebi, çalışanların ücretlerinin azaltıldığını, sosyal güvenlik haklarının da budandığını belirtti. 
     Emekçilerin yıllarca mücadele ederek kazandığı hakların ellerinden alınmak istendiğini, hastane ve okulların kendilerine hizmet veremeyecek noktaya getirildiğini anlatan Çelebi, bunlara asla sessiz kalmayacaklarını söyledi. 
     IMF, Dünya Bankası gibi uluslararası örgütlerin emekçilere, yoksulluk reçetesi dayattığını kaydeden Çelebi, Devlet Personel Reformu'nu da eleştirdi. 
     
     ALAN TARTIŞMASI 
     1 Mayıs tartışmasını alanlara çekenlerin, bu mücadelede kendilerini yalnız bırakanların, bu noktada sorumlu olduklarını dile getiren Çelebi, 1 Mayıs'ı Abide-i Hürriyet Meydanı'nda kutlayan işçilere de selam gönderdi. 
     ''Sınıf hareketi Saraçhane'den yeni doğmuştur. Sınıf hareketinin başlangıcı Saraçhane'dir'' diyen Çelebi, konuşmasını şöyle tamamladı 
     ''Buradan bir kez daha sesleniyorum Bizi yapay olarak birleştirenlerle değil, bundan sonra emek dostlarıyla, sınıftan yana olanlarla yürüyeceğiz. Onlarla birlikte mücadele edeceğiz.'' 
     
     NATO ZİRVESİ'NE PROTESTO 
     KESK Genel Başkanı Sami Evren de, Saraçhane'nin tarihsel bir önemi olduğunu dile getirerek, 1961'de ilk grev ve toplu pazarlık hakkının bu alanda kazanıldığını kaydetti. 
     ''Taksim aklımızda, bilsinler, mutlaka bir gün çıkacağız'' diyen Evren, kendilerinin emekçileri bölme gibi bir çizgilerinin olmadığını söyledi. 
     NATO Zirvesi'nin yapılacağı 28 Haziran'da yine binlerce emekçinin İstanbul meydanında olacağını belirten Evren, ''Asla Bush'u İstanbul'a sokmayacağız. ABD'nin Ortadoğu projesine asla izin vermeyeceğiz'' diye konuştu. 
     Saraçhane'deki kutlamalarda, ''İşçi-memur el ele genel greve'', ''Emperyalistler, işbirlikçiler 6. Filo'yu iyi biliyorsunuz, NATO'ya geçit vermeyeceğiz'' şeklinde slogan atan katılımcılar, ellerinde de ''Yaşasın 1 Mayıs'', ''İstanbul NATO'ya Kapılarını Kapatıyor'', ''Irak'ta İşgale Son'' yazılı pankartlar açtı. 
     Kutlamalara katılanlar, sık sık attıkları sloganlarla NATO'nun İstanbul'da yapacağı zirveyi protesto etti. 
     
</TEXT>
</DOC>
