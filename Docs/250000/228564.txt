<DOC>
<DOCNO> 228564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/yasam/yasz1.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Loca saldırısına 4 tutuklama daha    İSTANBUL Milliyet 
   Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yönelik bombalı saldırıya ilişkin yürütülen soruşturma kapsamında yakalanan 4 kişi dün DGM'ye sevk edildi. Sanıklar Birol Kayaalp, Halil Ekşi, Enis Özer ve Bektaş Kuku, mahkemedeki sorgularının ardından tutuklanarak cezaevine gönderildi. Saldırıyla doğrudan ilişkisi olmayan sanıkların, soruşturma kapsamında tutuklanan kişilerle görüştükleri ve yurtdışında birlikte eğitim aldıkları öğrenildi. 
   
   Patron, işçilerini dolandırdı    OSMAN KARA İstanbul 
   Küçükçekmece'de bir işyeri sahibi, çalışanlarını dolandırıp kaçtı. Kanarya Mahallesi'ndeki Gamze Tekstil'de çalışan 30 işçisine iki aydır maaş veremeyen Kemal Gürtaşar, geçtiğimiz salı "İş yok, bu hafta üretim yapmayacağız" diyerek, personelini evine gönderdi. 35 milyarlık alacaklarını alamayan işçiler, Gürtaşar'ı arayarak ödeme yapmasını istedi. Gürtaşar da "Yarın ödeyeceğim" dedi. Ertesi gün atölyeye gelen işçiler, Gürtaşar'ın makineleri alıp kaçtığını öğrendi. İşçiler, Gürtaşar'dan şik yetçi oldu. 
   
   Nineyi döverek soydular    Adana'da, 80 yaşındaki Atiye Öztoprak'ın evine giren kimliği belirsiz bir kişi yaşlı kadını dövüp dişlerini kırdıktan sonra altın ve paralarını gasp etti. Eve gelen oğlunun baygın halde bulup hastaneye kaldırdığı Öztoprak'ın dört dişinin kırıldığı, yüzünde ve vücudunda ezikler oluştuğu belirlendi. Öztoprak, "Bıçakla tehdit ederek para istedi. 'Yok' deyince dövmeye başladı. Öldürülme korkusuyla sakladığım 200 milyon lirayla bir çeyrek altınımı verdim. Buna rağmen vurdu. Bayılmışım" dedi. 
   
   John Wayne için hatıra pul çıktı    AP 
   ABD Posta Servisi, 'Vahşi Batı' ruhunu en iyi yansıtan aktörlerden John Wayne anısına pul çıkardı. 1979'da ölen Wayne'in bilinen pozlarından birini 'Hollywood Efsaneleri' pul serisine alan Posta Servisi, önceki gün Beverly Hills'te törenle John Wayne pulunu tanıttı. 
   
   Adalet sadece '24 yıl'cık gecikti    ABD'de, cinayetten 24 yıl hapis yatan Thomas Lee Goldstein 55 , suçsuz olduğu anlaşılınca 3 gün önce serbest bırakıldı. Goldstein, "Çok sinirli, endişeli ve geleceğimden emin değilim, ama dışarıda olduğum için mutluyum" dedi. Kasım 1979'da Long Beach'te John McGinest'in öldürülmesinden sorumlu tutulan Kansaslı Goldstein, ısrarla masum olduğunu söylemişti. 
   
   Kendi kardeşini 'doğuracak'    LONDRA Milliyet 
   İngiltere'de kendisi de bir çocuk annesi olan 18 yaşındaki Nicola Hunter, ikinci eşiyle evliliğinden çocuğu bulunmayan annesi için bebek doğurmak üzere bir klinikle anlaştı. 37 yaşındaki anne Celena Anderson'ın iki hamileliğinin düşükle sonuçlanması üzerine, anne - kız, bu çözüme karar verdi. Nicola, ya anne ve üvey babasının laboratuvar koşullarında döllenmiş embriyosunun rahmine yerleştirilmesi ya da üvey babadan alınacak spermlerin yumurtalığına enjekte edilmesiyle hamile kalacak. 
   
   Yetimler AIDS kobayı mı oldu    DIŞ HABERLER SERVİSİ 
   İngiliz Observer gazetesi, aralarında Glaxo SmithKline'ın da bulunduğu bir grup ilaç firmasının AIDS ilacı deneylerinde yetim çocukları 'kobay gibi' kullandığını öne sürdü. İddiaya göre, ilaç devleri, AIDS'e yol açan HIV virüsü taşıyan çocuklara bakan New York'taki Incarnation Children's Centre'da bulunan çocukları denek olarak kullandı. Denenen ilaçların bazılarının çok zararlı yan etkileri bulunduğunu belirten gazete, "Normalde bunun için anne - baba iznine ihtiyaç var ama çocuklar için bu rolü New York yöneticileri üstlendi" diye yazdı. 
   
   
</TEXT>
</DOC>
