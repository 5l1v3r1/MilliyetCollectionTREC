<DOC>
<DOCNO> 210548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/magazin/amag.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes bu filmden bir rekor bekliyor 
</HEADLINE>
<TEXT>

   Yılmaz Erdoğan'ın ikinci filmi 'Vizontele Tuuba'nın galasına katılanların ortak görüşü 'Bu film seyirci rekorunu kırar..' 
      Birsen Altuntaş 
   
   Yılmaz Erdoğan'ın senaryosunu yazıp yönettiği ve aynı zamanda başrol oyunculuğunu yaptığı Vizontele Tuuba'nın Lütfi Kırdar Uluslararası Kongre ve Sergi Sarayı'ndaki galasına katılanlar filme tam not verdi. 
   Galaya katılanların ortak düşüncesi, Vizontele Tuuba'nın, ilk film Vizontele'nin 3.5 milyonluk seyircisini geçeceği noktasında birleşti. 
   Yılmaz Erdoğan'ın ise gişe tahminiyle ilgili sorulara verdiği yanıt 'temkinliydi' "Sonrasını konuşmak için henüz erken hele şu günü yaşayayım. Sonrasının garantisi yok. Vizontele dünyanın en komik filmi değildir. Vizontele, samimiyetiyle, duygusuyla anlattığı sıcaklığıyla bir filmdir. Bizim seyircimiz sirk seyircisi değil, maymun görmeye gelmiyor. 12 Eylül'ü anlatırken o arada göbek atamazdım. Filmde benim istediğim dozda mizah var zaten. Vizontele'de daha önce kolaylıkla rekor kırdık. Niye bir daha yapmayalım İyi film, iyi şeylere yol açar. 3.5 milyon seyircinin üzerinde bekliyorum. Göreceğiz, fal bakmıyoruz." 
   
   'Çok şanslıyım' 
   Filmin deniz kızı Deniz Akkaya ise filmden çok etkilendiğini belirterek şunları söyledi "Gerçekten çok güzel olmuş. Türk sinema tarihi açısından böylesine önemli bir filmde rol almak benim için çok gurur verici bir duygu. Çok şanslıyım. İkinci filmin, ilk filmin gişesini fazlasıyla geçeceğini düşünüyorum." 
   
   Neler dediler 
   EKREM BORA "Filmde ismimi geçirmişler. Böyle bir filmde ismimin geçmesi bile benim için çok değerli. Film her şeyiyle çok iyi." 
   MEMET ALİ ALABORA "12 Eylül hiçbir Türk filminde böylesine farklı ele alınmadı. Ben filmden çok keyif aldım." 
   TAMER KARADAĞLI "Tarık Akan'ı, Cezmi Baskın ve Tuba Ünsal'ı çok beğendim. Mutlaka iyi iş yapacak bir film. Yılmaz'ı tebrik ediyorum. İnşallah rekor kırar." 
   BİROL GÜVEN "Filmi çok beğendim. Hem duygu hem de komedi var. Bu bana yakın. Yılmaz'ın uslübunu da çok seviyorum." 
   MEHMET ASLANTUĞ "İlk Vizontele ikinci filme göre daha lezzetliydi. Yılmaz için beklediğim daha iyiydi. Hatırı sayılır bir çaba var." 
   MAHSUN KIRMIZIGÜL "Çok güzel bir film. Birincisinden kat kat güzel olmuş. Hem daha komik hem de daha ciddi, bir de düşündürüyor. Rekor kırar. En az 5 milyon yapar." 
   DENİZ SEKİ "Filmde çok özel ve güzel sahneler var. Ata Demirer'e bayıldım. Çok komikti. Bu filmin gişe başarısı bence çok olacak." 
   
   
</TEXT>
</DOC>
