<DOC>
<DOCNO> 210173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo05.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakeme gelen ayran şişesini sanayici bir arkadaş atmış 
</HEADLINE>
<TEXT>

     Denizlispor Kulübü Başkanı Zafer Katrancı, ''4-5 tane daha Ege takımının Birinci Süper Lig'de olmasını isteriz'' dedi. 
     Zafer Katrancı, Türkiye Spor Yazarları Derneği TSYD İzmir Şubesi Başkanı Mehmet Ali Okumuş'u ziyaret etti. 
     Basın mensuplarına açıklamalarda da bulunan Katrancı, İzmir'den bir takımın Birinci Süper Lig'de olmamasına üzüldüğünü belirterek, şunları söyledi 
     ''Ege'den 4-5 tane daha takımımız Birinci Süper Lig'de olsa, bu takımlarla bir güç birliğine girsek, ismimizi sporda da duyursak olmaz mı Çok harika olur. 4-5 tane daha Ege takımının Süper Lig'de olmasını isteriz. Bu yıl Vestel Manisaspor'a birçok oyuncu verdik. Ege'deki her takımla güç birliği içinde olmak isteriz.'' Göreve geldiği dönemde hedefi ilk 5 olarak belirlediklerini kaydeden Katrancı, şunları kaydetti 
     ''Ben göreve geldiğimde çok mütevazi bir şekilde, mevcut sporcularımız ve teknik direktörümüzle bu işin olabileceğini ifade ettim. Birçok kişi, teknik direktörümüz Giray Bulak'ın çok büyük başarılar elde etmediğini ifade ettiler. Ancak ben bunların hepsini kulak arkası ettim. Öncelikle yönetim kurulu olarak Kolektif yönetim anlayışını benimsersek ve bunu sporcularımız ve teknik heyetimize yansıtırsak başarılı oluruz dedim. Bunu başardık.'' 
     
     AYRAN ŞİŞESİ 
     Denizlispor-Beşiktaş maçında hakem Selçuk Dereli'ye isabet eden ayran şişesinin atılması ve Denizlispor'un sahasının 1 maç kapatılmasına da değinen Katrancı, şöyle konuştu 
     ''Tribünden kimin ayran şişesini attığını araştırdım, buldum. Sanayici bir arkadaşımız çıktı. Kendisi de çok üzüldüğünü söyledi. Hatta yöneticilerimize, mahcubiyetinden dolayı, masrafınız neyse ben çekeyim demiş. Kabul etmedik. Hiç olmasa daha iyiydi.'' Tel örgüsüz stadı ''centilmenliğin nişanesi'' olarak kabul ettiklerini de belirten Başkan Katrancı, ''Sahaya şunu-bunu atan taraftar da istemiyoruz'' diye konuştu. 
     Mehmet Ali Okumuş ise Denizlispor'un başarılarıyla gurur duyduklarını belirtti. 
     Okumuş, Katrancı'ya ''TSYD'' rozeti ile kravat iğnesi, Katrancı ise bir saat hediye etti. 
     
</TEXT>
</DOC>
