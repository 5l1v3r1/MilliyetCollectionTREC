<DOC>
<DOCNO> 206248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sonspo17.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da ikinci yarı hazırlıkları sürüyor... 
</HEADLINE>
<TEXT>

     Ligin ikinci yarısı için hazırlıklara erken başlayan Galatasaray, bu akşam yaptığı antrenmanla çalışmalarını sürdürdü. 
     Sarı-kırmızılı takımın Florya Metin Oktay Tesisleri'nde, teknik direktör Fatih Terim yönetiminde yaptığı antrenmanda, kadro dışı bırakıldığı iddia edilen Bülent, Hakan Ünsal ve Arif takımdan ayrı çalıştı. İdmanda Hakan Şükür de bu grupla birlikte çalışırken, bu 4 futbolcu diğer oyunculardan sonra antrenmanı tamamladılar. 
     Galatasaray'ın kondisyon ağırlıklı bir çalışma yaptığı akşamki idmana Prates, Mondragon, Hasan ve Berkant katılmadı. 
     Berkant'ın üst solunum yollarındaki rahatsızlığı nedeniyle çalışmaya katılmadığı öğrenilirken, Hasan'ın sağ üst yan adalesinde rahatsızlığının bulunduğu bildirildi. Hasan'ın bu nedenle MR'ının çekildiği de kaydedildi. 
     Öte yandan, teknik direktör Terim, bu akşamki antrenmanı basın mensuplarının izlemesine izin verdi. Gazeteciler, idmanı sonuna kadar takip etti. 
     Galatasaray, ikinci yarı hazırlıklarını yarın sabah yapacağı idmanla sürdürecek. 
     
</TEXT>
</DOC>
