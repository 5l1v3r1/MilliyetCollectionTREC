<DOC>
<DOCNO> 246816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko17.html </URL>
<DATE> 2004/06/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mayıs'ta TEFE bazında yüzde 11.1 ile en yüksek reel getiriyi Euro sağladı 
</HEADLINE>
<TEXT>

     Finansal yatırım araçları arasında, bu yılın Mayıs ayında en fazla reel getiriyi Euro sağladı. 
     Yıllık bazda ise yatırımcısına en fazla kazandıran yatırım aracı, yüzde 43.2'lik reel getiriyle Borsa oldu. 
     DİE verilerine göre 1994 100 bazlı Toptan Eşya Fiyatları Endeksi TEFE ile indirgenerek yapılan hesaplamalara göre Euro Mayıs ayında, bir önceki aya göre yüzde 11.1 reel getiriyle yatırımcısını sevindirdi. 
     Mayıs ayında dolar yüzde 11, mevduat faizi yüzde 1.8, altın külçe yüzde 4.8 oranında reel getiri sağlarken, borsa endeksi yüzde 11.5'lik düşüşle tasarrufçusunu zarara uğrattı. 
     
     YILLIK GETİRİ 
     Mayıs ayı itibariyle son bir yıla bakıldığında ise borsa endeksi ile banka mevduatına yatırım yapanlar reel bazda kazanırken, dolar, euro ve altına yatırım yapanlar zarar etti. 
     Enflasyondan arındırıldığında, doların son bir yıldaki reel kaybı yüzde 7.4, altının kaybı yüzde 0.5 ve euronun yüzde 3.6 olurken, borsa endeksinin reel getirisi yüzde 43.2, mevduat fazinin de yüzde 31.8 olarak gerçekleşti. 
     
     SON ÜÇ AYLIK DÖNEM 
     Mayıs 2004 itibariyle TEFE bazında üç aylık dönemde ise seçilmiş finansal yatırım araçlarından banka mevduatı brüt yüzde 1, dolar yüzde 8.6, euro yüzde 3 ve külçe altın yüzde 2.3 oranında reel getiri sağlarken, borsa endeksi yüzde 11.6 düşüşle tasarrufçusunu zarara uğrattı. 
     
</TEXT>
</DOC>
