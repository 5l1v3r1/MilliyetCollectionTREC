<DOC>
<DOCNO> 249431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/soneko14.html </URL>
<DATE> 2004/06/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hazine'nin en rahat haftası... 
</HEADLINE>
<TEXT>

     Hazine, 26.7 milyon dolarlık dış ve 200 trilyon liralık iç borç ödemesi yapacağı bu hafta 7 Temmuz'daki 7 katrilyon liralık ödemeye kadar rahat bir dönem geçirecek. Hazine'nin verilerine göre, bu hafta yalnızca 26.7 milyon dolarlık dış borç ödenecek. Bu ödemenin 4.9 milyon doları yarın, 3 milyon doları salı, 1 milyon doları çarşamba, 10.7 milyon dolara perşembe, 7.2 milyon doları ise cuma günü yapılacak. Bu ödemeyle Hazine'nin haziran ayının ilk 25 günündeki toplam ödemeleri 487.5 milyon dolara ulaşacak. 
     
     İLK ALTI AY 
     Hazine'nin yılın ilk altı ayındaki toplam dış borç ödemelerinin tutarı da 25 Haziran itibariyle 6 milyar 638.9 milyon dolara kadar yükselecek. Bu yıl ocak ayında 996.3 milyon dolarlık dış borç ödeyen Hazine, ödemelerin 2 milyar 69.8 milyon dolarla en yüklü bölümünü şubat ayında yapmıştı. Hazine, mart ayında 1 milyar 837 milyon dolar, nisanda 601.3 milyon dolar, mayısta ise 647 milyon dolarlık dış borç ödemişti. 
     
     İÇ BORÇ ÖDEMESİ 
     Geçen hafta yüklü geri ödemeleri geride bırakan Hazine, iç borç geri ödemelerinde de 7 Temmuz'a kadar sürecek rahat bir döneme giriyor. Hazine bu hafta 191 trilyonu çarşamba, 9 trilyonu da cuma günü olmak üzere sadece 200 trilyon liralık iç borç ödeyecek. 7 Temmuz'da ise Hazine'nin 7 katrilyon liralık bir yüklü borç ödemesi bulunuyor. 

ANKA 
     
</TEXT>
</DOC>
