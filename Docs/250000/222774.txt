<DOC>
<DOCNO> 222774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko15.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkını aradı, "bilinçli tüketici" ödülünü kazandı... 
</HEADLINE>
<TEXT>

     Sinoplu kuaför Canan Akın, annesinin gönderdiği ve içindeki çikolataları farelerin yediği kargo paketinin, delik kısmı gizlenerek kendisine teslim edildiğini anlayınca başlattığı hak arama mücadelesini kazanarak ''Bilinçli Tüketici Ödülü''ne layık görüldü. 
     Edinilen bilgiye göre, Sinop'ta kuaförlük yapan Canan Akın, Ereğli'de oturan annesi tarafından 9 yaşındaki oğluna gönderilen kargo paketindeki çikolata ve şekerlemelerin fareler tarafından yendiğini ve paketin delik kısımlarının kapatılarak kendisine teslim edildiğini anlayınca, olayı söz konusu kargo şirketine iletti. 
     Ancak, durumu kabul etmeyen kargo şirketine yaptığı başvurudan sonuç alamayan Akın, Tüketici Sorunları Hakem Heyeti'ne şikayette bulunarak, zararın tazmini için girişimlere başladı. 
     Sonuçta haklılığını kanıtlayan Akın, tazmin hakkını elde ederken, bu yasal çabası sonucundaki örnek başarısı da kendisine ''Bilinçli Tüketici Ödülü'' getirdi. 
     Başlattığı haklı mücadelesinin başarıyla sonuçlanmasından ötürü mutlu olduğunu belirten Canan Akın, maddi tazminden çok olası benzer olaylar için örnek teşkil etmesi açısından böylesi bir çabanın içine girdiğini söyledi. 
     Kargo şirketine gittiğinde kendisine ısrarla paketin sağlam teslim edildiğinin söylendiğini ve sorumluluk kabul etmediklerini anlatan Akın, ''Haklılığım ortaya çıkınca özür dilediler'' dedi. 
     Canan Akın, tüketici olarak herkese, haklarını arama tavsiyesinde de bulundu. 
     Bu arada Akın'a ödülü, Sinop Sanayi ve Ticaret İl Müdürlüğü tarafından düzenlenen ''7. Geleneksel Tüketici Ödülleri'' töreninde verildi. 
     
</TEXT>
</DOC>
