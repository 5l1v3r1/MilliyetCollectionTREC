<DOC>
<DOCNO> 203157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun03.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dini Özgürlükler Raporu... Türkiye'ye de eleştiri... 
</HEADLINE>
<TEXT>

     ABD Dışişleri Bakanlığı, Uluslararası Dini Özgürlükler 2003 Raporu'nu yayınlarken, Fransa'daki laiklik tartışmalarını yakından izlediklerini bildirdi ve Türkiye'ye de değindi. 
     ABD Kongresi'ne sunulan raporu hazırlayan komisyonun başında bulunan Büyükelçi John Hanford, raporla ilgili gazetecilerin sorularını yanıtladı. Hanford, Fransa Cumhurbaşkanı Jacques Chirac'ın, devlet okullarında dini sembollerin yasaklanması görüşüne ilişkin sorularla karşılaştı. 
     Büyükelçi Hanford, Fransa'da, ''Fatima'nın eli, Davud'un Yıldızı ve haç'' gibi küçük dini sembollerin kullanılmasına okullarda izin verildiğini ancak başörtüsü, kippa Musevi takkesi veya büyük haçların takılmasının yasaklandığını anladıklarını ifade etti. 
     Chirac'ın, dinlerin uyumlu bir şekilde birarada olmasını sağlamak için böyle bir yasanın gerekli olduğuna inandığını söylediğini hatırlatan Hanford, Fransa'daki gelişmeyle ilgili bütün detayları bilmediklerini ancak bütün dünyada dini özgürlüklerin temel prensipleri üzerinde çalıştıkları için bu konuda yorum yapabileceğini belirtti. Hanford, ''başörtüsünü de kapsayacak şekilde bütün insanlar, başkalarını kışkırtmayacak ve yıldırmayacak şekilde, hükümet müdahalesi olmadan dinlerini ve inançlarını barışçı bir şekilde uygulayabilmelidir'' dedi. 
     Fransa Cumhurbaşkanı'nın ana endişesinin, Fransa'da laiklik ilkesini korumak olduğunu ve bu ilkeyi ''tartışılamaz'' olarak gördüğünü hatırlatan Hanford, ''elbette bizim umudumuz, dini özgürlüklerin de tartışılamaz olmasıdır'' dedi ve Fransa'daki gelişmeleri çok yakından izlemeyi sürdüreceklerini kaydetti. 
     Hanford, ''ele aldığımız başörtüsünü kısıtlayan bir dizi ülkede bizim hissettiğimiz, insanların bunu kışkırtma amacıyla giymediği ve sadece kendi kalplerindeki inancı sergiledikleridir ve biz bunun halklar arasında nasıl bir bölünmeye yol açacağını göremiyoruz'' dedi. 
     Bir gazetecinin, ''sanırım Türkiye'den bahsediyorsunuz'' demesi üzerine Hanford, ''Türkiye de bir başka ülke olacaktır, evet'' yanıtını verdi. 
     
</TEXT>
</DOC>
