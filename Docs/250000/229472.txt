<DOC>
<DOCNO> 229472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/siyaset/asiy.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tükürmediği kaldı 
</HEADLINE>
<TEXT>

   Esenyurt Belediyesi'nin AKP'li Başkanı Kadıoğlu, kaldırmak istediği resimler için, "Şimdi bu ne ifade ediyor Çok müstehcen değil, ama hatları çok belli, bacakları macakları şey..." dedi 
      GÜLAY FIRAT İstanbul 

   
   Esenyurt Belediyesi'nin alt katında açılan kültür merkezini, "çıplak kadın resmi dolu' diyerek kapattığı iddiasıyla gündeme gelen AKP'li Esenyurt Belediye Başkanı Necmi Kadıoğlu, kendini "Belediyeye gelen, giden yok, resimleri kim görecek de alacak" diye savundu. Daha önce de Ankara Büyükşehir Belediye Başkanı Melih Gökçek, Altınpark'ta Mehmet Aksoy'a ait iki heykeli kaldırtırken, "Böyle sanatın içine tükürürüm" demişti. 
   Devletin dairesinde Atatürk'ün resminden başka resim görmek istemediğini dile getiren Kadıoğlu, "Tüm resimler satılsın, parasını öğrencilere vereceğim" diye konuştu. 
   Eski Belediye Başkanı Gürbüz Çapan döneminde açılan kültür merkezini kapattığı, sözleşmeli öğretmenlerini de sürdüğü iddia edilen Kadıoğlu sorularımızı yanıtladı. Kültüre karşı olmadığını savunan Kadıoğlu, "Ama kültür yapacağınız yerle, devlet dairesini ayırt etmeli. Resmi bir kuruluş, heykele, meykele sergi alanı olmamalı. Belediyeye gelen yok, giden yok, tablonu görmez, heykelini almaz. Onlara sergi için 'Cemal Reşit Rey'i mi, Taksim'de başka bir alan mı istersiniz ' dedim. Sevindiler" dedi. 
   
      Neden rahatsız 
   Rahatsız olduğu resmi de anlatan Kadıoğlu, "Aşağıda bir yerde gördüm. Çok müstehcen değil, ama hatları çok belli, bacakları macakları şey, meydanın girişinde. Çok da uygun bulmuyorum" diye konuştu. 
   Sanat çalışmalarının süreceğini söyleyen Kadıoğlu'na, heykel atölyesini gezerken, 'Bu Mimar Sinan mezunları da çıplak kadın heykelinden başka bir şey bilmiyor' dediği iddiasını hatırlattığımızda ise şöyle dedi 
   "Öyle demedim. 'Kadın heykeli yok, duvarlarda kadın resimleri var' dedim. Devlet dairesinde bu kadın resmi ne kadar doğru, bakmak lazım" diye konuştu. 
   Odasındaki 20 civarında büyüklü küçüklü resimleri de istemeyen Kadıoğlu, birkaçını gösterip "Şimdi bu, ne ifade ediyor Bunları öğrenciler mi yaptı bilmiyorum. Bu resimleri satıp parasını öğrencilere vereceğim, emekleri değerlensin" dedi. 
   
   Öğretmenler bahçe sürgünü 
   Aslında resmi sevdiğini, Mecidiyeköy Lisesi'nde okurken resim dersinde okul birincisi olduğunu söyleyen Kadıoğlu, "Sanata karışmam, ama devlet dairesi müze değil. Ben yardımcı olacağım, belli ki ellerinden tutan olmamış" dedi. 
   Kadıoğlu, Kültür Merkezi'nde tiyatro öğretmeni Nazım Yılmaz ve karikatür öğretmeni Kamil Masaracı'nın Park ve Bahçeler Müdürlüğü'ne sürülmesiyle ilgili olarak da şöyle dedi "İşçi ayrı, sanatçı ayrı. Talimat vermiştim, 'işçi kadrosundan park bahçe işlerine verelim' diye. Şimdi, park bahçe zamanı. Ağaçların diplerinin bellenmesi lazım. Bu kişiler, tiyatrocu mu bilmiyorum " Bu arada resimlerin bir kısmının eski başkan Gürbüz Çapan'a ait olduğu öğrenildi. 
   
   
   
   
</TEXT>
</DOC>
