<DOC>
<DOCNO> 239295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun29.html </URL>
<DATE> 2004/05/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Norveç'te gazeteciler grevde 
</HEADLINE>
<TEXT>

     Norveç'te ulusal haber ajansı dahil, ülkenin önde gelen gazetelerinde çalışan yaklaşık 2 bin 900 gazeteci, toplu sözleşme görüşmelerindeki anlaşmazlık üzerine greve çıktılar. 
     Norveç Gazeteciler Sendikası ile Medya Kuruluşları Birliği arasında resmi yetkililerin arabuluculuğunda yapılan son görüşmelerin, emekli maaşları, geçici personelin durumu ve en düşük ücret dilimindeki gazetecilere yapılacak zam konusundaki anlaşmazlık üzerine tıkandığı bildirildi. 
     Norveç'te 84 medya kuruluşunda 2 bin 874 gazetecinin katılımıyla yapılan grev, çoğu gazete, ulusal haber ajansı NTB ve ülkedeki bütün gazetelere, uluslararası haber ajanslarına hizmet veren fotoğraf ajansı Scanpix'i etkilerken, yayın kuruluşları ve internet siteleri hizmetlerine devam edecek. 
     Gazetecilerin son 4 yılda üçüncü kez grev yaptığı Norveç'te, 2000 yılındaki grev 7 gün, 2002'deki 9 gün sürmüştü. Taraflar, son grevin öncekilerden daha uzun sürebileceğini belirtiyor. 
     
</TEXT>
</DOC>
