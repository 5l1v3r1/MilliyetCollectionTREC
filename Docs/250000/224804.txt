<DOC>
<DOCNO> 224804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko23.html </URL>
<DATE> 2004/03/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
"Finans Market" projesi hayata geçti 
</HEADLINE>
<TEXT>

     Türkiye'de iş dünyasının bütün finansal ihtiyaçlarını karşılamaya yönelik ''Finans Market'' projesi uygulamaya girdi. 
     Merkezi Belçika'da bulunan General Group'un, şirketlerin bütün finansal ihtiyaçlarını karşılamak amacıyla oluşturduğu ''General Finans Market'' projesinin Türkiye'de isim hakkını General A.Ş. aldı. 
     General A.Ş. Marketing Müdürü Filiz Gemicioğlu, yaptığı açıklamada, ''Finans Market'' projesinin, şirketlerin akla gelecek bütün finansal ihtiyaçlarına cevap vermek amacıyla tek bir çatı altında toplanmış yerli-yabancı pek çok finans kuruluşu, banka ve şirketin bir araya gelmesinden oluştuğunu bildirdi. 
     Filiz Gemicioğlu, finansal ihtiyaçları karşılamaya yönelik böylesine bir organizasyonun Türkiye'de ilk defa uygulanmaya başlandığını belirtti. 
     Türkiye'de yeni kurulan şirketlerin yüzde 80'inin 5 yıl içinde kapanmak zorunda kaldığını, bunun nedenleri arasında, yanlış yapılan yatırımların, finans hizmetlerinin yerinde ve doğru kullanılmamasının ilk sıralarda yer aldığını kaydeden Gemicioğlu, ''Finans Market'' projesi içinde yarım kalmış yatırımların revize edilmesi noktasında da şirketlere yardım edildiğini bildirdi. 
     Filiz Gemicioğlu, ihtiyaç duyulacak işletme sermayesi için girişimcilere destek olunduğunu, bunun için yurtiçi ve yurtdışı kaynaklı orta ve uzun vadeli krediler temin edildiğini belirtti. 
     
</TEXT>
</DOC>
