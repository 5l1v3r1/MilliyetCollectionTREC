<DOC>
<DOCNO> 205410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo05.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da ayın en güzel golü yarışması adayları belli oldu 
</HEADLINE>
<TEXT>

     Galatasaray Kulübü'nün düzenlediği ''Ayın en güzel golü'' yarışmasında aralık ayının adayları belli oldu. 
     Sarı-kırmızılı kulübün resmi internet sitesinde yapılan açıklamaya göre, Hakan Şükür'ün Avrupa Şampiyonlar Ligi'nde Juventus'a attığı ilk gol, Cesar Luis Prates'in ligde Trabzonspor'a attığı frikik golü ile Joao Batista'nın ligde Elazığspor filelerine gönderdiği gol, aralık ayının en güzel golü adayları olarak gösterildi. 
     Taraftarlar, resmi web sitesinde süren yarışmada 16 Ocak 2004 Cuma günü saat 17.00'ye kadar oy kullanabilecekler. 
     Yarışma sonrasında en fazla oyu alan gole oy veren 5 üye Galatasaray'ın orijinal formasını, 5 üye de FIFA 2004 oyunu orijinal CD'si alacak. Ayrıca yarışmaya katılan üyeler arasında yapılacak çekilişte 50 kişi Galatasaray Dergisi'nin 17 sayılık arşivine sahip olacak. 
     Sezon başından bu yana düzenlenen yarışmada taraftarların oylarıyla ağustos ayında Hasan Şaş, eylül ve ekim aylarında Hakan Şükür, kasım ayında ise Petre'nin attığı goller ''ayın en güzel golü'' seçilmişti. 
     
</TEXT>
</DOC>
