<DOC>
<DOCNO> 211475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko37.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Maaş zamları enflasyonist etki yaratmaz 
</HEADLINE>
<TEXT>

     Maliye Bakanı Kemal Unakıtan, 2003 yılı bütçe geliri hedefine ulaşılamamasının 2004 yılı tahminlerine olan olumsuz yansımalarının telafi edilmesi için, gerekli ek tedbirlerin en kısa zamanda alınacağını bildirdi. 
     Bakan Unakıtan, 2003 bütçesi kesin sonuçları ve vergi stratejilerini, düzenlediği basın toplantısıyla açıkladı. 
     Unakıtan, hükümetin, daha önceki yıllarda maaşlarında oluşan kayıpların giderilmesi ve alım güçlerinin artırılması amacıyla SSK ve Bağkur emekli maaşlarına, yılın ilk ve 2. yarısı için yüzde 10'ar oranında artış yapılmasına karar verdiğini hatırlattı. 
     Asgari ücretteki yüksek oranlı artış nedeniyle oluşan sosyal sigortalar prim maliyetinin bir kısmının Hazine tarafından karşılanmasının öngörüldüğünü kaydeden Unakıtan, bu kararların kamuoyu ve piyasalar tarafından popülist politikalar olarak algılanmaması gerektiğinin altını çizdi. 
     Bunların, fakir kesimlerin korunmasına yönelik sosyal politikaların bir parçası olduğunu vurgulayan Unakıtan, ''Bu kararların enflasyonist bir etki yaratması söz konusu değil'' dedi. 
     Gelir artışlarının, zaten harcama şeklinde piyasalara döneceğini, bunun da ekonomiye olumlu etkisi olacağını bildiren Unakıtan, ''Hazine, Merkez Bankası, Devlet Planlama Teşkilatı DPT ve Maliye Bakanlığı'nın yaptığı incelemeler neticesinde, asgari ücret ve diğerlerinde yapılan artışların enflasyona menfi etkisi olmayacak'' diye konuştu. 
     Emeklilerin maaşlarında, özellikle SSK ve Bağ-Kur emeklileri ile memur emeklileri arasında önemli bir fark bulunduğunu belirten Unakıtan, bu farkın kapanması için belirli bir zaman içerisinde bütün sigorta emekliliği ve sağlığı ayrı ayrı bir çatı altında toplayacaklarını söyledi. 
     
     EK ÖDENEK KANUNU TASARISI BAŞBAKANLIK'TA... 
     Unakıtan, yapılan son düzenlemelerin bütçeye maliyetinin 3 katrilyon 470 trilyon lira olduğunu belirtirken, şunları kaydetti 
     ''Bunları nereden karşılacağız Zamlar geliyor, vergiler artıyor. Benzine zam gibi, kim aklına ne gelirse zam haberleri veriyor. Vatandaşımızı hoplatıp duruyorsunuz. Şimdi öyle bir şey yok tabii. Hazırlayıp, dün Başbakanlığa gönderdiğimiz kısaca ek ödenek kanunu olarak adlandırabileceğimiz 2004 Mali Yılı Bütçe Kanunu ile 2004 Mali Yılı Katma Bütçeli İdareler Bütçe Kanunu ve bu kanunlara bağlı cetvellerde değişiklik yapılmasına dair kanun tasarısıyla, SSK ve Bağ-Kur ilave açıklarının karşılanması için ek ödenek verilmesi söz konusu. 
     Yaptığımız artışların bütçe dengesi ve faiz dışı fazla hedefine yarattığı olumsuz etkilerin telafi edilmesi amacıyla, personel, faiz, emeklilere vergi iadesi, sosyal güvenlik kurumlarına transferler ve yedek ödenekler gibi esneklik olmayan ödenekler dışında kalan tertiplerden, yüzde 10 oranında kesinti yapılması öngörülmüştür. 
     Asgari ücretteki artışın vergi gelirleri üzerinde yaratacağı yaklaşık 400 trilyon lira düzeyinde olan olumsuz etkisi de, ek bütçe kanunuyla gelir tahminlerine yansıtılmaktadır. 2003 yılı bütçe geliri hedefine ulaşılamamasının 2004 yılı tahminlerine olan olumsuz yansımalarının telafi edilmesi için, gerekli ek tedbirler en kısa zamanda alınacaktır.'' ''Bundan kimsenin kuşkusu olmasın. Başbakan ve benim de söylediğim gibi, mali disiplin ve faiz dışı fazla hedefi, bizim için olmazsa olmaz unsurlardandır'' diyen Bakan Unakıtan, mali disipline aynı şekilde riayet edileceğini, faiz dışı fazlanın aynı şekilde hedeflendiğini ve tutturulmasına son derece önem verdiklerini kaydetti. 
     
</TEXT>
</DOC>
