<DOC>
<DOCNO> 247229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas04.html </URL>
<DATE> 2004/06/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İşte sanat dünyasının ''efsanevi çiftleri'' 
</HEADLINE>
<TEXT>

     Bülent Keneş 

Ünlü Latin kökenli şarkıcılar Jennifer Lopez ve Marc Anthony arasında geçen hafta sonunda sessiz sedasız yapılan evlilik, çok sık beraberlikler, evlilikler, ayrılık ve boşanmalar yaşayan Lopez için eleştiri konusu olurken, sanat dünyasının uzun süren beraberliklerini ve efsanevi çiftleri gündeme getirdi. 
     31 yaşındaki şarkıcı Lopez, aralarında ünlü moda tasarımcısı Tommy Hilfiger'in kardeşi Andy Hilfiger ve ünlü aktör Ben Affleck'in de bulunduğu birçok kişiyle yaşadığı beraberliklerin yanı sıra Sean ''Puffy'' Combs, Cris Judd ve son olarak Latin şarkıcı Marc Anthony ile evlilik yaptı. 
     Lopez'in bu sıklıktaki beraberlik ve evlilikleri sanat dünyasındaki uzun beraberlikleri akla getirirken, CBS televizyonu ''efsanevi çiftler'' listesi yayımladı. Listede şu isimlere yer verildi 
     -Barbie-Ken çifti Ruth Handler'ın 1959 yılında yarattığı ve kendi kızının ismini verdiği oyuncak bebek Barbie'nin yalnızlığı, 1961'de Handler'in şirketi Mattel'in yarattığı erkek bebek Ken ile sona erdi. Barbie-Ken beraberliği, 12 Şubat 2004 tarihinde Mattel pazarlama departmanından yapılan ''Diğer meşhur çiftler gibi ayrıldılar'' açıklamasıyla bitti. 
     -Ossie Davis-Ruby Dee 1945'te Broadway'de aynı oyunda sahne alırken tanıştılar. Tanışmalarından üç yıl sonra evlenen çift evliliğini sürdürüyor. Çift, 50. evlilik yıldönümünü birlikte yazdıkları ''With Ossie and Ruby In This Life Together'' Ossie ve Ruby İle Bu Hayatta Birlikte'' adlı bir kitapla kutladı. 
     -Spencer Tracy-Katharine Hepburn Dokuz filmde birlikte rol alan çift 1940'larda tanıştı. Hiçbir zaman evlenmemelerine rağmen, beraberlikleri Spencer Tracy'nin öldüğü 10 Haziran 1967'ye kadar sürdü. Hepburn ise bundan 36 yıl sonra hayatını kaybetti. 
     -Lauren Bacall-Humphrey Bogart 21 Mayıs 1945 tarihinde evlenen çiftin beraberliği, Bogart'ın öldüğü 14 Ocak 1957'ye kadar sürdü. 
     -Joanne Woodward-Paul Newman 29 Ocak 1958'de evlenen çiftin örnek beraberliği devam ediyor. 
     -Richard Burton-Elizabeth Taylor Tabloid gazeteler tarafından ''Liz ve Dick'' diye anılan çift, 15 Mart 1964 tarihinde evlendi. 26 Haziran 1974'te boşanan çift, Ekim 1975'te yeniden evlendi ve 1976 yazında yeniden boşandı. Burton, Taylor ile yeni bir evlilik yapamadan 1984 yılında hayatını kaybetti. 
     -Sharon-Ozzy Osbourne MTV müzik kanalına ait kameralarla bütün hayatlarını televizyona aktararak ''reality televizyonlarına'' öncülük eden çift, Temmuz 1982'de evlendi. Sharon Osbourne, rockçı kocasına menajerlik yaparak, kariyerinde ona hep yardımcı oldu. 
     -Frank Sinatra-Ava Gardner 7 Kasım 1951'de evlenen çift, 1957 yılına kadar evli kaldı. Çift, boşanmalarından Ava Gardner'in öldüğü 25 Ocak 1990 tarihine kadar dost kaldı. Sinatra da 14 Mayıs 1998 günü hayatını kaybetti. 
     -Yoko Ono-John Lennon 12 Mart 1969'da evlenen çiftin evlilikleri, John Lennon'un 40 yaşındayken bir fanatik hayranı tarafından öldürüldüğü 1980 Aralık ayına kadar devam etti. 
     -Brad Pitt-Jennifer Aniston 29 Temmuz 2000 tarihinde evlenen çift için 'efsanevi'' nitelemesini yapmak için çok erken olmasına rağmen, çiftin ilişkilerindeki bütün göstergeler, onların bu statüyü hak ettiğini gösteriyor. 
     
</TEXT>
</DOC>
