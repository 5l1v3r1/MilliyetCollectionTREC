<DOC>
<DOCNO> 204522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yazar/bila.html </URL>
<DATE> 2003/12/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Serdar Denktaş'ın önerisi 
</HEADLINE>
<TEXT>

   
   KKTC seçimleri sonrasında anahtar parti konumuna gelen DP'nin Genel Başkanı Serdar Denktaş, yeni hükümetin kurulması ve müzakere sürecine ilişkin olarak çıkış yolu bulmanın mümkün olduğu görüşünde. Serdar Denktaş, dün sorularımızı yanıtlarken, öncelikle hükümet kuruluşuyla ilgili tercih ve önerilerini şöyle sıraladı 
   1- Hükümeti kurma görevi önce CTP Genel Başkanı Mehmet Ali Talat'a verilmelidir. Seçimden birinci çıkan parti odur. 
   2- Bizim ilk tercihimiz bir UBP - CTP koalisyonudur. Bu koalisyon 37 sandalyeye sahiptir. Bizim bu koalisyona girmek gibi bir şartımız da olmadan, dışarıdan desteğimiz de söz konusu olur. 
   3- UBP - CTP koalisyonu, Derviş Eroğlu'nun başbakanlığında olursa, bu modelde biz kayıtsız şartsız destek veririz. Bunun nedeni, Eroğlu başbakan olursa, DP olarak bizim de duyarlılıklarımızı hükümet programına, protokolüne koyacağına olan güvenimizdir. 
   4- UBP - CTP koalisyonu olmazsa, biz, dışarıdan destekli CTP - DP koalisyonuna da gireriz. CTP - DP koalisyonu olursa, bunun şartı bizim açımızdan, duyarlı olduğumuz ulusal konulardaki tavrımızın hükümet protokolüne yazılması olur. 
   5- Biz DP olarak bu tablodan hükümet çıkarılması gerektiğini düşünüyoruz. Bu ara sürecin zaman kaybına yol açmadan geçirilmesine inanıyoruz. Her lider hükümet kurmak için 15 gün süreyi sonuna kadar kullanmamalıdır. Kuramayacağı belliyse süreyi tamamlamadan görevi geri vermelidir ki yeni bir girişim yapılabilsin. Bundaki amacımız Aralık 2003 - Mayıs 2004 sürecinin boşa harcanmamasıdır. 
   
   Birleşme olmaz    DP lideri Serdar Denktaş, partisinin UBP ile birleşmesine dönük öneri ve tartışmalarla ilgili sorumuzu ise şöyle yanıtladı 
   "Bu kesinlikle söz konusu değildir. Sayın Talat böyle bir yorum getirdi ama bizim böyle bir düşüncemiz yok. Hükümet kurulması için önerilerimizi ortaya koyuyoruz ve yapıcı bir tutum izliyoruz. Kaldı ki biz hükümeti kurma görevinin önce Sayın Talat'a verilmesi gerektiğini de söylüyoruz." 
   
   Madde madde görüşme    Serdar Denktaş'ın Annan planının görüşülmesiyle ilgili değerlendirmesi ise şöyle "Annan planının madde madde görüşülmesi kabul edilirse buna varız. Ama çerçevesi üzerinden görüşülmesi halinde, o zaman felsefesi, çerçevesi kabul edilmiş olur ki madde madde görüşülemez. Bu fark önemlidir. Sayın Cumhurbaşkanı Rauf Denktaş planın felsefesi sakat derken haklıdır. Geneli üzerinde egemenlik var mı, yok mu diye tartışmak yerine madde madde ele alınıp görüşülmesi daha somut ve faydalı olur." 
   Serdar Denktaş hem hükümetin kurulması, hem de Annan planının görüşülmesiyle ilgili somut önerilerde bulunuyor. Serdar Denktaş'ın bu yaklaşımı Ankara'nın işini de kolaylaştırabilir. 
   
      
   
   
</TEXT>
</DOC>
