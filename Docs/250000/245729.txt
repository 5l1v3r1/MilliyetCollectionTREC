<DOC>
<DOCNO> 245729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun05.html </URL>
<DATE> 2004/06/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Irak'ta patlamada, Amerikalılar için çalışan bir şoför öldü... 
</HEADLINE>
<TEXT>

     Amerikan ordusu için çalışan bir şoförün, dün Irak'ın batısında yol kenarına yerleştirilen bir bombanın patlaması sonucu öldüğü, aynı patlamada bir askerin yaralandığı bildirildi. 
     Amerikan ordusundan yapılan açıklamada, ''Suriye sınırı yakınlarında bir askeri konvoyun geçişi sırasında, yol kenarına yerleştirilen bombanın patlaması üzerine, ordu için çalışan sivil şoför ölmüş, bir asker yaralanmıştır'' ifadesi kullanıldı. 
     Açıklamada, şoförün milliyeti belirtilmedi. 
     Bu arada, Irak'ın güneyindeki Nasıriye'de dün sabah bir petrol ürünleri dağıtım şirketinin müdürünün kimliği belirsiz kişilerce öldürüldüğü bildirildi. 
     Vali yardımcısı Adnan Şeraifi tarafından yapılan açıklamada, bürosuna gitmekte olan Ali Cemail adlı müdürün aracına ateş açıldığı ve müdürün hayatını kaybettiği belirtildi. 
     Bu arada, Irak'ın batısındaki El Anbar'da 27 Mayıs'ta çıkan çatışmalarda yaralanan Amerikalı deniz piyadesinin 3 Haziran'da öldüğü bildirildi. 
     Amerikan ordusu, adı açıklanmayan askerin, ''güvenlik ve istikrar operasyonlarından birinde'' çıkan çatışmada yaralandığını kaydetti. 
     Bu ölümle Mart 2003'ten bu yana Irak'taki çatışmalarda ölen Amerikalı askerlerin sayısı 603'e yükseldi. 
     
</TEXT>
</DOC>
