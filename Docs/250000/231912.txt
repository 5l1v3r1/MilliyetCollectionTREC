<DOC>
<DOCNO> 231912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/akyol.html </URL>
<DATE> 2004/04/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Derviş ve CHP 
</HEADLINE>
<TEXT>

   
   
   KEMAL Derviş'in CHP yönetiminden istifasına AKVİL, AÇP, UGKMH gibi Kemalist kuruluşlar çok sevinmiş. Çünkü Derviş "Atatürkçülük ile sosyal demokrasi sentezi" diyerek "Atatürk'e, devrim şehitlerine ve Türk ulusuna hakaret" ediyormuş 
   Atatürk sağ olsaydı nasıl düşünürdü Bu bilinemez. Ama Türk ulusunun nasıl düşündüğü her seçimde ortaya çıkıyor. 
   Deniz Baykal eskiden keskin ideolojik gruplara pek itibar etmezdi. Bilirdi ki, bunların geniş halk kitleleriyle duygudaşlığı da yok, örgütsel bağı da... 
   Baykal'ın kendisi o zaman "Yeni Sol"u savunuyordu. İsmail Cem'le kitap yazıyordu. Birçoğumuz da sol kendini yenileyecek diye umutlanmıştık. Ama CHP "Yeni Sol"u unutuverdi. 
   Şimdi Derviş aynı şeyleri savunuyor ve CHP yönetiminden ayrılmak zorunda kalıyor CHP'nin nasıl tıkandığının resmidir bu. 
   
   DERVİŞ'İ değişik siyasi konjonktürlerde, farklı ortamlarda gözlemledim, konuştum, tartıştım. Gördüm ki, bir liderlik sevdalısı değildir. Türkiye'nin ekonomisine, dış ilişkilerine ve entelektüel hayatımıza katkıda bulunmak ona daha çok heyecan veriyor. Derviş'in her ortamda Baykal'ı savunduğunu da gördüm bunu yol arkadaşlığının ahlaki bir gereği sayıyordu galiba. 
   Derviş bir vatanseverdir. Hatta sağı "Amerikancı" diye bana göre haksız yere suçladığına da çok şahit oldum. 
   Ama gelin görün ki, bırakın karmaşık çağdaş uluslararası dinamikleri, "Atatürk dış borç almadı" diyecek kadar Atatürk'ü bile bilmeyen Atatürkçüler Derviş'i Amerikancılıkla suçluyor Gazetelere göre, son CHP grup toplantısında Derviş "ulusal hedef niteliğindeki konularda, partizan bir anlayıştan uzak biçimde ulusal çıkarları desteklemeliyiz" diye konuşmuş. 
   Bu hem vatanseverliktir, hem siyasette halkla geniş duygudaşlıklar kurmanın temel şartıdır. Halk ideolojik fantazilerle değil, günlük hayatın realiteleriyle yaşar, inandığı değerleri ise en doğal haliyle korur ideolojik dogmalarla çarpıtılmamış olarak. 
   
   1930'LAR dünyasında geçerli olan 'otarşi'yi ideolojik bir dogma haline getirirseniz, halkı da, bugünün dünyasını da anlamak mümkün olmaz. Türkiye'nin dünya ile ilişkilerini, BM, AB, AİHM, IMF, OECD, Dünya Bankası, İslam Konferansı, RDC gibi kurumların işlevlerini de doğru algılayamazsınız. 
   1930'larda internet gibi bunların da adı bile yoktu 
   Özal gibi Derviş'in de Dünya Bankası'nda çalışmış olması ve uluslararası platformlarda itibar görmesi, ayıp değil, aksine, Türkiye'nin de yararlanması gereken bir kazanımdır. 
   İşte Derviş dün Brüksel'e gitti. "Balkanlar Komisyonu" adlı platformun ilk toplantısına Türkiye adına o davetli... İtalyan, Arnavut ve Boşnak eski başbakanlarının, Hırvatistan ve Sırbistan'dan itibarlı isimlerin katıldığı uluslararası bir toplantıdır bu. 
   Derviş bu toplantıda "Türkiye'nin AB'ye girmesi, Bosna - Hersek ve Arnavutluk'la diğer Balkan ülkelerinin de AB'ye üye olması" tezini savunacak. 
   Derviş tipi nitelikli insanlara CHP ihtiyaç duymasa da Türkiye'nin ihtiyacı vardır, özellikle Avrupa ile ilişkilerimizin geliştirilmesinde Derviş'in ciddi katkılarının olacağına inanıyorum. 
   
      
   
   
</TEXT>
</DOC>
