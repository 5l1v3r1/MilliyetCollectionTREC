<DOC>
<DOCNO> 237070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/siyaset/siy03.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika, Talat'ı bağrına basacak 
</HEADLINE>
<TEXT>


KKTC Başbakanı, bugün ABD'de Colin Powell'la görüşerek bir ilki gerçekleştirecek. Denktaş, hiçbir ABD ziyaretinde üst düzey muhatap bulamamıştı 

Yasemin Çongar 


Kıbrıs referandumlarından sonra adadaki Türklerin tecridine son verme yönünde adımlar planlayan Bush yönetimi, bu çerçevede KKTC Başbakanı Mehmet Ali Talat'ın beklentilerini dinleyecek. Talat, bugün New York'taki Birleşmiş Milletler binasında, ABD Dışişleri Bakanı Colin Powell'la bir araya gelecek. Talat ayrıca, BM Genel Sekreteri Kofi Annan'la da buluşacak. 
ABD'li yetkililer, Talat - Powell görüşmesinin bir "ilk" olduğunu, zira daha önce Kıbrıslı Türk yetkililerle üst düzey ABD yetkilileri arasındaki her türlü temasın, adadaki bölünmüşlüğün giderilmesine yönelik arabuluculuk çabasıyla sınırlandığını vurguladı. 

Denktaş devre dışı 
KKTC yetkililerinin ABD ziyaretleri de, bundan önce müzakereler bazında gerçekleşmiş, KKTC Cumhurbaşkanı Rauf Denktaş özel nedenlerle ABD'ye geldiği zaman, üst düzey muhatap bulamamıştı. 
Talat'ın, Powell'ın davetiyle ABD'ye gelmesi, bir yandan ABD yönetiminin KKTC ile "yeni tür bir siyasi diyalog" başlatma kararlılığının göstergesi olacak. Diğer yandan da, referandumda "evet" için çalışan KKTC Başbakanı'nın bundan böyle ABD'nin Kuzey Kıbrıs'taki "asıl muhatabı" olacağını ve KKTC Cumhurbaşkanı Rauf Denktaş'ın ikili temaslarda büyük ölçüde "devre dışı" tutulacağını ortaya koyacak. 
Washington kaynakları, Denktaş'ı "yıllarca çözüm müzakerelerini tıkayan ve son aşamada da Annan Planı temelinde çözüme karşı çıkan bir lider" olarak eleştiriyor ve son referandumda, kendi toplumu tarafından reddedildiğini savunuyor. 

KKTC'ye uçak seferi 
ABD'li yetkililer, KKTC'nin tecridine son verme adımlarını, AB ile paralel yürüteceklerini ve bu kapsamda, bazı özel Amerikan şirketlerinin adanın kuzeyindeki havaalanlarına uçak seferi düzenlemesinin gündeme gelebileceğini dile getiriyor. 
Talat yarın da Washington'da temaslarda bulunacak. Dünya Bankası yöneticileri ile adanın kuzeyine fon aktarılması konusunu görüşecek olan Talat, Kongre üyeleriyle de temasa geçecek. 



</TEXT>
</DOC>
