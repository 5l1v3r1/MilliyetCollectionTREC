<DOC>
<DOCNO> 208429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur30.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 17 Ocak'ta Suudi Arabistan'a gidiyor... 
</HEADLINE>
<TEXT>

     Başbakan Recep Tayyip Erdoğan, Cidde Ekonomik Forumu'na katılmak ve bazı temaslarda bulunmak üzere 17 Ocak Cumartesi günü Suudi Arabistan'a gidecek. 
     Erdoğan, bazı bakanlar, çok sayıda işadamı ve gazeteciyle birlikte THY'ye ait özel bir uçakla 17 Ocak Cumartesi günü öğle saatlerinde Cidde'ye hareket edecek. 
     Aynı gün Cidde Ekonomik Forumu'nun açılışı dolayısıyla Mekke Bölge Valisi Prens Abdülmecid Bin Abdülaziz tarafından verilecek akşam yemeğine katılacak olan Erdoğan, 18 Ocak Pazar günü Forum'un Türkiye oturumunda, ''Türkiye Oluşan Ekonomik Güç'' konulu bir konuşma yapacak. 
     Erdoğan, Lübnan Başbakanı Refik Hariri ile bir görüşme yaptıktan sonra TOBB-DEİK Konseyi yemeğine katılacak. 
     Başbakan Erdoğan, Cidde Türk Okulu'nun ek inşaatının açılışını da gerçekleştirecek. 
     Forum tarafından Başbakan Erdoğan onuruna kokteyl düzenlenecek. Erdoğan, kokteylin ardından Türk gala yemeğine katılacak. 
     Başbakan Erdoğan, 19 Ocak Pazartesi günü yurda dönecek. 
     
</TEXT>
</DOC>
