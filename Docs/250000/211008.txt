<DOC>
<DOCNO> 211008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yazar/ulagay.html </URL>
<DATE> 2004/01/25/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Cheney'den Avrupa'ya çağrı, Türkiye'ye övgü 
</HEADLINE>
<TEXT>

   ABD Başkan Yardımcısı Dick Cheney, örnek ülke olarak gösterdiği Türkiye'nin demokrasinin Ortadoğu'da da gerçekleşebileceğinin en iyi kanıtı olduğunu belirtti 
   DAVOS İsviçre 
      
   ABD Başkan Yardımcısı Dick Cheney, Davos'taki Dünya Ekonomik Forumu'nun dünkü genel oturumunda yaptığı konuşmada Avrupa'ya zeytin dalı uzatırken Türkiye'yi de "örnek ülke" olarak gösterdi. Türkiye'nin sergilediği örneğin, demokrasinin Ortadoğu'da da gerçekleşebileceğinin en iyi kanıtı olduğunu belirten Cheney, Türkiye'nin Avrupa Birliği ile bütünleşme çabalarının da desteklenmeye değer çabalar olarak görüldüğünü söyledi. 
   
   Avrupa'ya zeytin dalı 
   Cheney konuşmasında, Irak savaşı nedeniyle soğuyan transatlantik ilişkilere yeniden güç kazandırmayı amaçlayan bir üslubu benimseyerek Avrupa'ya bir zeytin dalı uzattı. Avrupa'nın 2. Dünya Savaşı sonrasında demokrasiyi güçlendirerek büyük gelişme sağlamasını ve Birleşik Avrupa idealini gerçekleştirmesini öven Cheney, özgür dünyanın karşılaştığı tehditleri Avrupa ile birlikte göğüslemek istediklerini vurguladı. Avrupa'nın 11 Eylül olayıyla birlikte niteliği değişen tehditlere karşı koymak için askeri gücünü artırması gerektiğini belirten Cheney, Avrupalılara "kendinizi ucuza satmayın" dedi. 
   Cheney, ABD'nin yeni bir imparatorluk kurma hevesinde olduğu yolundaki iddiaların ise yakıştırma olduğunu belirterek "ABD'nin imparatorluk kurma hevesi olsaydı bugünkünden çok daha geniş sınırlara sahip olması gerekirdi" diye konuştu. 
   
   Amerika ve Avrupa 
   Geçen yıl Davos'a geldiğimde ilk dikkatimi çeken şey, Avrupa'ya ve dünyaya aldırmadan Irak'a savaş açma niyetini ortaya koyan ABD'ye karşı duyulan tepkinin yaygınlığı olmuştu. 
   Davos'tan ayrılmadan yazdığım son yazıda da Irak savaşının artık kaçınılmaz göründüğünü yazmıştım. 
   Bu yıl ABD'ye karşı tepki geçen yılki kadar belirgin değil. ABD'nin dilediğini yapan bir güç olduğunu herkes kabullenmiş durumda adeta. ABD ise Irak'ta ve Afganistan'da tek başına başarılı olamayacağını sanki daha iyi kavramış durumda. Avrupa bir bütünlük içinde ABD'ye alternatif bir güç odağı olabilecek gibi görünmüyor. Bunun yansıması ekonomi politikalarında da görülüyor ve Avrupa'nın ABD'ye rakip bir ekonomik güç haline gelebileceğine çoğu kimse inanmıyor. 
   
   Asıl rakip Çin mi 
   Avrupa'nın hedeflediği atılımları yaparak ABD'ye alternatif bir güç oluşturması zor görünürken, ekonomik alanda çarpıcı bir atılıma imza atan Çin'in küresel güç dengelerinde de giderek ağırlığını artırması olası görünüyor. Halen ABD hazine kağıtlarını satın alarak ABD'nin dış açığını finanse eden ve doların daha da fazla değer kaybetmesini önleyen Çin'in, dev boyutlara varan döviz rezervlerinin çok büyük bölümünü dolar olarak tutmaya devam etmesi de büyük önem taşıyor. Doların sürekli değer yitirmesi karşısında Çin'in önümüzdeki dönemde ne yapacağı merakla bekleniyor. Bu arada hemen tüm temel maddelerin en önemli müşterisi haline gelen Çin'in bu bakımdan da dünya sahnesinin en önemli oyuncularından biri haline geldiği görülüyor. 
   
      
   
</TEXT>
</DOC>
