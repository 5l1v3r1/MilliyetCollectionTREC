<DOC>
<DOCNO> 231953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun25.html </URL>
<DATE> 2004/04/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fransa, Madrid saldırısını haklı bulan Cezayirli imamı sınır dışı etti 
</HEADLINE>
<TEXT>

     Rahmi Gündüz bildiriyor 

Fransa'nın batı bölgesinde yer alan Brest kentinde, Cezayirli bir imam ''radikal İslam propagandası'' yaptığı gerekçesiyle sınır dışı edildi. 
     Abdülkadir Yahya Şerif isimli 34 yaşındaki imamın, verdiği bir vaaz sırasında, Madrid'deki terör saldırılarına hak veren sözler sarf etmesi ve uluslararası terörist örgütlerle bağlantısı olduğunun düşünülmesinin sınır dışı edilmesinde önemli rol oynadığı bildirildi. 
     Rennes Valiliği, 5 Nisan tarihinde yayınladığı genelgeyle Yahya Şerif'in sınır dışı edilmesini istemiş, İdari Mahkeme bu kararı onamıştı. İmam, dün akşam saatlerinde Cezayir'e gönderildi. 
     İmamın avukatı, sınır dışı edilme kararının haksız olduğunu öne sürerek, müvekkili adına Yargıtay'a başvuracağını açıkladı. 
     
</TEXT>
</DOC>
