<DOC>
<DOCNO> 249242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko11.html </URL>
<DATE> 2004/06/19/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdoğan Ekonomideki iyileşme, dünyada büyük bir şaşkınlık uyandırdı 
</HEADLINE>
<TEXT>

     Başbakan Recep Tayyip Erdoğan, Türk ekonomisinin kısa bir zaman içinde gösterdiği büyük iyileşmenin dünyanın her yanında büyük bir şaşkınlık ve hayranlık uyandırdığını söyledi. 
     Erdoğan, ''Şimdi bize düşen bunu hem kamu, hem de özel sektör için söylüyorum Türkiye'nin tazelenen gelecek umutlarını asla kırmamak, Türkiye'yi yolundan döndürmeyi amaçlayan hiçbir engele hayat hakkı tanımamaktır'' dedi. 
     Dış Ekonomik İlişkiler Kurulu'nun DEİK Ceylan Otel'de gerçekleştirilen 17. Genel Kurulu'nda konuşan Başbakan Erdoğan, yoğun bir diplomatik temas trafiğinin ardından iyi haberlerle, Türkiye'nin geleceği açısından son derece ümit var haberlerle katılımcıların arasında olmaktan duyduğu memnuniyeti dile getirdi. 
     Erdoğan, böyle anlamlı, heyecan dolu bir olağan kurulda işadamlarıyla birarada olmanın mutluluğunu taşıdığını vurgulayarak, şunları kaydetti 
     ''Gerek ABD'deki G-8 Zirvesi sırasında, gerekse Hollanda'daki temaslarımız sırasında, Türkiye'nin son dönemdeki çok yönlü diplomatik çabalarının az veya çok, şu an da eleştirel yaklaşımlar da içinde olmak suretiyle, net ve açık mutluluğunu yaşıyoruz. Önümüzde 6 aylık bir süreç var. Bu süreç içinde bizler, STK'larla elele, omuz omuza, performansı yüksek ama bu performans muhataplarımızı incitmeyecek şekilde sürdürülmeli. Ve neticeyi de inşallah Aralık ayında almalıyız. Bugün Türkiye'nin uluslararası itibarı birkaç yıl öncesiyle karşılaştırılmayacak kadar önem arz etmektedir. Bu çok açık, net ortadadır. 18 ay önce görüştüğüm ülke başkanları, başbakanlarıyla bugün görüştüğümde, fark hakikaten hissedilir bir şekilde. Dün de bazı gazeteci arkadaşlarla bunu paylaştık. '' Başbakan Erdoğan, kendileriyle birlikte bu seyahatlerde bulunan STK'ların başkanları ve mensuplarının da bu farkı gördüğünü vurgulayarak, ''Tabii sadece AB ülkeleri nezdinde değil, dünya ülkeleri nezdinde de Türkiye bugün barışın tesisine üst seviyede katkıda bulunan, demokrasisini sürekli geliştiren, örnek bir ülke konumuna gelmiştir'' dedi. 
     Hükümet olarak, Türkiye'nin kısa bir zaman içinde ileri ülkeler arasında yerini alması için büyük bir dikkat ve özen içinde çalışmalarını yürütmeye kararlı olduklarını anlatan Erdoğan, şöyle devam etti 
     ''Ekonomimizin kısa bir zaman içinde gösterdiği büyük iyileşme, şuna inanınız ki, dünyanın her yanında büyük bir şaşkınlık ve hayranlık uyandırmıştır. Bunu da yine kendileri sürekli olarak ifade etmektedirler. Uluslararası her zeminde büyük bir ilgi ve sempatiyle karşılanmamızın nedeni, ülke olarak, millet olarak gösterdiğimiz büyük var olma azmi ve mücadelesidir. Şimdi bize düşen bunu hem kamu, hem de özel sektör için söylüyorum Türkiye'nin tazelenen gelecek umutlarını asla kırmamak, Türkiye'yi yolundan döndürmeyi amaçlayan hiçbir engele hayat hakkı tanımamaktır. Sizlerin de Türkiye'nin geleceğinin inşa edildiği şu günlerde yeni ufuklara doğru yol alma iradesine fazlasıyla sahip olduğunuzu biliyorum. Bu kalkınma koşusunda var gücünüzle yarıştığınızın ve Türkiye'yi ileriye doğru taşıma mücadelesi verdiğinizden de eminim. '' 
     
     "EKONOMİK PROGRAMDAN TAVİZ VERMEYİZ" 

     Başbakan Recep Tayyip Erdoğan, ''Ekonomik programdan taviz vermeyiz, verilmeyecektir de. En azından bir süre daha temkin elden bırakılmayacaktır'' dedi. 
     İstanbul'da toplanan Dış Ekonomik İlişkiler Kurulu DEİK 17. Olağan Genel Kurulu'nda konuşan Erdoğan, yıllar yılı ihmal edilmiş bir ekonominin yıllar yılı işlemez haline göz yumulmuş bir kamu yönetiminin bir anda bütün sıkıntılarından kurtulabilmesinin mümkün olmadığını söyledi. Erdoğan, ''Bunu hep birlikte yaşıyorsunuz, yaşıyoruz. Elbette daha aşmamız gereken çok engel, yapmamız gereken çok iş, düzeltmemiz gereken çok yanlışlar var. Ancak hedefimiz bellidir. Hep birlikte çalışarak birbirimizin halinden anlayarak dayanışma, yardımlaşma ve paylaşma içinde Türkiye'yi güzel yarınlarına taşıyacağız. Bunun aksi düşünülemez'' dedi. 
     Daha rasyonel bir planlama ve daha ekonomik bir yönetimde kamu yönetiminin milletin üstünden yük olmaktan çıkacağını, asıl hizmetlerini vermeye başlayacağını ifade eden Erdoğan, bu konuda kararlı, inançlı bir hükümetin iş başında olduğunu belirtti. 
     
     ''HORTUMLAR KESİLİYOR, KESİLECEKTİR'' 

     Başbakan Recep Tayyip Erdoğan, ''Hortumlar kesiliyor, kesilecektir. Kara delikler tıkanacaktır. Bu milletin parası kuruşu kuruşuna bu ülkenin gelişmesine harcanıyor. Harcanmaya da devam edecektir. Nerede bir altyapı eksikliği varsa imkanlar ölçüsünde en kısa zaman içerisinde tamamlanacaktır'' diye konuştu. 
     Devletin bundan böyle kulağının üstüne yan gelip yatmayacağını ifade eden Erdoğan, ''Ekonomik programdan taviz vermeyiz, verilmeyecektir de. En azından bir süre daha temkin elden bırakılmayacaktır'' dedi. 
     Ancak bütün bunların, dengeleri korumak için yeterli olsa da yeni bir atılım için yeterli olmadığını vurgulayan Erdoğan, şunları kaydetti 
     ''Ülkemizin büyük ekonomik potansiyelini harekete geçirmek için bütün şartları hep birlikte zorlamalıyız. Nasıl ürettiğimiz malları dünyanın dört bir yanına götürüp satma çabası içindeysek, yabancı sermayeyi de Türkiye'ye çekebilmek için elimizden gelen gayreti hep birlikte hararetle ve istekle ortaya koymamız lazım. Bunu da tabii ki yine el birliği içerisinde yapacağız. Özel sektörümüzde son zamanlarda yabancı sermayeyle işbirliği içine giren pek çok kuruluşumuz var. Bu sayı giderek de artıyor. Bundan dolayı bu kuruluşlarımızı tebrik ediyorum. Bu sıcak temasların, gerek ülkemiz hakkındaki soru işaretlerinin silinmesi gerekse ülke olarak büyük potansiyelimizin uluslararası zeminde bilinir hale gelmesi açısından çok önemli yararları olduğunu düşünüyorum.'' 
     
     ''EL BİRLİĞİ İLE GAYRET GÖSTERECEĞİZ'' 

     Eskilerin 'para parayı çeker' dediklerini hatırlatan Başbakan Erdoğan, bugünün ekonomik yapısı içinde de bu sözün aslında anlamını yitirmediğini, aksine anlamını daha da artırdığını belirtti. 
     Erdoğan, ''Atılan her adımın devamının geldiğini hepimiz yaşayarak görüyoruz. Biz el birliği ile gayret göstereceğiz. Önce para parayı, sonra istihdam istihdamı, refah refahı çekecek. Bu, ülkemize bir farklı atmosfer yaratmak suretiyle farklı bir hava getirecektir'' dedi. 
     Herkesin bu vizyon ile hareket etmesi gerektiğine işaret eden Erdoğan, bugün sadece Türkiye gibi kalkınma mücadelesi içindeki ülkelerin değil, sanayileşmiş zengin ülkelerin de ekonomik entegrasyon imkanlarını maksimum seviyede zorladıklarını, ayakta kalmanın, yakalanan gelişme trendini sürdürebilmenin başka yolunun da olmadığını söyledi. 
     Recep Tayyip Erdoğan, ''Uluslararası rekabete ayak uydurmayanlar, şunu bilelim ki düşecektir. Kalan sağlar yollarına devam edecektir. Bu dönem ekonominin acı ama gerçek olan bir yanıdır. Bunu görmemezlikten gelemeyiz. Ne yazık ki bu yolun kaderi bu'' diye konuştu. 
     Artık hiçbir devletin kendi sanayini sırtında taşıyabilecek güce sahip olmadığını ifade eden Erdoğan, ''Artık dünyanın ticaret merkezlerinin etrafından dönmekte olduğunu, ticaretin kurallarının siyasetin kurallarını önemli ölçüde değiştirmekte olduğunu ve yönlendirmekte olduğunu görmemezlikten gelemeyiz, gelmemeliyiz'' dedi. 
     Erdoğan, şunları kaydetti 
     ''Hükümet olarak gerekli altyapıyı hazırlamak, iş yapmak için kolları sıvayarak, köstek değil, destek olmak ve üst seviyede yeni üretim stratejileri geliştirmek bizim görevimizdir. Bu görevi en iyi şekilde yerine getirmek için de yine sizlerle görüş alışverişi içinde, işbirliği içinde elimizden gelenin en fazlasını yapmaya kararlıyız.'' 
     
     ''TÜRKİYE ARTIK EKONOMİSİYLE DE YERE SAĞLAMCA BASIYOR" 

     Başbakan Recep Tayyip Erdoğan, Türkiye'nin artık ekonomisiyle de yavaş yavaş yere sağlamca bastığını ve hayal aleminde dolaşmadığını bildirdi. 
     Erdoğan, DEİK 17. Olağan Genel Kurul Toplantısı'nda yaptığı konuşmada, Yatırım Ortamını İyileştirme Koordinasyon Kurulu şemsiyesi altında iş dünyasını temsil eden komitelerin, geleceğe dönük kalkınma stratejisinin belirlenmesinde hayati roller oynadığını vurguladı. Geçen yıl yapılan mevzuat değişiklikleriyle yabancı yatırımcının önünün açılması konusunda önemli mesafeler kaydedildiğini dile getiren Erdoğan, atılan adımların yeni adımlarla destekleneceğini ifade etti. 
     Başbakan Erdoğan, ''Kendi iç bünyemizdeki sermaye gücü zaten bizim gücümüzdür. Ama buna bizim dışarıdan yeni takviye güçler getirmemiz, sermaye gücünü açmada çok önemli vesile olacaktır'' dedi. 
     Türkiye'deki özel sektörün uluslararası rekabete hazırlık noktasında büyük gayretler sarfettiğini ve bu konuda önemli kazanımlar elde ettiğini vurgulayan Erdoğan, ''Bu çizgiyi geliştirerek sürdürebiliriz. Türkiye'nin uluslararası cazibesi her geçen gün artacaktır'' diye konuştu. 
     Türkiye'nin geldiği noktada bir diğer önemli gelişmenin de turizm patlaması olduğuna işaret eden Erdoğan, uluslararası turizm yatırımcılarının Türkiye'ye girmekteki taleplerinin bunu çok açık ortaya koyduğunu söyledi. Erdoğan, ilk beş ay itibariyle gelen turist sayısının yüzde 50 artış kaydetmesinin de, Türkiye'nin nereden nereye geldiğini gösterdiğini ifade etti. 
     
     ''GİRİŞİMCİMİZ DÜNYA PİYASALARINI ZORLAMAYA BAŞLAMIŞTIR'' 

     Başbakan Recep Tayyip Erdoğan, Türk girişimci ve yatırımcılarının artık dünya piyasalarını zorlamaya başladığını belirterek, şöyle devam etti 
     ''Bu gerek Avrupa ülkelerinde, gerek Uzakdoğu, gerek ABD'de... Nereye gidersek gidelim oralarda yatırımcılarımızı görmek, Kafkaslara gittiğimizde Rusya'da, çevre ülkelerde yatırımcılarımızı görmek bizleri gerçekten mutlu etmektedir. Hele hele komşu ülkelerle olan münasebetlerde tüm yatırımcılarımızın varlıklarını hissettirmeleri bizleri ayrıca mutlu etmektedir. Dünyayı saran Türk markalarının birbiriyle rekabet ettiği, yabancı sermaye odaklarının Türkiye'ye yatırım yapmak için birbiriyle yarıştığı o asude günler hiç endişe etmeyin uzak değildir. Ben bu ideale sonuna kadar inanıyorum.'' 
     
     ''TÜRKİYE PETROL ŞOKUNU EMEBİLMİŞTİR'' 

     Recep Tayyip Erdoğan, dünyada özellikle son ekonomik parametrelerin kriz ihtimallerini körüklemek isteyenler için bir zemin oluşturur durumda olduğunu ifade ederek, şunları kaydetti 
     ''Maalesef onlar bekledikleri zemini yakalayamadılar. Tabii ki temkini elden bırakmayacağız. Ama şunu unutmayalım ki, ekonomi sadece bu tür krizin doğduğu yerde kalmıyor, münasebet, irtibat halinde olduğu ülkeleri de etkiliyor. Hele hele bunlar dünyayı şekillendiren ülkeler olduğu zaman anında oraları etkilemektedir. İşte son petrol şoku bunların bir tanesidir. Ama bütün bunlara rağmen Türkiye, bu şoku emebilmiştir ve bundan önce olduğu gibi ciddi manada etkilenmemiştir. Bu ne demektir Türkiye artık ekonomisiyle de yavaş yavaş yere sağlamca basıyor. Ve emin adımlarla geleceğe yürüyor. Hayal aleminde dolaşmıyor. Atacağı adımı kararlılıkla inanarak atıyor.'' Başbakan Erdoğan, gerek DEİK, gerekse diğer kurum ve kuruluşlarla dünyaya farklı bir şekilde açılmanın bahtiyarlığı içinde olduklarını dile getirerek, ''Ama dünyayı da Türkiye'ye çekmenin azmi ve kararlılığı içinde olmalıyız. Bunda da sizler çok ciddi bir mıknatıs görevi göreceksiniz'' diye konuştu. 
     
     İKÖ GENEL SEKRETERLİĞİ 

     Bu yıl Türkiye için, dünyaya açılma yönünde ve dünyayı Türkiye'ye çekme yönünde çok ciddi organizasyonların gerçekleştiği bir yıl olduğuna dikkati çeken Erdoğan, Dünya Gazeteler Birliği, OECD ile İKÖ toplantılarının İstanbul'da yapıldığını anımsattı. 
     Türkiye'nin İKÖ Genel Sekreterliği'ni alması ve aynı zirvede KKTC'nin, Annan Planı'nda olduğu gibi bundan böyle İslam Konferansı Örgütü'ne İKÖ bir cemaat olarak değil, Kıbrıs Türk Devleti olarak kabul edilmesinin, dış politikada nasıl bir diplomasi ve gelişme kaydedildiğinin en önemli ifadesi olduğunu vurguladı. 
     Erdoğan, şöyle devam etti. 
     ''Bunu görmemezlikten gelemeyiz. Ama maalesef görmemezlikten gelinmiştir. Halbuki son 50 yılda işi iyi değerlendirdiğimiz zaman İKÖ Genel Sekreterliği, Türkiye'yi uluslararası camiada gelebildiği zirve bir temsil noktasıdır. Bu seviyede Türkiye böyle bir diplomatik temsil almamıştır.'' 
     
</TEXT>
</DOC>
