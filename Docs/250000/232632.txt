<DOC>
<DOCNO> 232632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/dunya/adun.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail vurmasın diye yeni liderin adı gizli 
</HEADLINE>
<TEXT>

   İslamcı HAMAS örgütü, İsrail tarafından öldürülen liderleri Rantisi'nin yerine hemen bir yenisini getirdi ama yeni liderin kimliğini suikasta uğrar korkusuyla açıklamadı 
      DIŞ HABERLER SERVİSİ 

   
   Filistinli İslamcı örgüt HAMAS, önceki gün İsrail füzeleriyle öldürülen lideri Abdülaziz Rantisi'nin yerine zaman kaybetmeden yeni bir isim atadı. Ancak 30 günden kısa bir süre içinde iki liderini İsrail füzelerine kurban veren HAMAS, üçüncüsünü de aynı yolla kaybetmemek için atanan yeni liderin kimliğini gizli tuttu. 22 Mart'ta da HAMAS lideri Şeyh Ahmed Yasin, cuma namazı çıkışında İsrail füzelerine hedef olarak ölmüştü. Bu olayın ardından terör örgütünün liderliğine daha önce de İsrail saldırısına hedef olan örgütün kurucularından 56 yaşındaki Abdülaziz Rantisi getirilmişti. Asıl mesleği çocuk doktorluğu olan Rantisi'nin HAMAS liderliği sadece 27 gün sürdü. 
   
   İsrail Yeni liderleri Zahar 
   İsrail ordu radyosu, HAMAS'ın Rantisi'nin yerine, örgütün iki numaralı adamı Mahmud Zahar'ı getirdiğini duyurdu. Ancak HAMAS, iddiayı doğrulamadı. HAMAS liderliğini tamamen yok etmeyi amaçladığını kanıtlayan İsrail'in yeni bir suikastından çekinen örgüt, yeni liderinin adını gizli tutsa da, İsrail basınına göre liderlik için Mahmud Zahar'ın yanı sıra iki isim daha öne çıkıyor. Bu üç kişi hakkındaki bilgiler şöyle 
   MAHMUD ZAHAR HAMAS'ın kurucularından 50 yaşlarındaki Zahar, uluslararası basın tarafından tanınan bir isim. İsrail'in geçen yıl evine düzenlediği saldırıdan yaralı olarak kurtuldu. Saldırıda oğlu ve koruması öldü. İsrail cezaevlerinde uzun süre geçiren Zahar, Lübnan'a sürgüne gönderilen 400 aşırı dinci eylemci arasındaydı. 
   İSMAİL HANİYE HAMAS'ın siyasi kanadında görev yapan Haniye, geçen yıl Şeyh Yasin'e düzenlenen İsrail saldırısında yaralandı. 40 yaşlarındaki Haniye, İsrail cezaevlerinde 3 yıl tutuklu kaldı. Haniye, pragmatik biri. 
   MUHAMMED DEİF 40 yaşlarındaki Deif, HAMAS'ın askeri kanadı İzzeddin el Kassam Tugayı komutanlarından. İntihar saldırılarını düzenlediği gerekçesiyle İsrail'in en çok arananlar listesinde yer alan Deif, 2002'de aracına füze fırlatılması sonucu ağır yaralandı. 
   
   ABD İsrail'in hakkı 
   Rantisi'nin öldürülmesine tüm dünyadan olumsuz tepki yağarken, ABD yaptığı açıklamayla İsrail'den yana tavır aldı. Beyaz Saray'dan yapılan açıklamada, "HAMAS'ın bir terör örgütü olduğu" ve "İsrail'in kendini savunma hakkı bulunduğu" ifade edildi. 
   
   'Eski lidere' veda için yarıştılar    Abdülaziz Rantisi'nin dün Gazze kentinde düzenlenen cenaze törenine on binlerce Filistinli katıldı. Kentte üç günlük yas ilan edilirken, Filistinliler dün sabahın erken saatlerinden itibaren Gazze sokaklarında dolaştırılan Rantisi'nin naaşına dokunabilmek için birbirleriyle yarıştı. Kalabalıktan intikam sesleri yükseldi. Rantisi'nin cenazesi yaklaşık 70 bin kişinin eşliğinde Gazze Şehitleri Mezarlığı'na defnedildi. 
   
   
   
</TEXT>
</DOC>
