<DOC>
<DOCNO> 211363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/siyaset/siy20.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'AB'yi istemeyen de hain mi '    ANKARA Milliyet 

   Ege Ordu Komutanı Orgeneral Hurşit Tolon'un Kıbrıs konusunda "ver kurtul" anlayışında olanların hain olduğu imasında bulunmasıyla başlayan tartışmalara, Dışişleri Bakanı Abdullah Gül, son noktayı koydu. AB konusunda farklı seslerin olabileceğini vurgulayan Gül, "AB'ye girmek istemeyenler vatanseverliklerinden bunu istemez. Bunlara hain mi diyeceğiz " dedi. 
   
   Federasyon için ölecekler    NAMIK DURUKAN Ankara 

   KDP lideri Mesud Barzani'nin oğlu Mansur Barzani, Kürt halkının isteklerinin karşısında duranları engelleyeceklerini belirterek, "Federasyon için canımızı veririz" dedi. KDP'nin yayın organı Xebat gazetesine açıklama yapan Mansur Barzani, federasyon için kanlarını tekrar akıtmaktan çekinmeyeceklerini söyledi. 
   
   'Irak, iç savaşın eşiğinde'    DHA 

   Amerika'da yayımlanan "The Seattle Times" gazetesinin haberine göre, CIA elemanlarının geçen hafta yaptığı toplantıda hazırlanan raporda, Şiilerin ABD varlığına karşı çıkan terörist gruplara destek vermesi halinde Irak'ın kan gölüne döneceği, iç savaş çıkacağı iddia edildi. Gazete, Kürtlerin de isteklerinin gerçekleşmemesi halinde aynı yola başvurabileceğine dikkat çekti. 
   
   Kürtçe yayına ilk itiraz    EZELHAN ÜSTÜNKAYA Ankara 

   Diyarbakır Barosu Başkanı avukat Sezgin Tanrıkulu, RTÜK'çe hazırlanıp yürürlüğe giren ve sadece ulusal yayın kuruluşlarına anadilde yayın yetkisi veren yönetmeliğinin iptali istemiyle Danıştay'a dava açacaklarını bildirdi. Tanrıkulu, 6. Uyum Paketi kapsamında hazırlanan kanunda, yayın kuruluşları için ulusal, bölgesel ya da yerel ayrımı yapılmadığına dikkat çekti. 
   
   
</TEXT>
</DOC>
