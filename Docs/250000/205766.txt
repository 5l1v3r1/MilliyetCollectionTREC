<DOC>
<DOCNO> 205766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko29.html </URL>
<DATE> 2004/12/31/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Türkiye'nin dış borç stoku Eylül sonu itibarıyla 153.2 milyar dolar 
</HEADLINE>
<TEXT>

     Türkiye'nin, Eylül ayı sonu itibarıyla toplam dış borç stoku 1.532 milyar dolar oldu. 
     Hazine Müsteşarlığı'ndan yapılan açıklamada, 30 Eylül 2004 tarihi itibarıyla geçici verilere göre dış borç stoku hakkında bilgi verildi. 
     Buna göre, kısa vadeli dış borçların toplam dış borç stoku içerisindeki payı yüzde 19,1, orta-uzun vadeli dış borçların payı ise yüzde 80,9 olarak belirlendi. 
     Merkez Bankası tarafından izlenen kısa vadeli dış borçlar, 2004 Eylül sonu itibariyle 29,3 milyar ABD doları tutarında gerçekleşti. 
     Kısa vadeli dış borçların yüzde 10,3'ü Merkez Bankası, yüzde 43,2'si ticari bankalar ve yüzde 46,5'i ise diğer sektörlerin borçlarından oluştu. 
     
     ORTA UZUN VADELİ DIŞ BORÇLAR 

     Hazine'nin, uluslararası sermaye piyasalarında tahvil ihracı yoluyla doğrudan gerçekleştirdiği borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı borçlusu Hazine olan kredilerden oluşan konsolide bütçe dış borç stoku, 2004 Eylül sonu itibariyle 64,9 milyar dolar seviyesinde gerçekleşti. 
     Bu miktarın 27,5 milyar dolar tutarındaki kısmı, Konsolide Bütçe'nin finansmanı amacıyla uluslararası finansal piyasalarda gerçekleştirilen tahvil ihraçları stokundan oluştu. 
     Konsolide Bütçe dışında kalan yerel yönetimler, fonlar, üniversiteler, kamu bankaları ve KİT'lerden oluşan kamu kuruluşlarının toplam dış borçları, 2004 yılı Eylül sonu itibariyle 6,4 milyar dolar tutarında gerçekleşti. 
     
     MERKEZ BANKASI BORÇLARI 

     2004 Haziran sonunda 18,8 milyar ABD Doları tutarında olan orta-uzun vadeli Merkez Bankası borçları, 2004 Eylül sonunda 17,8 milyar dolara geriledi. 
     Merkez Bankası'nın Uluslararası Para Fonu'na olan yükümlülüklerinde yaklaşık 1,1 milyar dolar tutarında azalış, kredi mektuplu döviz tevdiat hesaplarında ise 124 milyon dolar tutarında artış gerçekleşti. Bu gelişmeler Merkez Bankası borçlarında yaklaşık 965,3 milyon dolar tutarında azalışa yol açtı. 
     
     ÖZEL SEKTÖR DIŞ BORÇ STOKU 

     2004 Eylül sonu itibariyle orta ve uzun vadeli özel sektör dış borç stoku 34,7 milyar doları olarak gerçekleşti. Özel sektör dış borç stokunun yüzde 17,4'ü Finansal Kesim'e Özel Bankalar ve Özel Bankacılık Dışı Mali Kuruluşlar dış borçları ve yüzde 82,6'sı ise Finansal Olmayan Kesim'e ait borçlardan oluştu. 
     
     KUR ETKİSİ 

     Dış borç istatistiklerinde uluslararası standart, büyüklüklerin Amerikan doları cinsinden ifade ediliyor. Bu durum, yayınlanan istatistiklerdeki dış borç büyüklüklerinin çapraz kurlarda gerçekleşen hareketlerden etkilenmesine yol açıyor. 
     Bu çerçevede, 2003 Aralık-2004 Eylül döneminde dış borç stoku, döviz kuru değişikliklerinden dolayı yaklaşık 1 milyar dolar tutarında azalış gösterdi. 
     Bu değişimdeki en büyük etken, 2004 Eylül sonu itibariyle 2003 Aralık sonuna göre ABD Dolarının, Euro, SDR ve Japon Yeni karşısında değer kazanması oldu. 
     
</TEXT>
</DOC>
