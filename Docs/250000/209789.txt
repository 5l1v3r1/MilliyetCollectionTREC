<DOC>
<DOCNO> 209789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/siyaset/siy02.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi suçluya niyet adi suçluya kısmet 
</HEADLINE>
<TEXT>

   CHP'nin, 1402 sayılı yasayla kamu haklarından mahrum olanların yararlanması için hazırladığı teklif, tüm adi suçlardan mahk m olanlara da 'af' yolunu açıyor 
      SALİHA ÇOLAK Ankara 

   
   Sivil toplum örgütlerinin yoğun talepleri üzerine gündeme gelen 1402'liklerin yasaklarının kaldırılmasına ilişkin düzenleme, seçim kaygılarına takıldı. CHP, AKP'nin "askeri sıkıyönetim mahkemelerinde" verilen kararlarla ortaya çıkan tüm yasakların kaldırılması teklifine, "PKK'lılar da affedilir" gerekçesiyle karşı çıktı. 
   
   CHP'ye evet 
   Seçim öncesi askeri mahkemelerin kararlarını tartışmaya açmaktan kaçınan AKP, Adalet Alt Komisyonu'nda CHP'nin teklifine "evet" dedi. Böylece özellikle askeri darbeler döneminde büyük oranda sol kesimi mağdur eden yasakların sınırlı olarak kaldırılması kabul edildi. 
   CHP'nin teklifi üzerinde uzlaşılırken sadece 1983 öncesinde işlenen suçlar af kapsamına alındı. Ancak bu arada sadece askeri mahkemelerin kararlarıyla oluşan yasaklar yerine tüm mahkeme kararları kapsama alındı. Teklif bu haliyle üst komisyondan ve TBMM Genel Kurulu'ndan geçerse 1983 ile askeri sıkıyönetim mahkemelerinin kapandığı 1987 arasında işlenen suçlardan doğan yasaklar kaldırılmayacak. 
   
   İtirazlar vardı 
   Sivil toplum örgütlerinin "12 Eylül, seçimlerin yapıldığı 1983'ten sonra da devam etmiştir" diyerek itiraz ettiği düzenleme, aynı zamanda hırsızlık, adam öldürme gibi adi suçlardan doğan yasakları da kaldıracak. 
   
   1983 - 1987 arasında işlenen suçlardan dolayı mahk m olduğu için çeşitli haklardan yasaklı olanlar, haklarının iade edilebilmesi için ceza yasasındaki sürelerin dolmasını bekleyecek. 
   
   Olağan dönem savunması 
   Alt Komisyon üyesi CHP'li Ziya Yergök, 1983'ün bir grup ya da ismi kapsam dışı tutmak amacıyla hesaplanmadığını belirterek, "Bu tarihte seçimlerle oluşan TBMM'nin Başkanlık Divanı seçilerek göreve başlamış bir olağanüstü dönemin ardından olağan döneme geçilmiştir. Şimdi o dönemde yargılanıp mağdur olan yaklaşık 25 bin kişinin mağduriyetlerini ortadan kaldırmaya çalışıyoruz. Böylece bir dönem kapanmış olacak" dedi. 78'liler Vakfı temsilcileri de 1983 sınırlamasının kapsamı daralttığını belirterek, AKP'nin teklifinde olduğu gibi süre sınırlaması olmayan bir düzenleme için çalışacaklarını bildirdi. 
   
   
   
</TEXT>
</DOC>
