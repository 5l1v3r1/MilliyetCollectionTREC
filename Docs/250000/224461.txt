<DOC>
<DOCNO> 224461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun59.html </URL>
<DATE> 2004/03/22/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Ebu Abbas'ın cenazesi Suriye'ye götürülüyor 
</HEADLINE>
<TEXT>

     İtalyan Achille Lauro yolcu gemisinin 1985'te kaçırılmasını planlayan ve iki hafta önce Irak'ta ABD gözetimi altındayken hayatını kaybeden Filistinli gerilla lideri Ebu Abbas'ın cenazesinin, yarın Suriye'ye götürüleceği bildirildi. 
     Irak'ın başkenti Bağdat'taki Filistin Büyükelçiliği maslahatgüzarı Dalel Kassus, Reuters'a yaptığı açıklamada, ''Amerikan güçlerinin cenazenin nakline izin verdikleri konusunda bizi bilgilendirmelerinin ardından, şehit Ebu Abbas'ın cenazesi yarın saat 11.00'de TSİ 10.00 Şam'a götürülecek'' dedi. 
     Kassus, İsrail'in, Ebus Abbas'ın cenazesinin Filistin toprakları yerine yakın aile üyelerinin yaşadığı Suriye'ye gönderilmesine izin verdiğini belirtti. 
     Abbas'ın cenazesinin, Kızılhaç'a ait bir uçakla Şam'a nakledileceği bildirildi. 
     Filistin Kurtuluş Cephesi'ne bağlı silahlı 4 kişinin 7 Ekim 1985'te İtalyan gemisi Achille Lauro'yu 450 yolcusuyla birlikte üç gün süreyle kaçırmasının beyni olmakla suçlanan Ebu Abbas, 1987'de İtalyan adaleti tarafından gıyabında ömür boyu hapis cezasına çarptırılmıştı. 
     Ebu Abbas'ın arandığı dönemde çoğunlukla Irak'ın başkenti Bağdat'ta bulunduğu sanılıyor. Ebu Abbas, Irak lideri Saddam Hüseyin'in devrilmesinden sonra Nisan 2003'te Amerikan güçleri tarafından Bağdat'ta yakalanmıştı. Ebu Abbas kalp hastasıydı. 
     
</TEXT>
</DOC>
