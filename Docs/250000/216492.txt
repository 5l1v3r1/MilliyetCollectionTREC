<DOC>
<DOCNO> 216492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun51.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Saddam yıllarca terör ... 
</HEADLINE>
<TEXT>

     ABD Dışişleri Bakanı Colin Powell, ABD'nin Irak'a askeri müdahalede haklı olduğunu, Saddam Hüseyin yönetiminin terör örgütlerine yıllarca destek verdiğini söyledi. 
     ABD'nin New Jersey eyaletindeki Princeton Üniversitesi'nde öğrencilere hitap eden Powell, ''Saddam Hüseyin yönetimindeki Irak'ın, Taliban'in elindeki Afganistan'dan daha tehlikeli olduğunu'' ifade etti. 
     Saddam'ın yıllarca kitle imha silahı programları geliştirerek tüm dünyaya oyun oynadığını söyleyen Powell, Saddam yönetiminin terör gruplarını yıllarca beslediğini ve desteklediğini iddia etti. 
     Powell, ''Bu yüzden Irak, Taliban yönetimindeki Afganistan'dan daha tehlikeliydi. Bu tehlikeyi ciddiye almamamız sorumsuzluk olurdu'' diye konuştu. 
     Colin Powell, Irak'ta şu ana kadar hiç kitle imha silahı bulunmamasıyla ilgili olarak da, ''Saddam Hüseyin, bu tür silahlara sahip olma niyetini hiç kaybetmedi'' dedi. 
     Powell, konuşmasında Ortadoğu sorununa da değinerek, İsrail Başbakanı Ariel Şaron'a Filistinlilerin daha iyi koşullarda yaşamasına izin vermesi çağrısında bulundu. 
     Colin Powell, İsrail'in Batı Şeria'da Yahudi yerleşimlerini genişletmeyi durdurması, Filistinlilerin ekonomik durumlarının iyileştirilmesi ve kontrol noktalarında ulaşımı engelleyen uygulamaların hafifletilmesi gerektiğini söyledi. 
     Powell, Filistin lideri Yaser Arafat'ın da, ABD'nin Filistinlilerin İsraillilere yönelik terör saldırılarını durdurma çabalarını sabote ettiğini öne sürdü. 
     
</TEXT>
</DOC>
