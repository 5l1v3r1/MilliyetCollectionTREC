<DOC>
<DOCNO> 243968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko12.html </URL>
<DATE> 2004/05/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tüzmen Kimse bize dar ceket giydiremez... 
</HEADLINE>
<TEXT>

     Devlet Bakanı Kürşad Tüzmen, Türkiye'nin komşusu Suriye ile ticaretini geliştirme girişimlerini sürdüreceğini belirterek, ''Kimse bize dar ceket giydiremez, biz bize uygun ceketi giymeye çalışıyoruz'' dedi. 
     Milletvekilleri ve 400'e yakın Türk işadamıyla birlikte Türkiye- Suriye İş Ortaklığı Semineri için Suriye'de bulunan Tüzmen, bugün için planlanan seminer kapanış toplantısının ertelenmesi üzerine Şanlıurfa'nın Ceylanpınar İlçesi'ne gitmek üzere karayoluyla Halep'ten ayrıldı. 
     Tüzmen, Halep'ten ayrılmadan önce AA muhabirine yaptığı açıklamada, Türkiye'nin Suriye ile ekonomik ilişkilerini geliştirme çabalarından kimsenin bir rahatsızlık duymaması gerektiğini ifade etti. 
     Türkiye'nin kişi başına düşen milli geliri düşük bir ülke olmaktan kurtulma mücadelesi verdiğini anlatan Tüzmen, sözlerini şöyle sürdürdü 
     ''İnsanımızın işe ve aşa ihtiyacı var. Bu yıl ihracat gelirimizi 55 milyar dolara, ticaret hacmimizi 130 milyar dolara ulaştırmayı hedefliyoruz. Her ülke kendi insanının refahı için çalışıyor. Biz de kendi insanımızın refahını yükseltmek için çalışıyoruz. 
     Kimse bize dar ceket giydiremez, biz bize uygun ceketi giymeye çalışıyoruz. Dil, din, akrabalık ya da tarih bağımız bulunan bölgemizdeki ülkelerde rahat çalışmak istiyoruz. Bu ilişkilerimizden kimse rahatsız olmamalı. Kaldı ki biz sadece Suriye ile ticaret yapmıyoruz, diğer komşularımızla da ticaretimiz iyi bir seviyeye geldi, daha iyi seviyeye getirmeye çalışıyoruz.'' 
     
     SERBEST TİCARET ANLAŞMASI 
     Tüzmen, Türkiye'nin komşularından Suriye ile ticaretini geliştirmeye ayrı bir önem verdiğini, Suriye'nin Güneydoğu'daki Türk firmalarının ürettiği ürünleri satabilecekleri en yakın ülke olduğunu vurguladı. 
     Türkiye-Suriye İş Ortaklığı Semineri'nden 2 ülke yararına önemli sonuçlar alınacağına inandığını kaydeden Tüzmen, ''Halep'te böyle geniş katılımlı bir toplantı ilk kez yapılıyor. Türkiye ve Suriye'den bine yakın işadamını biraraya getiren toplantıda ev sahibi işadamları benim Halep'ten aday olmamı bile istediler. Görüşmeler o derece sıcak geçti'' dedi. 
     Tüzmen, Türkiye ve Suriye'nin bir an önce ve öncelikle yapması gereken işin serbest ticaret anlaşması imzalamak olduğunu, serbest ticaret anlaşmasının koşullarını görüşmek üzere Temmuz ayında Suriye tarafıyla bir kez daha biraraya geleceklerini bildirdi. 
     Serbest ticaret anlaşmasını yıl sonuna kadar gerçekleştirmeyi hedeflediklerine dikkati çeken Tüzmen, değerlendirmesini şöyle sürdürdü 
     ''Suriye'deki ihalelere katılan firmalarımız diğer ülkelerin firmalarından 3 puan geride tutuluyordu. Suriye Başbakanı Otri bugünden itibaren Türk firmaların diğer ülkelerle eşit koşullarda ihalelere katılacaklarını belirtti. 
     Transit geçişlerde Türk nakliyecilerden alınan ücretler düşürülmüştü ancak daha sonra yeniden yükseltildi. Yaptığımız görüşmeler sonunda Suriye tarafı ücretlerin yeniden düşürüleceği sözünü verdi. 
     Bir diğer önemli konu canlı hayvan nakli. Suriye 1991 yılından bu yana Türk ihracatçılarının topraklarından canlı hayvan taşımalarına izin vermiyor. Bu kısıtlamanın kaldırılması konusunda da anlaşma sağladık. 
     Bir diğer konu da Lazkiye ile Mersin arasında deniz seferleri yapılması. Bu konuda da anlaşma sağladık.'' Tüzmen, Suriye Başbakanı Muhammed Naci Otri'nin seminere 5 bakanla katılmasının, Suriye'nin Türkiye-Suriye ilişkilerinin geliştirilmesi konusuna çok önem verdiğinin göstergesi olduğunu sözlerine ekledi. 
     Bu arada, Türk ve Suriyeli işadamları arasında Türkiye-Suriye İş Ortaklığı Semineri kapsamında düzenlenen ikili görüşmeler devam ediyor. 
     
</TEXT>
</DOC>
