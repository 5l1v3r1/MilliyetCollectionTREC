<DOC>
<DOCNO> 226900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy12.html </URL>
<DATE> 2004/03/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Muş'un yeni Belediye Başkanı "Muş milliyetçisiyim" 
</HEADLINE>
<TEXT>

     Muş Belediye Başkanı seçilen AK Partili Necmettin Dede, ''Çağı yakalamak için çalışacağız'' dedi. Yaşamını sürdürdüğü Ankara'dan belediye başkan adayı olduktan sonra Muş'a gelen Dede, Muş'u çok sevdiğini ve şehrine hizmet için belediye başkanlığına aday olduğunu söyledi. 
     Seçimden başarıyla çıkan Dede, şimdi ilk hedefinin şehri güzleştirmek olduğunu belirtti. 
     20. dönem DYP Muş Milletvekili olan ve 10 yıl da Cumhurbaşkanlığı Koruma Müdürlüğü görevini yapan Dede, Ankara'yı ve siyaseti çok iyi tanıdığını ifade ederek, şunları söyledi ''Muş milletvekilliği dönemimde Muş için başarılı çalışmalar yaptım. Milletvekilliği yaptıktan sonra belediye başkan adayı olunca eleştiriler aldım. Fakat üzülmedim. Makam ve mevki peşinde değilim, Muş milliyetçisiyim. İktidar partisinin başkanı olduğum için Muş'a daha iyi hizmetler yapacağıma inanıyorum. Kısa sürede sosyal ve ekonomik anlamda gelişmiş iller arasına girmeyi hedefliyoruz.'' 
     Muş Belediyesi'nin yaklaşık 20 trilyon lira borcu olduğuna dikkat çeken Dede, ''Ancak bu hizmet yapmamıza engel olmayacak'' diye konuştu. 
     
</TEXT>
</DOC>
