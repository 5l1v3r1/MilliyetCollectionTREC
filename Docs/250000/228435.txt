<DOC>
<DOCNO> 228435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonsiy01.html </URL>
<DATE> 2004/04/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TBMM'nin bu haftaki gündemi Kıbrıs 
</HEADLINE>
<TEXT>

     TBMM'de bu hafta Kıbrıs konusundaki gelişmeler ele alınacak. 
     28 Mart yerel seçimler nedeniyle çalışmalarına ara veren TBMM, haftaya Kıbrıs konusundaki gelişmelerle başlayacak. Dışişleri Bakanı ve Başbakan Yardımcısı Abdullah Gül, 6 Nisan Salı günü Genel Kurul'a bilgi verecek. 
     Bürgenstock'taki görüşmelerin tamamlanmasının ardından TBMM Başkanlığı'na Kıbrıs sorunuyla ilgili son gelişmeler hakkında bilgi vermek istediğini bildiren Gül, Genel Kurul'un bu haftaki çalışmasının ilk gününde bunu gerekleştirecek. Gül'ün konuşmasının ardından siyasi parti temsilcileri de görüşlerini dile getirecek. 
     Kıbrıs ile ilgili görüşmenin ardından Uzman Jandarma Kanunu'nda değişiklik içeren yasa tasarısı ele alınacak. Tasarı, Jandarma Genel Komutanlığı bandosuna bayan uzman personel alınmasına imkan tanıyor. 
     Genel Kurul'da bu hafta sözlü sorular da görüşülecek. Ayrıca, Genel Kurul gündeminde bulunan çok sayıda uluslararası ve ikili anlaşmanın da 7 Nisan Çarşamba ve 8 Nisan Perşembe günü yasalaşması bekleniyor. 
     TBMM'deki bazı ihtisas komisyonları da gündemlerindeki yasa tasarısı ve tekliflerini ele alacak. TBMM Plan ve Bütçe Komisyonu, 6 Nisan Salı günü Hakimler ve Savcılar Kanunu'nda değişiklik yapılması hakkında kanun tasarısı ile TBMM Başkanı Bülent Arınç'ın verdiği Meclis Vakfı Kanunu teklifini görüşecek. 
     Bazı bakanlar hakkında oluşturulan soruşturma komisyonları da çalışmalarını sürdürecek. 
     CHP ve AK Parti TBMM Grubu, 6 Nisan salı günü toplanarak, yerel seçimlerin ardından ilk grup toplantılarını gerçekleştirecek. 
     
</TEXT>
</DOC>
