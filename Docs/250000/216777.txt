<DOC>
<DOCNO> 216777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo18.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Serhat, Servet, Rebrov, Selçuk, Ali kadroya alınmadı 
</HEADLINE>
<TEXT>

     Birinci Süper Lig'de yarın deplasmanda Gaziantepspor ile karşılaşacak Fenerbahçe, Gaziantep'e gitti. 
     Sarı-lacivertliler, Kurtköy Sabiha Gökçen Havalimanı'ndan özel uçakla Gaziantep'e hareket etti. 
     Geçen hafta yitirdiği 2 puanla lider Beşiktaş'ın 5 puan gerisine düşen Fenerbahçe'nin hedefi, zorlu deplasmanda kazanarak puan farkını azaltmak. 
     
     KADRODA 16 FUTBOLCU VAR 
     Fenerbahçe'nin Gaziantepspor maçı kadrosunda, sakat ve cezalı futbolcuların çokluğu nedeniyle 16 futbolcu yer aldı. 
     Sarı kart cezalısı olan Ali Güneş ile sakatlıkları bulunan Serhat, Servet, Rebrov ve Selçuk kadroya alınmadı. 
     16 kişilik kadroda Recep, Volkan, Luciano, İsmail, Fatih, Ümit, Tomas, Mahmut Hanefi, Mehmet, Aurelio, Petkov, Kemal, Tuncay, Nobre, Van Hooijdonk ve Semih yer aldı. 
     Teknik direktör Christoph Daum'un, savunmanın sağında Ali'nin yokluğunda, ligde ikinci yarıda yalnızca İstanbulspor maçında görevlendirdiği Fatih'e, Selçuk'un yerine ise Kemal'e görev vereceği öğrenilirken, Kemal'i orta alanın sağında oynatması bekleniyor. 
     Yabancı oyuncu kontenjanı nedeniyle son haftalarda maç kadrosuna alınmayan Petkov, Rebrov'un yokluğunda takıma dahil edildi. 
     Daum'un Gaziantepspor karşısında sahaya sürmesi beklenen muhtemel 11 şöyle 
     Volkan, Fatih, Luciano, Tomas, İsmail, Kemal, Aurelio, Ümit, Tuncay, Nobre, Van Hooijdonk. 
     Gaziantep Kamil Ocak Stadı'nda saat 19.00'da başlayacak karşılaşmayı hakem Ali Aydın yönetecek. Maç, Digitürk Lig TV'den naklen yayınlanacak. 
     
     HAZIRLIKLAR TAMAMLANDI 
     Sarı-lacivertliler hazırlıklarını, öğle saatlerinde yaptığı antrenmanla tamamladı. 
     Teknik direktör Daum'un, son antrenmanda kondisyon çalışmalarının ardından maçın taktiği üzerinde durduğu bildirildi. 
     Tedavisi süren Serhat'ın yanısıra, sakatlıkları bulunan Servet ve Rebrov çalışmaya katılmadı. 
     
     4 FUTBOLCU KART CEZASI SINIRINDA 
     Gaziantepspor maçı öncesi takımda, 4 futbolcunun sarı kart cezası sınırında olması teknik heyeti düşündürüyor. 
     Ligde en son 10. hafta Adanaspor maçında sarı kart görerek kart sayısını 3'e çıkaran ve 11 haftadır adeta direnerek kart görmeyen Van Hooijdonk'un yanısıra Tuncay, Luciano ve Kemal, yarınki maçta kart daha görmeleri durumunda Galatasaray maçında cezalı duruma düşecek. 
     
</TEXT>
</DOC>
