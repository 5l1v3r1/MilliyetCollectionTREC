<DOC>
<DOCNO> 231795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur33.html </URL>
<DATE> 2004/04/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Depremde hasar gören Sağlık İl Müdürlüğü binası 11 ay sonra boşaltıldı 
</HEADLINE>
<TEXT>

     Bingöl Depremi'nde hasar gören Sağlık İl Müdürlüğü hizmet binası için verilen iki rapor farklı olunca, hasarlı bina 11 ay sonra boşaltıldı. 
     Bingöl'de 1 Mayıs 2003'te meydana gelen 6.4 büyüklüğündeki depremde hasar gören Sağlık İl Müdürlüğü hizmet binasına, Afet İşleri Genel Müdürlüğü tarafından ''orta hasarlı raporu'' verildi. 
     Sağlık Müdürlüğü, hasar raporuna itiraz edip tespit davası açınca, Dicle Üniversitesi'nden gelen bilirkişi heyeti ise binaya ''az hasarlı fakat güçlendirilmesi gerekli'' şeklinde rapor verdi. 
     Güçlendirilme çalışması maliyetinin yüksek oluşu nedeniyle de yeni hizmet binası yapılmasına karar verildi. 
     Depremin ardından 11 ay geçtikten sonra hasarlı bina boşaltılırken, Sağlık Müdürlüğü, yeni hizmet binası yapılıncaya kadar Düzağaç Sağlık Ocağı hizmet verecek. 
     Yeni hizmet binanın yapımı için de zemin etüt çalışmalarına başlandığı bildirdi. 
     
</TEXT>
</DOC>
