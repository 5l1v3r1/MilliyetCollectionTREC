<DOC>
<DOCNO> 206522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun09.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum kesiminde Türkçe öğrenen Rumlar'ın sayısında büyük artış 
</HEADLINE>
<TEXT>

     Güney Kıbrıs'ta Türkçe öğrenmek isteyen Rumların sayısında büyük artış olduğu bildirildi. 
     Alithia gazetesi, 2002 yılında Rum Eğitim Bakanlığı Halk Eğitim Merkezlerine Türkçe öğrenmek amacıyla başvuran Rumların sayısı 180 iken, 2003'de KKTC ile Rum kesimi arasındaki sınırların açılmasıyla bu sayının 1950'ye çıktığını yazdı. 
     Habere göre, Rum Halk Eğitim Merkezi Sorumlusu Elpidoforos Neokleus, yaptığı açıklamada, kurslara katılanların temel amacının KKTC'ye gittiklerinde iletişim kurabilmek olduğunu, ancak iş amaçlı olarak Türkçe öğrenmek isteyen işadamları ve devlet memurlarının da bulunduğunu belirtti. 
     Neokleus, Türkçe öğrenenlerin sayısının güney Lefkoşa'da 900, Larnaka'da 250, Limasol'da 200 ve Baf'ta 50 olduğunu açıkladı. 
     Neokleus ayrıca, söz konusu merkezlerde Yunanca öğrenen Kıbrıslı Türklerin bulunduğunu ve bunların sayısının 40 olduğunu söyledi. 
     
</TEXT>
</DOC>
