<DOC>
<DOCNO> 231591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun19.html </URL>
<DATE> 2004/04/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Irak'ta İtalyan rehine öldürüldü 
</HEADLINE>
<TEXT>

     Arap televizyon kanalı El Cezire, Irak'ta kaçırılan dört İtalyan rehineden birisini öldürüldüğünü bildirdi. 
     BBC'nin haberine göre, İtalya Dışişleri Bakanı Franco Frattini, İtalyan rehinelerden birinin öldürüldüğünü doğruladı. Frattini, İtalya'nın Katar Büyükelçisi'nin, El Cezire televizyonuna ulaşan görüntüleri izlediğini söyledi. 
     Öldürülen İtalyan rehinenin Fabrizio Quattrocchi olduğu açıklandı. 
     El Cezire televizyonu ellerine bir video kaset ulaştığını, kasette, İtalyan rehinelerden birisinin öldürülüşünün görüntülerinin yeraldığını duyurmuştu. 
     El Cezire kanalının, elde ettiği görüntüleri yayınlamayacağı bildirildi. 
     Irak'ta silahlı milisler yaklaşık 40 kişiyi rehin tutuyor. 
     İtalya Dışişleri Bakanı Frattini, daha önce yaptığı açıklamada İtalyan rehinelerin ve diğerlerinin serbest kalması için milislerle pazarlığa oturmak dışında her yolu deneyeceğini söylemişti. 
     "Gelen haberlerin doğru olmadığını umuyorum" diyen Frattini milisler için "Bunlar hiçbir gruba bağlı olmayan haydutlar" ifadesini kullandı. 
     El Cezire televizyonuna gönderilen video kasette, dört İtalyan rehinenin, ellerinde pasaportlarıyla yerde otururken çevrelerinin silahlı kişilerce sarılı olduğunun görüldüğü belirtiliyor. 
     El Cezire televizyonu video kasedi yayınlamadığı için özür diledi ancak görüntülerin "dehşet verici" olduğunu açıkladı. 
     El Cezire, silahlı milislerden bir de yazılı açıklama aldığını, bu açıklamada askerlerini çekmediği için İtalya Başbakanı Silvio Berlusconi'nin suçlandığını duyurudu. 
     Açıklamada diğer rehinelerin de birer birer öldürüleceklerinin söylendiği kaydedildi. 
     Öldürülen İtalyan, Irak'ta kaçırıldıktan sonra öldürülen ilk yabancı rehine oldu. 
     Kaçırılan İtalyanlar, Irak'ta bir Amerikan şirketinde sivil güvenlik görevlileri olarak çalışıyorlardı. 
     
</TEXT>
</DOC>
