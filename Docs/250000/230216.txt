<DOC>
<DOCNO> 230216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonspo09.html </URL>
<DATE> 2004/04/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe, Samsunspor maçı hazırlıklarına başladı... 
</HEADLINE>
<TEXT>

     Birinci Süper Futbol Ligi'nde dün akşam Çaykur Rizespor'a 1-0 yenilerek şampiyonluk yolunda önemli 3 puan yitiren Fenerbahçe, Samsunspor ile 18 Nisan Pazar günü yapacağı lig maçının hazırlıklarına ara vermeden başladı. 
     Samandıra Tesisleri'nde gerçekleştirilen yenileme antrenmanından önce teknik direktör Christoph Daum, saha içinde futbolcularıyla kısa bir toplantı yaptı. 
     Futbolcularına moral veren bir konuşma yaptığı öğrenilen Daum'un, oyuncularından bu yenilgiyle morallerini bozmamalarını ve Samsunspor maçına konsantre olmalarını istediği belirtildi. 
     
     DAUM İDMANI SONUNA KADAR İZLEDİ 
     Genelde maçlardan sonraki yenileme idmanına katılmayan Daum, bu kez toplantının ardından içeriye gitmeyerek, çalışmayı sonuna dek izledi. 
     Sarı-lacivertliler, antrenmanda koşunun ardından çift kale maç yaptı. Van Hooijdonk ve Nobre koşudan sonra tesislerde masaj yaptırırken, dünkü maçta forma giyen oyuncular bir süre çift kale maçta yer alıp, daha sonra içeriye girdi. Dünkü maçta oynamayan futbolcular ise çift kale maçı sürdürdü. 
     Sakat olan Kemal'in katılmadığı idmanda, Mehmet ise Dr.Gunnar Gerisch yönetiminde özel olarak çalıştı. 
     
     1 GÜNLÜK İZİN 
     Daum, antrenmanın ardından futbolcularına 1 günlük izin verdi. 
     12 Nisan Pazartesi günü akşama doğru Samandıra Tesisleri'nde toplanacak sarı-lacivertliler, saat 18.00'de yapacakları çalışmayla hazırlıklarını sürdürecek. 
     Öte yandan Rize'den gece geç saatlerde İstanbul'a dönen Fenerbahçe kafilesini havaalanında yaklaşık 100 kadar sarı-lacivertli taraftar, tezahüratlarla karşılayarak takımlarına yenilgiye karşın destek verdi. 
     
</TEXT>
</DOC>
