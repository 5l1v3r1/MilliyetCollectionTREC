<DOC>
<DOCNO> 221474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun10.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'da "asparagasçı" başka muhabirler de mi var 
</HEADLINE>
<TEXT>

     ABD'de New York Times gazetesinin yalan haber ürettiği ortaya çıktıktan sonra istifa eden ve skandale neden olan eski muhabiri Jayson Blair, ünlü gazetede hala uydurma haber yazan muhabirler bulunduğunu iddia etti. 
     Texas'ta bir gazetenin, Blair'in Irak'ta kayıp bir askerin ailesi hakkında yazdığı makalenin kendilerinden çalınıp çalınmadığını sorgulaması üzerine The Times'dan geçen yıl Mayıs'ta istifa eden siyah gazetecinin, yalan haberleri nasıl yazdığını ayrıntılarıyla anlattığı kitabı ''Burning Down My Master' House'' ülkede piyasaya çıktı. 
     Kitabında, New York'un Brooklyn bölgesindeki evinde oturup, Texas'ın San Antonio kentine yaptığı hayali gezinin haberinin, ülkenin en seçkin gazetesinin ilk sayfasında nasıl yer aldığını anlatan Blair, ayrıca gazetede kendisinin yaptığı gibi yalan haber modasını takip eden muhabirler olduğunu ileri sürüyor. 
     Blair, örneklerinde, New York Times muhabirlerinden birisinin bir uçak kazasını izleyebilmek için hemşire kılığına girdiğini, bir başka muhabirin de bütün bir günü başkent Washington'daki müzelerde gezerek geçirdikten sonra Baltimore kentiyle ilgili uydurma bir haber yazdığını iddia ediyor. 
     Olay yaratan gazeteci, kitabında, gazetenin tüm değişiklik siyasetine karşın, muhabirlerin editörleri ve okuyucuları kandırmaya devam ettiklerini öne sürerken, yalan haber yazmasında alkol ve uyuşturucu ile teşhisi konmamış manik depresif düzensizliğinin yanı sıra büyük ve rekabet dolu bir gazetede genç ve siyah bir muhabir olarak çalışmasının büyük etkisi olduğunu belirtiyor. 
     Blair, CNN'deki ''Larry King Live'' programında da bu yöndeki iddialarını sürdürerek, ''Gazete yönetiminin aslında bir başka Jason Blair'in ortaya çıkmasını engellemek için bir şey yaptığı yok'' diye konuştu. 
     Eski muhabir, kendi olayında ırkçı bakış açısının ne kadar rol oynadığınıysa bilmediğini belirtti. 
     New York Times yönetimi ise yaptığı açıklamada, Blair'in kitabındaki iddialara yanıt vermeye gerek bulunmadığını, çünkü Blair'in uydurma konusunda ne kadar becerikli olduğunun herkesçe bilindiğini kaydetti. 
     
</TEXT>
</DOC>
