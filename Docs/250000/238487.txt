<DOC>
<DOCNO> 238487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/guncel/gun03.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Dili eğitimi için ortak protokol 
</HEADLINE>
<TEXT>


AHU COŞKUN İstanbul 

Okan Üniversitesi ile Dış Ekonomik İlişkiler Kurulu DEİK arasında Avrasya Araştırma ve Uygulama Merkezi bünyesinde Rus Dili ile ilgili araştırma faaliyetleri gerçekleştirilebilmesi için bir protokol imzalandı. TOBB Plaza konferans salonundaki protokolün imza töreninde, Türk Avrasya İş Konseyleri Başkanı Tuğrul Erkin, Okan Üniversitesi Rektörü Prof. Dr. Sadık Kırbaş ile Okan Üniversitesi Mütevelli Heyet Başkanı Bekir Okan bir araya geldi. Tuğrul Erkin, yaptığı konuşmada Okan Üniversitesi ile Avrasya konusunda ulusal ve uluslararası düzeyde eğitim ve araştırma alanlarında işbirliği yaptıklarını söyledi. 

Tercümanlık bölümü için başvuru 
Erkin, "Bu işbirliği çerçevesinde ortak projeler gerçekleştireceğiz. Projelerin özellikle serbest piyasa, ticaret, ulaşım, teknoloji gibi konularda yoğunlaşmasını planlıyoruz" dedi. YÖK'e Rusça Mütercim tercümanlık bölümünün açılması için başvurduklarını belirten Prof. Dr. Sadık Kırbaş ise "Avrasya'da her alanda faaliyet gösteren yatırımcılarımızın nitelikli kadrolara ulaşabilmesi için dil programlarımızı kültür ve tarih bilgileriyle pekiştirmeyi hedefledik" diye konuştu. 



</TEXT>
</DOC>
