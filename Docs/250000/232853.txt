<DOC>
<DOCNO> 232853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy23.html </URL>
<DATE> 2004/04/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Öymen "Spor taraftarı gibi tezahüratlarıyla referanduma gidiliyor" 
</HEADLINE>
<TEXT>

     CHP Genel Başkan Yardımcısı ve İstanbul Milletvekili Onur Öymen, Burgenstock'ta yapılan görüşmelerin üzerinden uzun süre geçtiğini ifade ederek, ''Annan Planı'nın Meclis'e ve partimize gönderilmemesini yadırgıyor ve ayıplıyoruz'' dedi. 
     Öymen, Parlamento'da düzenlediği basın toplantısında, kendilerine Annan Planı'nın internet ortamındaki bazı sitelerde olduğunun söylendiğini ifade ederek, ''Muhalefetin görevi internette dolaşıp site aramak değil, iktidarın görevi metni ulaştırmaktır'' dedi. Muhalefete ''Yük olmasın'' diye planın gönderilmediği açıklamaları yapıldığını kaydeden Öymen, ''Biz yük almaya hazırız'' diye konuştu. Öymen, Annan Planı'nın tamamının KKTC Cumhurbaşkanı Rauf Denktaş'ta bile bulunmadığını öne sürdü. 
     Plan'ın içinde federal devletin Anayasası dışında Güney Kıbrıs'ta kabul edilen bazı yasalar ile imzalanan bazı anlaşmaların da bulunduğunu belirten Öymen, şunları söyledi 
     ''Bunlardan hangileri metinde var 5 Aralık 2003 tarihinde kabul edilen ve Türkiye'nin Kurtuluş Savaşı sırasında Yunanistan'a jenosit uyguladığı iddia edilen yasa var mı Bu yasa iptal edildi mi Güney Kıbrıs'ın kıta sahanlığı anlaşmaları Türkiye'yi etkiliyor, bunlar var mı Türk savaş gemilerinin zararsız geçiş hakkını ortadan kaldıran düzenlemeyi kabul ettik mi Bunlar hafife alınacak işler değildir. Kıbrıs Türk halkı bunları bilmeden planı onaylayacak. 
     Büyük bir propaganda ve görülmemiş bir baskıyla spor kulübünün taraftarı gibi yapılan tezahüratlarla referanduma gidiliyor.'' Planı göremedikleri için eleştirilerinin bununla sınırlı kaldığını ifade eden Öymen, ''İçine bakabilsek bunlar gibi birçok örnek bulabiliriz. Planın Meclis'e ulaştırılmamasını yadırgıyor ve ayıplıyoruz'' dedi. 
     
     GÜL'E TEPKİ 
     Dışişleri Bakanı ve Başbakan Yardımcısı Abdullah Gül'ün, Antalya'da yaptığı açıklamalarda KKTC'nin egemenliğini küçümsediğini de ifade eden Öymen, ''Egemenliği hafife almak Türkiye'ye düşmez'' diye konuştu. Öymen, Bakan Gül'ün ''KKTC, bir sandık portakal bile ihraç edemiyor'' şeklindeki sözlerinin de gerçekle ilgisi olmadığını kaydederek, sadece 2003 yılında 10 milyon dolar tutarında 46 bin ton portakal ihraç edildiğini söyledi. 
     
</TEXT>
</DOC>
