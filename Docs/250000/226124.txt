<DOC>
<DOCNO> 226124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/soneko16.html </URL>
<DATE> 2004/03/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
TMSF, 544 adet gayrimenkulü satışa çıkardı... 
</HEADLINE>
<TEXT>

     Tasarruf Mevduatı Sigorta Fonu TMSF , 544 adet gayrimenkulünü satışa çıkardı. 
     Bazı gazetelerde yer alan ilana göre, satışa sunulan gayrimenkullerin içinde İstanbul Fatih'teki 10 trilyon 655 milyar lira muhammen bedelli, 21 bin 627.5 metrekarelik arsa da var. Arsa, en yüksek rakamla satışa sunulan taşınmaz oldu. 
     Fon'un satışa çıkardığı gayrimenkuller, Adana, Ankara, Antalya, Aydın, Balıkesir, Bandırma, Bolu, Bursa, Çanakkale, Çorum, Denizli, Düzce, Edirne, Erzurum, Eskişehir, Gaziantep, Isparta, İstanbul, İzmir, Kayseri, Kocaeli, Konya, Kırşehir, Kırıkkale, Kırklareli, Kütahya, Mersin, Muğla, Ordu, Sakarya, Samsun, Tekirdağ, Trabzon, Uşak, Van, Yalova ve Karabük illerinde yer alıyor. 
     Satışa çıkarılan taşınmazlardan 111 tanesi İstanbul'da, 79 tanesi de İzmir'de bulunuyor. 
     Satışa sunulan gayrimenkuller arasında, arsa, dükkan, tarla, apartman, konut, büro, bahçe, fabrika, işhanı, sanayi tipi imalathane, daire, narenciye bahçesi, elma bahçesi, zeytinlik ve fındık bahçeleri ile EGS Business Center'de çeşitli bürolar yer alıyor. 
     
     MUHAMMEN BEDELİ YÜKSEK OLAN BAZI TAŞINMAZLAR 

     Taşınmazlar arasında muhammen bedeli yüksek olan gayrimenkullerden bazıları şunlar 
     -İstanbul-Fatih-Aksaray Küçük Langa Caddesi ve Atmaca Sokak'ta 21 bin 627.5 metrekare yüzölçümlü arsa 10 trilyon 655 milyar lira. 
     -İstanbul-Zincirlikuyu Büyükdere Caddesi Fargo İş Merkezi'nde iş merkezi ve arsası 10 trilyon 500 milyar lira. 
     -Ankara-Çankaya-Kavaklıdere Tunus Caddesi'nde yaklaşık 4 bin 900 metrekare alanlı bina 4 trilyon 800 milyar lira. 
     -İstanbul-Ümraniye Çekmeköy Yolu 36 bin 799 metrekare tarla 3 trilyon 800 milyar lira. 
     -İstanbul-Karaköy Perşembe Pazarı Tersane Caddesi'nde yaklaşık 4 bin 100 metrekare alanlı bina 3 trilyon lira. 
     -Adana-Seyhan Küçükdikili Kavşağı Mersin Yolu'nda 4 bin 150 metrekare alanlı tarla, pazarlama, dağıtım ve depolama tesisi 2 trilyon 500 milyar lira. 
     -Bursa-Osmangazi İstanbul Karayolu üzeri Alaşar Mahallesi'nde 2 arsa 2 trilyon 415 milyar lira. 
     -İstanbul-Beyoğlu-Taksim İstiklal Caddesi üzerinde işyeri 2 trilyon 300 milyar lira. 
     -İstanbul-Şişli-Harbiye Cumhuriyet Caddesi'nde mağaza 2 trilyon 110 milyar lira. 
     
     GAYRİMENKULLER İÇİN AÇIK TEKLİF ALMA TOPLANTISI 

     Gayrimenkuller için teklifler, Turyap Yapı Sanayi ve Ticaret tarafından bugün Profilo Alışveriş Merkezi Konferans Salonu'nda düzenlenen ''Açık Teklif Alma'' toplantısında verilecek. 
     Açık teklif alma toplantısına katılım bedeli, muhammen bedeli 100 milyar liranın altındaki taşınmazlar için 5 milyar lira, muhammen bedeli 100 milyar lira ile 1 trilyon lira arasındaki taşınmazlar için 10 milyar lira, 1 trilyon liranın üzerinde olan taşınmazlar için de 25 milyar lira olacak. Muhammen bedeli 5 milyar liranın altındaki gayrimenkul alıcıları tarafından muhammen bedel tutarında teminat yatırılmış olması kabul edilecek. 
     Taşınmazların satış şartnamesi ve taşınmazlar hakkında daha ayrıntılı bilgi ''www.bddk.org.tr'' internet adresinden de temin edilebilecek. 
     
</TEXT>
</DOC>
