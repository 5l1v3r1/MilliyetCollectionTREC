<DOC>
<DOCNO> 229767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/guncel/gun03.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir nefeslik Türkiye turu 
</HEADLINE>
<TEXT>

      DİNÇER ŞEREF İstanbul 
   
   Arama Kurtarma Derneği AKUT Anadolu TIR'ının doğal afet ve sağlık bilincini geliştirmek için 81 ili ziyaret edeceği "Bir Nefes İçin" Kampanyası, dün Taksim Meydanı'nda başladı. AKUT Yönetim Kurulu Başkanı Nasuh Mahruki, AstraZeneca sponsorluğundaki kampanyanın açılış töreninde yaptığı konuşmada, kampanya çerçevesinde 81 ilin Anadolu TIR'ıyla ziyaret edileceğini belirtti. Her ilde "Afetlere Hazırlık" konulu eğitim filminin halka gösterileceğini, kitapçıkların ücretsiz dağıtılacağını ve seminerlerle halkın bilgilendirileceğini anlatan Mahruki, ücretsiz solunum testleri yapılacağını sözlerine ekledi. Projeye İstanbul Üniversitesi İÜ Cerrahpaşa Tıp Fakültesi Göğüs Hastalıkları Anabilim Dalı Başkanı Prof. Dr. Sema Umut ve Prof. Dr. Nurhayat Yıldırım da destek verdi. Öte yandan, AKUT Anadolu TIR'ı 3 gün Taksim Meydanı'nda kalacak burada kurulan bir standda da, dileyenlere ücretsiz solunum testi yapılacak. CNN Türk, TÜRKSPED, Türk Eğitim Derneği TED , Ankara Sigorta, Refocolor ve Alkan Karoseri de kampanyaya destek verdi. 
   
   
   
</TEXT>
</DOC>
