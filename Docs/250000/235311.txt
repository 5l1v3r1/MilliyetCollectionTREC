<DOC>
<DOCNO> 235311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo40.html </URL>
<DATE> 2004/04/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gürsoy Bilgili, kendisi ve tüm camiasını cezalandırdı... 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, Serdar Bilgili'nin görevden ayrılma kararı alarak kendisini, kulübünü ve tüm camiasını cezalandırdığını ifade etti. 
     Gürsoy, bir şiir kitabının tanıtımı için Türk Böbrek Vakfı'nda basın mensuplarına yaptığı açıklamada, ''Real Madrid kendi sahasında yeniliyor, tokalaşıp stattan çıkılıyor. Bizde neden böyle olmuyor Artık bu şeyleri aşmamız lazım. Bilgili'nin kendi kararıdır, saygı duymak lazım. Japonya'da birileri en ufak şey için harakiri yapıyor. Herkes istediği kararı verebilir'' diye konuştu. 
     ''Ligde kalan 3 maçımızı da kazanmak istiyoruz'' diyen Gürsoy, ''Bizim için düşecek, kalacak takım önemli değil. Benim gönlümden Trabzonspor'un şampiyon olması geçiyor, ama biz o maçta da rakibimizi yenmek için oynayacağız. O ayrı, bu ayrı'' dedi. 
     
     ''YILDIRAY İLE GÖRÜŞTÜK'' 
     Ergun Gürsoy, Bayer Leverkusenli gurbetçi futbolcu Yıldıray Baştürk ile görüştüklerini doğruladı. 
     Gürsoy, ''O'nunla ilgili daha sonra konuşacağız. Milli maçtan sonra da bazı futbolcularla görüşmeler yapacağız'' dedi. 
     Öte yandan, sanatçı Ceyhun Yılmaz'ın ''Kasım'ın Bıçak Yarası'' isimli şiir kibının tanıtımı, Türk Böbrek Vakfı'nda düzenlenen toplantı ile yapıldı. Toplantıya Gürsoy'un yanı sıra, sarı-kırmızılı futbolculardan Ergün ile sanatçı Kıraç da katıldı. 
     
</TEXT>
</DOC>
