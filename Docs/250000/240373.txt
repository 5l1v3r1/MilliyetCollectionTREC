<DOC>
<DOCNO> 240373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/ekonomi/eko07.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalardan ilk 4 ayda 11.7 katrilyonluk kredi 
</HEADLINE>
<TEXT>


EKONOMİ SERVİSİ 

Yılın ilk dört ayında enflasyon, faiz ve döviz kurlarındaki düşüş, vatandaşı tüketime yöneltti. Bankaların toplam kredi hacmi yılın ilk dört ayında yılbaşına göre yüzde 22 artarak 58 katrilyon 714 trilyon liraya ulaştı. 2003 sonunda 48 katrilyon 19 trilyon lira düzeyinde bulunan mevduat bankalarının kullandırdığı TL ve yabancı para kredilerin hacmi, yılın ilk dört ayında yaklaşık 11 katrilyon artış kaydetti. 
Krediler, enflasyonun toptan eşya fiyatları TEFE bazında yüzde 9.3, tüketici fiyatları TÜFE bazında yüzde 2.8 olduğu ocaknisan döneminde yüzde 22.3 artış gösterdi. Kredilerde anılan dönemdeki hızlı reel artış daha çok kamu bankalarından kaynaklandı. Kamu bankalarının toplam TL ve yabancı para kredileri bu dönemde cari olarak yüzde 36.5, reel olarak da TÜFE'ye göre yüzde 32.8 artışla 15 katrilyon 210 trilyon liraya yükseldi. Toplamda en büyük bölümü oluşturan özel banka kredileri ise cari olarak yüzde 17.7 artışla 40 katrilyon 260 trilyon lira oldu. Dört aylık cari artışı enflasyondan indirgendiğinde söz konusu kredilerin reel artış oranının TEFE'ye göre yüzde 7.6, TÜFE'ye göre yüzde 14.5 olduğu belirlendi. 

Tüketici kredileri arttı 
Bankaların kredi hacmindeki hızlı büyümede tüketici kredileri ve kredi kartlarıyla kullandırılan kredilerdeki rekor artış etkili oldu. Nisan sonu itibariyle kredi stokunun 21 katrilyon 848.7 trilyon liralık bölümünü bu krediler oluşturdu. Ocak - nisan döneminde cari olarak yüzde 58.6 artışla 13.7 katrilyon lira olan tüketici kredilerinde TEFE'ye göre yüzde 45.1, TÜFE'ye göre yüzde 54.3 reel artış gerçekleşti. Kredi kartlarıyla kullandırılan krediler de yüzde 24 artışla 8.1 katrilyon liraya ulaştı. 


</TEXT>
</DOC>
