<DOC>
<DOCNO> 221496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun32.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya reform bakanı Bossi kalp krizi geçirdi 
</HEADLINE>
<TEXT>

     İtalya'da Silvio Berlusconi başkanlığındaki hükümetin Reform Bakanı ve koalisyon ortağı partilerden Kuzey Birliği'nin lideri senatör Umberto Bossi, kalp krizi geçirdi. 
     Bossi'nin tedavi gördüğü Varese'deki hastanenin Kardiyoloji Bölüm Başkanı Prof. Jorge Salerno Uriarte, kalp yetmezliği nedeniyle tedavi altına alınan Bossi'nin sağlık durumuna ilişkin yaptığı açıklamada, hastanın 72 saat gözlem altında tutulacağını, büyük bir olasılıkla ameliyata gerek kalmayacağını söyledi. 
     Uriarte, ''Şu an için tedavi altında tutuluyor. Ameliyata gerek olmayacağı kanaatindeyim. Ancak Bossi'nin kendi sağlığına bundan böyle özen göstermesinde fayda var'' dedi. 
     Bossi'nin bugün Varese'deki evinde bulunduğu sırada rahatsızlanması üzerine kentteki Del Ponte Hastanesi'ne kaldırılarak tedavi altına alındığı bildirildi. 
     Umberto Bossi, 1991'de de kalp krizi geçirmiş, o tarihten bu yana zaman zaman kalp rahatsızlığının yanı sıra yüksek tansiyondan şikayetçi olmuştu. 
     Ayrılıkçı söylemlerle dikkati çeken Kuzey Birliği lideri Bossi, İtalya'daki siyasi arenada zaman zaman polemikçi çıkışları ve saldırgan üslubuyla da tanınıyor. 
     
</TEXT>
</DOC>
