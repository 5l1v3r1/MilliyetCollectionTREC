<DOC>
<DOCNO> 231847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/dunya/dun01.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan ateşkes istedi 
</HEADLINE>
<TEXT>

   El Kaide liderinin 'Müslümanlara saldırılmaması' koşuluyla 3 aylığına yaptığı çağrıya, Avrupalı liderler, 'Teröristlerle pazarlık yapmayız' yanıtını verdi 
      DIŞ HABERLER SERVİSİ 

   
   ABD tarafından en çok arananlar listesinin başında yer alan, 11 Eylül saldırılarının baş sorumlusu, El Kaide terör örgütünün lideri Usame bin Ladin, ABD'ye karşı savaşının devam edeceğini belirtirken Avrupa'ya ateşkes çağrısı yaptı. 
   Avrupa liderleri Ladin'in önerisini "Saçma ve muhatap alınması hayal bile edilemez" diyerek reddetti. 
   El Arabiye ve El Cezire televizyon kanallarının yayınladığı ve El Kaide liderine ait olduğu ileri sürülen 7 dakikalık yeni ses kaydında Avrupa ülkeleriyle, "Müslümanlara saldırmamaları" koşuluyla ateşkes yapabileceklerini söyleyen Bin Ladin, ABD'nin bu önerinin muhatapları arasında yer almayacağını vurguladı. "Akdeniz'in kuzeyindeki komşularımıza sesleniyorum" ifadesini kullanan Bin Ladin, Müslümanlara saldırmayan Avrupa ülkeleriyle olası ateşkesin 3 ay süreceğini ve bu sürenin uzatılabileceğini bildirdi. Bin Ladin, önerinin, muhtemelen İslam ülkelerini kastederek, "Ülkelerimizdeki yabancı askerlerin tahliye edilmesinden sonra" hayata geçebileceğini söyledi. 
   
   ABD'yi tecrit taktiği 
   Siyasi yorumcular Bin Ladin'in verdiği bu mesajlarla ABD ile Avrupa'nın arasını açmaya çalıştığını belirttiler. AB Komisyonu Başkanı Romano Prodi, Bin Ladin'in önerisine "Terörist tehdit altında uzlaşma ihtimalinin olmadığı" karşılığını verirken, İngiltere, "Teröristlerle masaya oturmayız" açıklamasını yaptı. Almanya "Katillerle pazarlık yok" derken, İtalya Dışişleri Bakanı Franco Frattini de "Bin Ladin'le pazarlığa oturmamız hayal bile edilemez" diye konuştu. Fransa Cumhurbaşkanı Jaques Chirac ise "teröristlerle pazarlık yapma imk nı olamaz" dedi. 
   
   
   
</TEXT>
</DOC>
