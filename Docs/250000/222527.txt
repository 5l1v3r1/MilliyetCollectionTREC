<DOC>
<DOCNO> 222527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo10.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor İyi oynadığımız bir maçı kaybettik... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Gaziantepspor karşısında iyi futbol sergilediklerini belirterek, ''Buna rağmen yenilgiden kurtulamadık'' dedi. 
     Zehiroğlu, Gaziantepspor maçında çok büyük bir darbe aldıklarını belirterek, ''Hem 3 puanımız gitti hem de kart cezaları nedeniyle 3 oyuncumuzu kaybettik. Hem puan hem de futbolcularımız açısından canımız çok yandı'' dedi. 
     Futbolcuların iyi oynadıklarını, ancak ellerine geçen fırsatları değerlendiremediklerini ifade eden Zehiroğlu, ''Becerikli olsalardı maçı kazanırdık. Şans faktörü de yanımızda değildi. Kaleciyi geçen 2 topu, Gaziantepsporlu defans oyuncuları kale çizgisinden çıkardı. Hakem Selçuk Dereli bize yapılan faulleri değerlendirmedi. Kararlarını rakip lehinde verdi. Seyircimizi üzdük. Mücadelemiz devam edecek'' diye konuştu. 
     Zehiroğlu, hafta sonu Galatasaray ile yapacakları karşılaşmanın hazırlıklarına başladıklarını kaydederek, ''Türkiye Kupası'nda farklı olarak yendiğimiz Galatasaray'ı eksik oyuncularımıza rağmen yenmeye çalışacağız'' dedi. 
     
</TEXT>
</DOC>
