<DOC>
<DOCNO> 200069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur13.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Bozkurt ile Hülya Avşar mahkemelik... 
</HEADLINE>
<TEXT>

     Televizyon programcısı Yasemin Bozkurt'un sanatçı Hülya Avşar aleyhine açtığı hakaret davasının görülmesine devam edildi. 
     Sarıyer 1. Asliye Hukuk Mahkemesi'ndeki duruşmaya, Yasemin Bozkurt ile Hülya Avşar katılmadı. 
     Bozkurt'un avukatı Deniz Kayalak, Avşar'ın savunması alınmak üzere duruşmaya gelmediğini kaydederek, sanatçı hakkında gıyabi tutuklama kararı verilmesini talep etti. 
     Avşar'ın avukatı Hülya Dinçer ise bu duruşma tarihini bilmediklerini söyledi. 
     Avukat Dinçer, gıyabi tutuklama kararı verilmesini gerektiren bir durum olmadığını da kaydetti. 
     Mahkeme hakimi, Hülya Avşar'ın duruşmadan kaçtığını gösteren bir emare olmadığını belirterek, gıyabi tutuklama talebini reddetti. 
     Avşar hakkında daha önce tanzim edilen ihzarın akıbetinin araştırılarak bildirilmesi için müzekkere yazılmasına hükmeden hakim, sanatçının yeniden ihzaren celbine karar vererek duruşmayı erteledi. 
     Yasemin Bozkurt'un avukatlarınca hazırlanan dava dilekçesinde, Hülya Avşar'ın 11 Mart 2003 günü Bozkurt'un telefonunu arayarak, telesekretere ''hakaret ve sövme içeren mesaj'' bıraktığı öne sürülüyor. Dilekçede, ''Bozkurt'un kişilik haklarını zedeleyici, küçük düşürücü hakaret ve sövme suçlarını işlediği'' iddia edilen sanatçı Avşar'ın cezalandırılması isteniyor. 
     
</TEXT>
</DOC>
