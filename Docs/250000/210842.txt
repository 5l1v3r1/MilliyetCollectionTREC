<DOC>
<DOCNO> 210842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun06.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
GHK üyesi Çelebi "Kürtlerin federasyon isteğini destekliyoruz" 
</HEADLINE>
<TEXT>

     Irak Geçici Hükümet Konseyi GHK üyesi Ahmed Çelebi, Iraklı Kürtlerin federasyon isteğini desteklerken, yeni Irak'ın bir bütün olarak kalması gerektiğini söyledi. 
     Washington'da bulunan Çelebi, AA muhabirinin sorularını yanıtladı. Çelebi, Saddam Hüseyin sonrası Irak'ta, Kürtlerin federasyon talepleri ve Kerkük'ün statüsüne ilişkin endişelerin sorulması üzerine, ''Biz, Kürtlerin federasyon isteğini destekliyoruz. Biz, Irak'ın, federal yapıya dayalı birleşik bir devlet olmasını istiyoruz'' dedi. 
     Türkiye'nin, Kerkük'ün statüsünden endişeli olmasını anladığını belirten Çelebi, ''Biz de Kerkük'ün statüsünden endişeliyiz. Ancak ben Kerkük meselesinin çözülebileceğine inanıyorum. Türkiye'nin Kerkük endişeleriyle ilgili Türk yetkililerle görüşmek isteriz. Türkiye ile birlikte çalışmamız lazım'' ifadelerini kullandı. 
     Çelebi, yeni Irak'ta Türkmen ve Arapların da tam siyasi haklardan faydalanabileceğine, yeni Irak devletinin tam katılımcıları olabileceklerine dair Türkiye'ye güvence vermek istediklerini kaydetti. 
     Ahmed Çelebi, ''Türkiye ile ilişkiler bizim için çok önemli. Türkiye, demokrasiyle yönetilen Müslüman bir ülke. Türkiye ile mümkün olan en iyi ilişkileri kurmak istiyoruz'' dedi. 
     
     TÜRKİYE İLE GÜVENLİK ANLAŞMASI 
     Irak'taki terör örgütü PKK'ya ilişkin endişelere de değinen Çelebi, ''Irak'tan Türkiye'ye, herhangi bir terörizmi hoş görmeyeceğiz. Kendi gücümüz çerçevesinde, herhangi bir terörist olayı önlemek için Türkiye ile bir güvenlik anlaşması imzalamak üzere her türlü çabayı göstereceğiz'' diye konuştu. 
     Türkiye ile Irak arasında ekonomik ilişkilerin zaten mevcut olduğunu belirten Çelebi, bu ekonomik ilişkileri daha da geliştirmek niyetinde olduklarını kaydetti. Çelebi, savaş sonrası dönemde uzattığı yardım eli dolayısıyla Türkiye'ye ''minnettar'' olduklarını da belirtti. 
     Ahmed Çelebi, Washington'da katıldığı bir toplantıda da Kürtlerin, birleşik Irak'ın bir parçası olarak kalmaları gerektiğini söyledi. Çelebi, 1958'den sonra Kürtlerin Irak'ta ''devlet terörünün'', hatta ''devlet soykırımının'' kurbanı olduklarını ifade ederek, ''Bugün Kürtlerin ABD ile doğrudan ilişkisi var. Kendi bütçeleri, iyi işleyen bir yönetimleri, tam kültürel hakları mevcut. Kürtler, Irak ile birleşmeli, Irak'ın parçası olmalı. Bizim teklif ettiğimiz bu. Ancak seçim Kürtlerin'' diye konuştu. 
     Ahmed Çelebi, Kürtlerin, şu anda kuzey Irak'ta mevcut haklarını, yeni Irak hükümetinin parçası olarak da koruyabileceklerini söyledi. 
     
</TEXT>
</DOC>
