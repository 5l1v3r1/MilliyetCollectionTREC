<DOC>
<DOCNO> 237216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy11.html </URL>
<DATE> 2004/05/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çelik "Mesleki ve teknik eğitim can çekişiyor" 
</HEADLINE>
<TEXT>

     Milli Eğitim Bakanı Hüseyin Çelik, ''mesleki ve teknik eğitimin adeta can çekiştiğini'' söyledi. 
     Çelik, liselerde eğitim süresinin 4 yıla çıkarılması kapsamında, ortaöğretimin, ''genel ortaöğretim'' ve ''mesleki ve teknik eğitim'' olmak üzere iki başlık altında toplanacağını, modüler ve ihtisaslaşmayı esas alan bir sistem oluşturulacağını bildirdi. 
     Milli Eğitim Bakanlığı ile Türkiye İşveren Sendikaları Konfederasyonu'nca TİSK birlikte düzenlenen ''Eğitim Kurumu-İşletme Diyalogu Uluslararası Konferansı'', Hilton Oteli'nde başladı. 
     Konferansın açılışında konuşan Milli Eğitim Bakanı Çelik, eğitimin her alanında AB standartlarına ulaşmak için çalıştıklarını ifade etti. Bu kapsamda eğitimde iletişim teknolojileri kullanılması ve müfredatın gözden geçirilerek Avrupa Birliği AB ve piyasa koşullarına göre düzenlenmesi çalışmalarının sürdüğünü belirten Çelik, ''Bugün birçok endüstri meslek lisemizde maalesef hala 1930'lu, 1940'lı yıllardaki yapılanma devam ediyor. Meslek okullarındaki metal işleri, ağaç işleri, torna-tesviye gibi bölümlerin gözden geçirilmesi gerekiyor'' dedi. 
     Diplomanın değil, mezunların iş piyasasının istediği niteliği taşımasının önemli olduğuna işaret eden Çelik, mesleki eğitim sisteminin yeniden yapılandırılması çalışmalarına özel önem verdiklerini söyledi. 
     Mesleki eğitimin güçlendirilmesi ve modernizasyonuna yönelik AB'nin hibeyle desteklediği projeler yürütüldüğünü anlatan Çelik, ''gelişmiş ülkelerle yarışabilmek için oyunun onların kurallarıyla oynanması gerektiğini'' ifade etti. Çelik, ''Ben 1959 doğumluyum. Bizim Avrupa Birliği ile maceramız 1959'da başlar. 45 yaşındayım, hala bu yılın sonunda tarih almak için gayret gösteriyoruz. Peki burada suçlu kim Biz, her alanda bir parçası olmaya çalıştığımız dünyanın standartlarına uymak zorundayız'' diye konuştu. 
     
     LİSELERDE YENİDEN YAPILANMA 
     Çelik, mesleki teknik eğitimin genel eğitim içindeki oranının yükseltilmesi amacıyla yaptıkları çalışmalara da değindi. 
     Liselerde eğitim süresinin 4 yıla çıkacağını ifade eden Çelik, çok sayıdaki okul türünün ''genel ortaöğretim'' ve ''mesleki ve teknik eğitim'' olmak üzere iki başlık altında toplanacağını anlattı. Çelik, ''9. ve 10. sınıflarda yatay geçişlere imkan tanıyan modüler bir sistem getiriyoruz. 11 ve 12. yıllarda ihtisaslaşma eğitiminin yapıldığı bir mesleki ve teknik eğitim anlayışıyla halkımızın karşısında olacağız'' dedi. 
     Öğretmenlerin eğitiminin de önemli olduğunu vurgulayan Çelik, onların özlük haklarını düzeltmeyi arzuladıklarını, ancak kaynakların da göz önünde bulundurulması gerektiğini söyledi. ''Olmayanı vermek Allah'a mahsustur'' diyen Çelik, ''gelecek yıllarda öğretmenlerle ilgili güzel şeyler yapacaklarını'' ifade etti. 
     
</TEXT>
</DOC>
