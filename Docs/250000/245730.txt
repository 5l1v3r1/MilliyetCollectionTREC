<DOC>
<DOCNO> 245730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun06.html </URL>
<DATE> 2004/06/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Şaron'un Gazze'den çekilme planının oylanmasına 16.00'da başlanacak 
</HEADLINE>
<TEXT>

     İsrail Başbakanı Ariel Şaron'un Gazze'den tek taraflı çekilme planının kabine tarafından oylanmasına yerel saatle 16.00'da başlanabileceği bildirildi. 
     İsrail askeri radyosundaki haberde, kabinenin saat 11.00'de toplantıya çağırıldığı, ancak Şaron tarafından aşırı sağcı iki bakan Avigdor Lieberman ile Benny Elon'a gönderilen azil mektuplarının resmen yürürlüğe girmesi için gereken 48 saatin dolmasının ardından, yani saat 16.00 sularında oylamaya geçilebileceği kaydedildi. 
     Şaron, planın bakanlar kurulunda onaylanması için, az da olsa çoğunluğu ele geçirebilmek amacıyla aşırı sağcı Ulusal Birlik partisinden Ulaştırma Bakanı Lieberman ile Turizm Bakanı Elon'u cuma günü görevden almıştı. 
     Bununla birlikte, Likud partisinin önemli isimleri Maliye Bakanı Binyamin Netanyahu, Dışişleri Bakanı Silvan Şalom ve Eğitim Bakanı Limor Livnat'ın ne yönde oy kullanacağı bilinmiyor. 
     
</TEXT>
</DOC>
