<DOC>
<DOCNO> 222315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/guncel/gun02.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu okul prenslerin gözdesi 
</HEADLINE>
<TEXT>

   Mezunları arasında Prens Philip ve Prens Charles'ın bulunduğu Gordonstoun College Yaz Okulu, Türk öğrencilerinin de tercihi 
      
   Yaz tatilinde çocuğunun yabancı dil bilgisini ilerletmesini isteyen veliler şimdiden yaz okulu arayışına girdi. Yurtdışı seçeneğini değerlendirmek isteyen veliler için dünyanın en prestijli yaz okulu programlarından birini sunan İskoçya'daki Gordonstoun College çok iyi bir fırsat. İngilizce eğitim veren Gordonstoun'ın mezunları arasında İngiltere Veliaht Prensi Charles ve ablası Prenses Anne'nin kızları da var. Gordonstoun'un Şeref Başkanlığını İngiltere Kraliçesi Elizabeth'in eşi olan Edinburg Dükü Prens Philip yapıyor. İskoçyalı olan Prens Philip orta ve lise öğrenimini Gordonstoun'da yapmış. 
   
   35 ülkeden öğrenci 
   18 Mart'a kadar İstanbul'da bulunan Gordonstoun Uluslararası Yaz Okulu Müdiresi Jenny Needham, şu bilgileri verdi "Gordonstoun College, 1939, Gordonstoun Uluslararası Yaz Okulu 1976'da kuruldu. Yaz okulumuza her yıl 35 ülkeden 8-17 yaşları arasında 250 kız ve erkek çocuk geliyor. İskoçya'nın büyüleyici doğasının ortasındayız. Okul çevresi Harry Potter filmindeki gibi. Yaz okulunda 2 öğrenciye bir eğitmen düşüyor." 
   
   Ruhunu eğitiyoruz 
   Spor ve eğlencenin yanında yoğun bir dil eğitimi de verdiklerini anlatan Needham, "3.5 haftalık yaz okulunu ücretinin 3100 pound olduğunu belirterek, Gordonstoun Yaz Okulu'na gelen öğrencilerin memnun döndüğünü ve diğer arkadaşlarına tavsiye ettiklerini söyledi. Gordonstoun Yaz Okulu'yla ilgilenen veli ve öğrencilerle bizzat görüşeceğini belirten Needham'a 0212 368 12 34 no'lu telefondan ulaşabilirsiniz. 
   
   Kimsesiz çocuklar babasız kalacak    İSTANBUL Milliyet 
   İstanbul'da korunmaya muhtaç ve istismara uğramış çocuklara yönelik çalışmalarıyla tanınan Sosyal Hizmetler İl Müdürü Kahraman Eroğlu, görevinden alınıyor. İstanbul'da 6 yıldır Sosyal Hizmetler ve Çocuk Esirgeme Kurumu SHÇEK İl Müdürlüğü yapan Eroğlu'nun görevden alınacağı, AKP hükümeti göreve geldiği günden bu yana konuşuluyordu. Görevden alınacağı yönündeki bilginin kendisine de geldiğini doğrulayan Eroğlu, resmi yazının ise eline ulaşmadığını söyledi. SHÇEK'nın bağlı olduğu Kadın ve Aileden Sorumlu Devlet Bakanlığı Basın Danışmanlığı konuyla ilgili olarak, "Kahraman Eroğlu önümüzdeki hafta içi görevinden alınıyor. Yerine İstanbul'da şu an sosyal hizmet uzmanı olarak görev yapan bir memurumuzun atanması düşünülüyor" açıklaması yaptı. Görev süresince İstanbul'daki sosyal hizmetlere bağlı, koruyucu, önleyici ve rehabilite edici kurum sayısını 22'den 48'e yükselten Eroğlu, toplum merkezleri ve engelli rehabilitasyon merkezleri de açtı. 
   
</TEXT>
</DOC>
