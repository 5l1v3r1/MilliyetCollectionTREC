<DOC>
<DOCNO> 223892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/ekonomi/eko01.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK uyardı, PTT Bank tabelası gitti 
</HEADLINE>
<TEXT>

   PTT Bank, BDDK'nın uyarısı üzerine 'banka' ifadesini kaldırdı. İzin için BDDK'ya başvuran PTT, 'Aslında banka kurmak istemiyoruz' dedi 
      SALİHA ÇOLAK Ankara 
   
   PTT Genel Müdürlüğü'nün 3 Mart'ta törenlerle başlayan yeni hizmeti PTT Bank'ın, gerekli yasal izinleri almadan faaliyete başlaması tam bir kaosa neden oldu. 
   Bankalar Birliği'nin başvurusu üzerine BDDK tarafından, "Bankacılık yapamayacağı ve bu ismi kullanamayacağı" konusunda uyarılan PTT, "banka" ifadelerini binalarından, internet sitesinden, logosundan ve sloganlarından sildi. 
   PTT, BDDK'ya, "banka kurmak için" başvurdu, ancak başvuru belgelerinin altına bir de not düşerek, "Belgeleri gönderiyoruz ama banka kurmak istemiyoruz" dedi. 
   
   'Aslında banka değiliz' 
   PTT Genel Müdürü İbrahim Şahin, "Türkiye'de kan bankası, göz bankası, hatta dana bankası bile var. Bunlar izin alırsa BDDK alay konusu olur. Biz tam anlamıyla bankacılık yapmıyoruz. Sadece muhabir banka hizmeti veriyoruz, fatura işlemleri yapıyoruz" dedi. 
   
   
</TEXT>
</DOC>
