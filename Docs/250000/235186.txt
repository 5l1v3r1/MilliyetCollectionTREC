<DOC>
<DOCNO> 235186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun39.html </URL>
<DATE> 2004/04/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kaddafi Brüksel'de geceyi bedevi çadırında geçirecek 
</HEADLINE>
<TEXT>

     Libya lideri Albay Muammer Kaddafi'nin Brüksel ziyareti ilginç görüntülere de sahne oluyor. 
     Kaddafi'nin, geceyi hükümet konağının bahçesine kurulan bedevi çadırında geçireceği belirtildi. Kaddafi'nin çadırında uydu anteninin de bulunduğu kaydedildi. 
     
     Prodi ile görüştü 
     Muammer Kaddafi, resmi ziyareti dolayısıyla bulunduğu Belçika'nın başkenti Brüksel'de, AB Komisyonu Başkanı Romano Prodi ile görüştü. 
     Görüşmeden sonra düzenlenen ortak basın toplantısında ilk olarak söz alan Prodi, AB'nin ''mümkün olan en kısa zamanda'' Libya'yı, AB ile Akdeniz'e kıyısı olan ülkeler arasında işbirliğini öngören Barselona sürecinin tam üyesi yapmayı kararlaştırdığını açıkladı. 
     Prodi, AB ile Libya arasında, 1986'da Berlin'deki bir diskoteğe yönelik saldırıda ölenlerin ailelerine tazminat ve Libya'daki yabancı sağlık personelinin tutuklanmasına ilişkin askıda kalan anlaşmazlıkların gelecek haftalarda tatmin edici bir çözüme kavuşacağına inancının tam olduğunu da kaydetti. 
     Yoğun güvenlik önlemleri altındaki tarihi ziyaretine Prodi ile görüşerek başlayan Kaddafi de ülkesinin dünya barışında önderlik rolü üstlenmek istediğini söyledi. 
     Albay Kaddafi, ''Avrupa Komisyonu'na Libya'nın dünya barışında önder bir rol oynamak istediğini, buna kararlı olduğunu ilan etmek istiyorum. Libya, Avrupa ile Afrika arasında bir köprüdür. Ancak geçmişteki gibi bir köprü değil, barış ve işbirliği köprüsü olmalıdır'' dedi. 
     Kaddafi, Avrupa ve Amerikalı şirketleri ülkesinin petrol sanayini kalkındırmak için Libya'da yatırım yapmaya da çağırdı. 
     Libya lideri, ''Gaz ve petrol yataklarını modernleştirmek ve ıslah etmek için Avrupalı şirketlere ihtiyacımız var, Amerikalı şirketlere ihtiyacımız var'' dedi. 
     Kaddafi'nin akşamüstü saatlerinde AB Ortak Savunma ve Dış Politika Yüksek Temsilcisi Javier Solana ile bir araya geldikten sonra Belçika Başbakanı Guy Verhofstadt ile görüşmesi bekleniyor. 
     Albay Kaddafi'nin Afrika ve Ortadoğu dışındaki ülkelere son resmi ziyareti 1989'daki Belgrad ziyaretiydi. 
     Yarın da temaslarını sürdürecek Kaddafi, Belçikalı işadamlarıyla bir araya gelecek ve Belçika Parlamentosu'ndaki resepsiyona katıldıktan sonra da bu ülkeden ayrılacak. 
     AFP-REU-HND-GD-SRP 17 26 27 04 04 
     
</TEXT>
</DOC>
