<DOC>
<DOCNO> 232063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo09.html </URL>
<DATE> 2004/04/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Şampiyon güreşçi, ren geyiğinin boynuzunu kırınca... 
</HEADLINE>
<TEXT>

     İsveç'in Haparanda kentinde geçen hafta düzenlenen 51. Avrupa Büyükler Grekoromen Güreş Şampiyonası'nda 84 kiloda altın madalya kazanan Nazmi Avluca'nın, bir ren geyiğiyle güreş tutmaya kalkışması, Güreş Federasyonu Başkanı Osman Şansal'a pahalıya maloldu. 
     Milli takımın kaldığı Finlandiya'nın Kemi kentinde, donmuş Botni Körfezi üzerinde gezinti yapan Nazmi Avluca, takım arkadaşlarına gücünü kanıtlamak için, kızak çeken bir ren geyiğini boynuzundan tutarak yere yatırmak istedi. Ancak ren geyiğinin oldukça görkemli boynuzlarından bir tanesi, Çorumlu şampiyonun gücüne dayanamayarak kırıldı. Olaya büyük tepki gösteren Finli kızakçı, geleneklerine göre tek boynuzlu geyiğin, kendisi için utanç kaynağı olacağını, bu geyiğin kesilmesinden başka çözüm bulunmadığını söyledi ve zararının karşılanmasını talep etti. 
     Kafile başkanı Önder Yahşi, pazarlık sonunda 1100 Euro ödeyerek geyiğin sahibinin gönlünü aldı. Kırılan boynuzu hatıra olarak federasyon başkanı Osman Şansal'a getiren Önder Yahşi, yaptığı 1100 Euro'luk ödemeyi de Şansal'dan tahsil etti. 
     Avrupa Şampiyonası'nda kazanılan madalyalardan büyük mutluluk duyduğunu ifade eden Güreş Federasyonu Başkanı Şansal, ''Nazmi'nin bir geyikle antrenman yapması biraz pahalıya maloldu ama sonuçta ben de çok değerli bir hatıraya sahip oldum'' diye konuştu. 
     
     YUNANLILAR YENİLGİLERİ HAZMEDEMEDİ 

     Bu arada Avrupa Şampiyonası'nda Türk rakipleriyle yaptıkları 2 finali de yitiren Yunanlılar bu yenilgileri hazmedemedi. 
     55 kilo finalinde Bayram Özdemir'in Artium Kiouregian'ı yenerek altın madalya kazanmasından sonra, 84 kilo final müsabakasında da Nazmi Avluca'nın Demetrio Auromis'i yenerek şampiyonluğa ulaşmasına sinirlenen Yunanistan Güreş Federasyonu Başkanı Yorgo Pozidis'in, milli takım teknik direktörü Paktas'ı soyunma odasında yumrukladığı ortaya çıktı. 
     
     GREKOROMENCİLERDEN, SERBESTÇİLERE MORAL ZİYARETİ 

     Öte yandan 51. Avrupa Büyükler Grekoromen Güreş Şampiyonası'nda altın madalya kazanan Nazmi Avluca ve Bayram Özdemir ile bronz madalya kazanan Bünyamin Emik, Serbest Güreş Milli Takımı'nın kampını ziyaret etti. 
     Grekoromen Güreş Milli Takımı sporcuları, Ankara Airport Otel'de kamp yaparak Avrupa Şampiyonası'na hazırlanan Serbest Güreş Milli Takımı'ndaki arkadaşlarına moral verirken, birlikte yemek yediler. 
     
</TEXT>
</DOC>
