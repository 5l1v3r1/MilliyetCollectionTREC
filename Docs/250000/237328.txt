<DOC>
<DOCNO> 237328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas15.html </URL>
<DATE> 2004/05/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Eurovision'da yarın provalar başlıyor... 
</HEADLINE>
<TEXT>

     Bu yıl ilk kez iki aşamalı yapılacak 49. Eurovision Şarkı Yarışması'nın yarı finaline katılacak ve büyük bölümü bugün Türkiye'ye gelecek ülkelerin yarışmacı toplulukları, yarın provaya başlayacak. 
     AA muhabirinin aldığı bilgiye göre, Malta'nın dün, Belarus ve Ukrayna ekibinin de sabah saatlerinde İstanbul'a gelişlerinden sonra gün içinde Sırbistan-Karadağ, Andora, Hollanda, İsviçre, Finlandiya, Hırvatistan, Yunanistan, Kıbrıs Rum Kesimi, Estonya, Makedonya, Monaco, Portekiz, Slovenya ve İsrail ekiplerinin de İstanbul'da olmaları bekleniyor. 
     Türkiye'ye gelişlerini 8 Mayıs Cumartesi günü tamamlayacak olan katılımcılar ve yabancı basın mensupları, İstanbul'da toplam 16 otelde kalacak. 
     Bu arada, yarışmanın yapılacağı Abdi İpekçi Spor Salonu ve çevresinde ise hazırlıklar sürüyor. Salonun arka cephesinin boyanmasına devam edilirken, sahne düzenlemesine ilişkin son çalışmalar da yapılıyor. Dekor ve tasarımı TRT Artistik Hizmetler Birimi tarafından yapılan sahne, ''Aynı Gökkubbenin Altında'' temasıyla Türk Bayrağı'na atıfta bulunularak kırmızı renk ağırlıklı hazırlanıyor. 
     Abdi İpekçi Spor Salonu'nun bahçesinde kurulan çadırda düzenlenen Basın Merkezi de, bugün saat 09.00'dan itibaren hizmete açıldı. 
     Merkezde, şimdiye kadar Türkiye'ye gelen yabancı basın mensupları ile bazı Türk basın mensupları, alana girişlerini ve çalışmalarını sağlayacak tanıtım kartlarını alarak çalışmaya başladılar. 
     Basın Merkezi'nde, internet bağlantılı 127 bilgisayar ile 250 kişisel diz üstü bilgisayarın kullanılabileceği teknik donanım, telefon, yazıcı ve faks bulunuyor. 
     
     BAKAN MUMCU'DAN ''HOŞGELDİNİZ'' RESEPSİYONU... 
     Yarışmacılar, sahnede ilk provalarını yarından itibaren yapmaya başlayacak. 
     Türkiye'yi temsil edecek Athena Grubu ise ilk provasını 9 Mayıs Pazar günü gerçekleştirecek. 
     Grup, 49. Eurovision Şarkı Yarışması'nın 15 Mayıs akşamında gerçekleştirilecek finalinde ise bestesi ve sözleri grup üyeleri Gökhan ve Hakan Özoğuz'a ait ''For Real'' adlı parçayla 22'inci sırada yarışacak. 
     Kültür ve Turizm Bakanı Erkan Mumcu ile eşi Işıl Mumcu, Eurovision Şarkı Yarışması katılımcıları için 9 Mayıs Pazar günü saat 19.30'da Çırağan Sarayı'nda bir ''Hoşgeldiniz'' resepsiyonu verecek. 
     Öte yandan, 49. Eurovision Şarkı Yarışması'nın finalinin gerçekleştirileceği 15 Mayıs'ta TRT'den canlı yayın yapılacağı için, Abdi İpekçi Spor Salonu'nun kapılarının 19.30'da açılarak 21.00'de seyircilere kapatılacağı belirtildi. 
     Bu nedenle izleyicilere, kapıların kapanma saatinden en az 1 saat önce yerlerini almaları önerildi. 
     Yapıma bağlı olarak sahne tasarımı ve kamera düzeninin değiştirildiği belirtilerek, bu nedenle ''sahneiçi'' adını taşıyan bölümden biletleri olanların bir kısmının yerlerinde değişiklik yapıldığı ve bilet sahipleriyle etkinlik öncesinde irtibata geçileceği vurgulandı. 
     
</TEXT>
</DOC>
