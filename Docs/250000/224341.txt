<DOC>
<DOCNO> 224341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy07.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlik iddiam yok 
</HEADLINE>
<TEXT>

   Kemal Derviş, sadece Milliyet'in izlediği "gizli toplantı"yla ilgili olarak, "Deniz Baykal dostum. Ben parti lideri olmak istemiyorum" dedi 
      ÜMRAN AVCI İstanbul 

   
   CHP Genel Başkan Yardımcısı Kemal Derviş, sadece Milliyet'in izlediği "gizli toplantı"nın beyin fırtınası niteliğinde olduğunu belirterek, "Genel başkanlıkta gözüm yok" dedi. 
   Derviş, gönlünde güçlü bir sosyal demokrasi yattığını kaydetti. "Bu çalışmaları öyle saptırarak, sanki başka birşeymiş gibi anlatmak çok yanlış. Bu çalışmalar devam edecek" diyen Derviş, hakkında spekülasyon yapıldığını ve bunu açığa kavuşturmak istediğini anlattı. Derviş şöyle devam etti 
   
   CHP çatısında 
   "Ben hiçbir zaman CHP dışındaki bir oluşumun, sol yapılanmanın başarılı olacağına inanmadım. Buna inansaydım, geçmişte çok farklı hareket ederdim. Dünkü önceki gün aydınlarla, profesörlerle olan toplantıda da bazı aykırı fikirlere karşılık, ilerde sosyal demokratların büyümesinin, bir araya gelmesinin mutlaka CHP çatısı altında olması gereğini savundum." 
   Baykal'ın 30 yıllık dostu olduğunu kaydeden Derviş, "Bazı konularda her yerde ve her partide olabileceği gibi görüş ayrılıklarımız olabilir. Fakat Deniz Baykal sadece dostum değil, aynı zamanda genel başkanım. Büyük sevgim ve saygım var. Hiçbir zaman kendisine zarar verecek veya herhangi bir şekilde partide rahatsızlık yaratacak bir harekette bulunmadım. Ne kurultayda, ne kurultaydan sonra, ne bugün, ne yarın" dedi. 
   "Genel başkanlık yapabilir misiniz " sorusu üzerine, "Bir iddiam, beklentim yok. Ben parti lideri olmak istemiyorum" yanıtını veren Derviş, buluşmadan partinin yetkili karar organlarının ve Baykal'ın bilgisi olup olmadığı yönündeki bir başka soruyu şöyle yanıtladı 
   "Ben partinin yetkili karar organlarının içinde çalışıyorum. Baykal'ın haberi yoktu. Ama dünkü toplantıda herhangi birşey yoktu, biz aydınlarla her zaman toplanır, Türkiye'nin geleceğini tartışırız. Bunda parti müsaadesi diye birşey yok. Dünkü toplantı CHP ile ilgili değildi. Derviş, "29 Mart'ta görüşürüz" sözüyle ilgili olarak da, "Sosyal demokrasinin geleceğiyle ilgili bir söz. 29 Mart'ta, 30 Mart'ta veya 29 Mayıs'ta sizlerle bir araya gelip Türkiye'de sosyal demokrasinin geleceğini tartışacağız" dedi. 
   
   Kimse hevese kapılmasın...    BELMA AKÇURA İstanbul 

   Kemal Derviş'in önceki gün bazı milletvekili ve akademisyenlerle "gizli toplantı" yapmasına CHP'liler tepki gösterdi 
   Mehmet Sevigen İstanbul Milletvekili CHP'ye komplo kurmaya, partiyi karıştırmaya çalışmaya kimsenin gücü yetmeyecek. Orada toplanan, onların da, yazanların da gücü yetmeyecek. 
   Halil Akyüz İstanbul Milletvekili Sözde kurtarıcıların hevesleri kursaklarında kalacak. CHP'yi tanımıyor. Kapı arkası, karanlık ve gizli toplantılarla CHP'yi ellerine geçireceklerini zannediyorlar. 
   Güldal Okuducu İstanbul Milletvekili Beyhude arayış. Hiçkimse hevese kapılmasın. 
   Berhan Şimşek İstanbul Milletvekili Derviş'in biraz da çalışması gerekir. Belki de mutfağı çok iyi olduğu için orada toplandılar. 
   Mustafa Sarıgül Şişli Belediye Başkanı Gizli kapılar ardında toplantı yapması dalalettir ve hatta ihanettir. Adayların yanında yer almayan kişi, nasıl olur da CHP'nin geleceğini konuşur. 
   
   
   
</TEXT>
</DOC>
