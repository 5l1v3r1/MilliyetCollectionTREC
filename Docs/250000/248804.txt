<DOC>
<DOCNO> 248804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur18.html </URL>
<DATE> 2004/06/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Özürlü vatandaşları dolandırdılar... 
</HEADLINE>
<TEXT>

     Özürlü vatandaşların sağlık karnelerine yazdırdıkları ilaçlar karşılığında Emekli Sandığı'ndan milyarlarca lira para alan, malulen emekli olmak isteyenler ile özürlü kadrosundan işe girmek isteyenlere para karşılığında sahte rapor düzenleyen 8 kişi yakalandı. 
     Ankara Kaçakçılık ve Organize Suçlar Şube Müdürlüğü Mali Büro Amirliği'nden yapılan açıklamaya göre, özürlü vatandaşları dolandıran ve üzerlerinden haksız kazanç elde ederek devleti milyarlarca lira zarar uğrattığı belirlenen 8 kişinin gözaltına alındı. 
     Mali Büro Amirliği ekipleri, özürlü bir vatandaş ile annesinin ihbarı üzerine başlattıkları operasyonda, Taşkın K. ve İbrahim Y'yi gözaltına aldı. Emniyette ifade veren Taşkın K. ve İbrahim Y'nin, T.G. ve H.G'den aldıkları sağlık karnelerine milyarlarca liralık ilaç yazdırıp parasını Emekli Sandığı'ndan aldıklarını söyledikleri öğrenildi. 
     Şüphelilerin ifadeleri doğrultusunda devam eden operasyonda, Tolga K, Serdar K, Zeki K, Cafer Ö. ve Zekai A. ile Mesut Ö. de yakalandı. 
     Zanlıların yapılan ev ve üst aramalarında, değişik kişiler adına sağlık karneleri, nüfus cüzdan fotokopileri, resimler, SSK prim ödemeleri, sağlık kurumlarından alınan raporlar, muayene tetkikleri ve hastanelere ait düzenlenmiş sahte belgeler ele geçirildi. 
     Özürlü kadrosundan işe girmek isteyenlere sahte rapor da düzenledikleri belirtilen 8 kişinin, özürlü olmadığı halde malulen emekli olmak isteyenler için de özürlü raporu hazırladıkları öğrenildi. Şüphelilerin, bunun için, buldukları özürlü vatandaşları hastanelere götürdükleri ve onlar adına aldıkları raporlarda sahtecilik yaparak vatandaşları dolandırdıkları tespit edildi. 
     Emniyette ifadeleri alınan 8 kişi, adliyeye gönderildi. 
     
</TEXT>
</DOC>
