<DOC>
<DOCNO> 242907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun29.html </URL>
<DATE> 2004/05/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
ETA, 4 yılda 1400 firmadan şantajla para istemiş 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığı için savaşan terör örgütü ETA'nın, son 4 yılda 1400 İspanyol firmasına şantaj mektupları yollayarak para istediği bildirildi. 
     İspanyol medyasında, Fransız terörle mücadele birimlerinin verdiği bilgilere dayanılarak yayımlanan haberde, ETA'nın 2000 yılından bu yana şantaj yaptığı firmaların en azından yüzde 10'unun, şantaja boyun eğerek örgüte para gönderdiği belirtildi. 
     Daha çok Bask Bölgesi'ndeki endüstri firmalarını hedef alarak gönderilen tehdit içerikli mektuplarda, 6 bin ile 18 bin euro arasında para istendiği kaydedildi. 
     ETA'nın son olarak, Aragon ve Balear Adaları'ndaki bazı şirketlere, ''para ödemezseniz size saldıracağız'' şeklinde şantaj mektupları gönderdiği bildirildi. 
     Bu arada, birkaç ay önce jandarmanın şüpheli olarak durdurduğu bir otomobilde ETA'nın yaklaşık 200 şantaj mektubunun bulunduğu kaydedildi. 
     
</TEXT>
</DOC>
