<DOC>
<DOCNO> 206541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun28.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, bombalı mektupları görüşüyor 
</HEADLINE>
<TEXT>

     Avrupa Parlamentosu'na AP bugün ulaştığı belirtilen 3 bombalı mektubun İtalya'nın Bologna kentinden gönderildiği yolundaki iddiaların ardından, İtalya İçişleri Bakanlığı'nda bir toplantının düzenlendiği açıklandı. 
     İçişleri Bakanı Giuseppe Pisanu başkanlığında yapılan toplantıya Bologna Savcılığı ve emniyet yetkililerinin de katıldıkları bildirildi. 
     Avrupa Parlamentosu'ndan gelen haberlerde, her 3 mektubun da 22 Aralık 2003 tarihinde İtalya'nın Bologna kendinden postalandığı belirtiliyor. 
     Mektuplardan sadece kahverengi bir zarf içinde Hıristiyan Demokratların Alman lideri Hans-Gert Poettering'e gönderilen bomba patlamış, patlamada kimse zarar görmemişti. 
     Eylemcilerin, Hans-Gert Poettering'e gönderilen mektupta, tıpkı geçen günlerde Avrupa Komisyonu Başkanı Romano Prodi'ye gönderilen mektubun benzeri, patlayıcıyı bir kitabın içine yerleştirdikleri bildirildi. 
     İtalyan yetkililer, bombalı mektup eylemlerinin ardında, ''İsyancı Anarşistler'' adı altında faaliyet gösteren aşırı solcu bir örgütün bulunduğuna inanıyor. 
     
</TEXT>
</DOC>
