<DOC>
<DOCNO> 246784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun40.html </URL>
<DATE> 2004/06/10/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kaddafi 'suikast' emrini yalanladı 
</HEADLINE>
<TEXT>

     Libya Dışişleri Bakanı Abdurahman Şalgam, Libya lideri Muammer Kaddafi'nin, Suudi Veliaht Prensi Abdullah Bin Abdülaziz'i öldürtmek istediği haberini yalanladı. 
     Şalgam, düzenlediği basın toplantısında, ''Bu haberin temelsiz olduğunu, Libya'nın böyle bir eylemde bulunmadığını ve terörle mücadeleye sıkı sıkıya bağlı olduğunu resmen temin ederim'' dedi. 
     Şalgam, bu tip haberlerin, ''Libya'nın Suudi Arabistan'la ilişkilerini zehirlemek isteyen düşman unsurlar''ın eseri olduğunu kaydetti. 
     New York Times gazetesi, son sayısında Kaddafi'nin, geçen yıl Suudi Veliaht Prensi Abdullah'a suikast düzenlenmesini emrettiğini iddia etmişti. 
     Kaddafi'nin, Irak savaşından hemen önce Şarm Eşşeyh'de yapılan Arap zirvesinde kendisini ''yalancılıkla'' suçlayan Prens Abdullah'tan öç almak istediği öne sürülmüştü. 
     
</TEXT>
</DOC>
