<DOC>
<DOCNO> 217519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur14.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent, "Türkstar"ını arıyor .. 
</HEADLINE>
<TEXT>

     Türkstar yarışmasının başkent seçmeleri, bini aşkın adayın katılımıyla başladı. Sabahın erken saatlerinden itibaren Merit Altınel Oteli'nin önünde toplanan başkentli ''Türkstar'' adayları, şöhrete adım atabilmenin hayaliyle uzun kuyruklar oluşturdu. 
     Türkiye'nin yeni ''Türkstarı'' olabilmenin düşüyle Merit Altınel Oteli'nin önünde toplanan adaylardan bir kısmı, gece kar yağışına aldırmadan otelin önüne gelerek kuyruğun ilk sıralarındaki yerini aldı. 
     Bugünkü seçmelere, ''06001'' numarayla katılan Rıfat Gümüş, kuyruğa ilk girebilmenin ''semeresini'' yarınki ikinci aşamaya katılma şansını elde ederek aldı. Gümüş'ün elemelere katılan amcasının oğlu Hakan Gümüş ise o kadar şanslı değildi. Hakan Gümüş, jüriden ''vize alamamasına'' rağmen neşesinden bir şey kaybetmeyerek kuzeniyle objektiflere gülerek poz verdi. 
     
     MICHAEL JACKSON-ARMAĞAN ÇAĞLAYAN BULUŞMASI 
     Jüri üyeliğini Armağan Çağlayan, Zerrin Özer, Ahmet San ve Ercan Saatçi'nin yaptığı yarışmada, adayları sabah saat 09.00 sıralarında kapının önünde selamlayan Armağan Çağlayan, katılımcılardan büyük ilgi gördü. 
     Çağlayan'ı alkışlarla karşılayan adaylar, jüri üyesinden imza istediler. Armağan Çağlayan, adaylara aynı ilgiyle yanıt verirken, bazı katılımcıların formlarını ''sırtında doldurmalarına'' izin verdi. 
     Ünlü yıldız Michael Jackson'ın kılığına giren bir adayla sohbet eden Çağlayan, bu yarışmacının dansını izledi ve gitarıyla gelen bir başka katılımcının şarkısını dinledi. 
     Bir adayın, başka bir televizyon kanalınca düzenlenen ''Popstar'' yarışmasının jüri üyelerinden Deniz Seki'ye yapılan evlenme teklifinin televizyon haberlerinde yer almasından etkilenerek Armağan Çağlayan'a aynı teklifi yapacağını söylemesi ise diğer adayları uzun süre güldürdü. 
     
     SİMİTÇİ, KAHVECİ... 
     Ankara'da yaşanan Türkstar heyecanı, başkent esnafının da yüzünü güldürdü. 
     Kalabalığın bulunduğu alana gelen simitçi, çaycı, lahmacuncu ve seyyar satıcılar iyi satış yaparken, adaylara ''imaj desteği'' de bir erkek kuaföründen geldi. 
     Kendini ''Türkiye Erkek Kuaförleri Milli Takım Kaptanı'' olarak tanıtan Münir Önkan, isteyen adaylara, ilginç traş ve modeller uyguladı. Amacını, adaylara ''moral ve motivasyon desteği sağlamak'' olarak nitelendiren Önkan, elemelere bu saç modelleriyle katılanların başarılı olacağına inandığını söyledi. 
     Türkstar elemelerinde öğle saatlerine kadar 200'ü aşkın adayın jüri karşısına çıktığı, elemelerin yarın akşam saatlerinde sona ereceği belirtildi. 
     
</TEXT>
</DOC>
