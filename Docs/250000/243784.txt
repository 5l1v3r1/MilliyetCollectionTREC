<DOC>
<DOCNO> 243784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun29.html </URL>
<DATE> 2004/05/29/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
İran'da helikopter kazasında 9 kişi öldü. 
</HEADLINE>
<TEXT>

     İran'da, deprem bölgesinde incelemelerde bulunurken düşen helikopterde ölü sayısının 9 olduğu açıklandı. 
     İran resmi haber ajansı İRNA'nın haberine göre, helikopter, deprem bölgesi Rudbaralamut kenti civarında incelemelerde bulunduktan sonra dönüş yolunda Gazvin eyaletinin kuzeyindeki Muallim Kalesi yakınında düştü. 
     Kazada, Gazvin eyaleti Valisi Mesud İmami'nin yanı sıra eyalet valiliğinden iki yetkili, İran televizyonundan bir muhabir, eyalet zırhlı tümen komutanı, eyalet polis şefi ve helikopterdeki üç kişilik mürettebat yaşamını yitirdi. 
     Valilik kaynakları, kazanın yerel saatle 15.00'te TSİ 13.30 meydana geldiğini, ancak helikopterin neden düştüğünün henüz belirlenemediğini söylediler. 
     Yetkililer, kazada ölenlerden dördünün kimliğinin tespit edildiğini de kaydettiler. 
     İran'da dün başkent Tahran'ın 70 kilometre kuzeyinde merkez üssü Belede kenti olan bir deprem meydana gelmişti. 
     Tahran Üniversitesi Jeofizik Enstitüsü Sismoloji Merkezi depremin büyüklüğünün Richter ölçeğine göre 5,5 olduğunu açıklarken, ABD Jeolojik Araştırmalar Merkezi depremin büyüklüğünü 6,2 olarak bildirmişti. 
     
</TEXT>
</DOC>
