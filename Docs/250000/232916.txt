<DOC>
<DOCNO> 232916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur13.html </URL>
<DATE> 2004/04/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gebze'de kamyoncular yol kapattı 
</HEADLINE>
<TEXT>

     Kocaeli'nin Gebze İlçesi'nde Nakliyeciler Garajı'nda gece 4 kişinin yaralanmasıyla sonuçlanan olayları protesto eden kamyoncular, D-100 karayolunu yarım saat süreyle ulaşıma kapattı. 
     AA muhabirinin aldığı bilgiye göre, Gebze Belediyesi'ne ait Nakliyeciler Garajı'nda gece büfe işletmecileriyle kamyoncular arasında tartışma çıktı. Diğer esnaf ve kamyoncuların da katılmasıyla büyüyen ve kavgaya dönüşen olayda, Rüştü Yılmaz, Ahmet Karakaya, Özer Yılmaz ve Özkan Yılmaz adındaki kamyoncular yaralandı. Ahmet Karakaya ile Özer ve Özkan Yılmaz ayakta tedavi edilirken, başından yaralanan Rüştü Yılmaz, Gebze Devlet Hastanesi'nde tedavi altına alındı. 
     Olaylardan garaj yönetimini sorumlu tutan kamyoncular, sabah toplanarak büfe, lokanta ve diğer birimlerdeki hizmetlerin iyileştirilmesi istemiyle D-100 karayoluna çıktılar. Karayolunun her iki şeridini de trafiğe kapatan grup, olay yerine gelen İlçe Emniyet Müdür Vekili Hüseyin Taşdelen'in çabasına rağmen, eylemi sürdürdüler. 
     Belediye Başkanı İbrahim Pehlivan'ın olay yerine gelmesini isteyen kamyoncular, Taşdelen'in ısrarlı çabaları sonucu bu isteklerinden vazgeçerek, yolu açtılar ve belediye yetkililerini beklemek üzere Nakliyeciler Garajı'na gittiler. 
     
</TEXT>
</DOC>
