<DOC>
<DOCNO> 206930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/siyaset/siy07.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık Korsakoff değiller 
</HEADLINE>
<TEXT>

   Adli Tıp, cezası beş kez ertelenen Korsakoff hastası Balyemez'in cezaevine dönebileceğine karar verdi. İstanbul Tabip Odası ise Adli Tıp raporunun gerçeklerle çeliştiğini savundu 
   GÖKÇER TAHİNCİOĞLU Ankara 

   
   Devlet, ölüm orucu eylemleri nedeniyle Wernicke Korsakoff hastalığına yakalanınca hafızasını büyük ölçüde yitiren ve tek başına yaşayamaz hale gelen hükümlüler için verilen "rahatsızlıkları kalıcı", "iyileşemezler" raporlarını unuttu. Adli Tıp, cezasının infazı daha önce beş kez ertelediği Korsakoff hastası hükümlü Bekir Balyemez'in cezaevine dönebileceğine karar verdi. İstanbul ve Ankara başta olmak üzere tüm adli tıp kurumlarının verdiği "hastalıkları iyileşemez" yönündeki raporların ardından, Korsakoff hastası hükümlülerin cezalarının infazı ertelendi. Süreleri dolan hükümlülere devamlı ek süre verildi. 
   
   Adli Tıp görüş değiştirdi 
   Ancak Adli Tıp Temmuz 2003'ten sonra görüş değiştirdi. İnfazını erteletmek için başvuruda bulunanlara, hastalığının iyileşme gösterdiği ve cezaevinde kalabileceği yönünde rapor verildi. Bu nedenle onlarca hasta hükümlü cezaevine dönme riskiyle karşı karşıya kaldı. Bu durumdaki hükümlülerden Balyemez de Adli Tıp raporuna yaptığı itiraz kabul edilmediği takdirde cezaevine girmek zorunda kalacak. İstanbul Adli Tıp, daha önce infazını beş kez ertelediği Balyemez'e geçen aylarda verdiği raporda, hastalığının iyileşme gösterdiğini, cezaevine girebileceğini bildirdi. Karara itiraz eden Balyemez, son umut olarak Cumhurbaşkanı Ahmet Necdet Sezer'in affından yararlanmak üzere Adalet Bakanlığı'na başvurdu. Ancak bakanlık, cumhurbaşkanlığının af yetkisini kullanmak için Adli Tıp raporlarını esas aldığı, kendilerinin bu konuda bir şey yapamayacağı yanıtını verdi. 
   İstanbul Tabip Odası da, Balyemez hakkında hazırladığı alternatif raporda, Adli Tıp raporunun bilimsel gerçeklerle çeliştiğini savundu. Balyemez'in durumunda, Adli Tıp'ın saptadığı oranda iyileşme olmasının mümkün olmadığı vurgulandı. 
   
   
   
</TEXT>
</DOC>
