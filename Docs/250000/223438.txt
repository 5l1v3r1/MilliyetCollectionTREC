<DOC>
<DOCNO> 223438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko09.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DTP'ye göre üretim artışı hız kesmedi... 
</HEADLINE>
<TEXT>

     Devlet Planlama Teşkilatı DPT , Ocak ayında gerçekleşen üretim artışının beklentilerin altında kalmasının, üretim artış hızının yavaşladığı anlamına gelmediğini bildirdi. 
     Ocak ayı sanayi üretim rakamlarını değerlendiren DPT, Ocak'ta yüzde 6.5'lik büyüme olduğunu hatırlattı. Üretimin imalat sanayiinde yüzde 7.5, enerji sektöründe de yüzde 5.8 arttığı kaydedilirken, madencilik sektöründe ise yüzde 12.6 oranında düştüğü belirtildi. 
     Ocak ayı öncesinde üretim artışlarının yüzde 10'un üzerindeki seviyelerde seyretmesi nedeniyle, Ocak'taki üretim artışı, piyasa beklentilerinin bir miktar altında kaldı. 
     
     ÜRETİM ARTIŞI NEDEN BEKLENTİLERİN ALTINDA 
     Değerlendirmeye göre, bu durum genel itibariyle bir kaç faktörden kaynaklandı. Bunlardan ilki imalat sanayi üretim endeksi içinde yüzde 10.64 oranında ağırlığı olan gıda sektöründe meydana gelen düşük kapasite kullanım oranını takip eden üretim düşüşü oldu. 
     Bu düşüşün kaynağı ise genel itibariyle kamu sektörü gıda kapasite kullanım oranında düşme olarak gösterildi. 
     Değerlendirmeye göre, devletin içki sektöründe ve şeker sektöründeki yüksek oranlı üretim düşüşleri imalat sanayinin alt dalı olan gıda-içecek sektörü üretime yansıdı ve üretim düşü gerçekleşti. 
     Ocak ayında özel sektör kapasite kullanım oranının geçen yılın aynı ayına göre yüksek oranda artış göstermesi, konjonktür açısından olumlu bir gösterge niteliğinde görülüyor. 
     İkinci olarak üretim endeksi o ay içinde çalışılan gün sayısına bağlı olarak yükselip düşerken, 2004 yılı Ocak ayında 2003 yılının aynı ayına göre bir gün az çalışıldı. 
     Mevsimsel etkilerden ve gün sayısından arındırılmış toplam sanayi üretim endeksi yüzde 7.5 oranında arttı. 
     Üretim endeksindeki ihracatçı sektörler ile dayanıklı tüketim malları üretiminde ve otomobil üretiminde 2004 yılının ilk ayında üretim artışları devam ediyor. 
     Bu sonuçlar ışığında, Ocak ayında gerçekleşen üretim artışının beklentilerin altında kalması, üretim artış hızının hız kestiği anlamı taşımıyor. 
     
</TEXT>
</DOC>
