<DOC>
<DOCNO> 214658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/spor/spo06.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve mutlu son 
</HEADLINE>
<TEXT>

   ABD'de kamp yapan Süreyya Ayhan ile antrenörü Yücel Kop,14 Şubat Sevgililer Günü'nde hayatlarını birleştirecek 
      MURAT AĞCA 

   
   En anlamlı gün 
   AVRUPA şampiyonu ve Dünya ikincisi atlet Süreyya Ayhan ile gönül verdiği Antrenörü Yücel Kop, sonunda muradlarına eriyorlar. Ayhan ve Kop, 14 Şubat Sevgililer Günü'nde olimpiyata hazırlık çalışmaları için iki aydır bulundukları ABD'de dünya evine girecek. Albequerqe'deki nikah törenine GSGM Vekili Mehmet Atalay ve Federasyon Başkanı Mehmet Yurdadön de davet edildi. Nikah sonrası çiftin belgeleri resmiyet için Washington Büyükelçiliği'ne gönderilecek. 
   
   Mütevazı tören 
   TÜRK fizikçi Ahmet Elçi'nin evinde yapılacak nikah törenini Sevgililer Günü'ne isabet ettirmek bir aydır uğraş veren, ancak bir türlü boş hakim bulamayan çift, sonunda çözümü yakın bir ilden görevli getirmekte buldu. Tarihin geç belirlenmesi nedeniyle törene Kop ve Ayhan'ın ailesinden kimsenin gelemeyeceği, mütevazı nikaha sadece orada yaşayan Türkler'in katılacağı öğrenildi. Ayhan ve Kop, "Bu mutlu son bize ekstra motivasyon olacak" dediler. 
   
   
</TEXT>
</DOC>
