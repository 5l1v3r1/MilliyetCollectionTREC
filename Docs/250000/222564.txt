<DOC>
<DOCNO> 222564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur19.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şofbenden sızan gaz, Yrd. Doç. Karaatlı'yı öldürdü 
</HEADLINE>
<TEXT>

     Niğde Üniversitesi Fen-Edebiyat Fakültesi Dekan Yardımcısı ve Türk Dili Bölümü Öğretim Üyesi Yrd. Doç. Recep Karaatlı, banyodaki şofbenden sızan gazdan zehirlenerek öldü. 
     Alınan bilgiye göre, Recep Karaatlı, Çayır Mahallesi Aydoğan Sitesi F-Blok'taki evinde, duş almak için şofbeni yakarak banyoya girdi. Karaatlı 36 , bir süre sonra şofbenin gaz kaçırması sonucu fenalaşarak yere düştü. 
     Banyodan gelen gürültüler üzerine kapıyı açan 7 yaşındaki oğlu Mehmet Furkan Karaatlı, babasının hareketsiz yerde yattığını görünce, ''155 Polis imdat'' telefonunu arayarak yardım istedi. 
     Olay yerine gelen ekipler, ambulansla Recep Karaatlı'yı Niğde Devlet Hastanesi'ne kaldırdı. Karaatlı, burada yapılan müdahalelere rağmen kurtarılamadı. 
     Karaatlı'nın cenazesi, NÜ Rektörlüğü önünde düzenlenen törenden sonra, Derbent Şehir Mezarlığı'nda toprağa verildi. 
     
</TEXT>
</DOC>
