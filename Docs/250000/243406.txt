<DOC>
<DOCNO> 243406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/dunya/adun.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tam uymasa da olur' 
</HEADLINE>
<TEXT>


AB Komisyonu'nun Genişlemeden Sorumlu Üyesi Verheugen, Türkiye'den Kopenhag siyasi kriterlerine yüzde 100 uymasının istenemeyeceğini söyledi 

Güven Özalp Brüksel 


Avrupa Birliği AB Komisyonu'nun Genişlemeden Sorumlu Üyesi Günter Verheugen, Türkiye'nin Kopenhag kriterlerinin yüzde 100'ünü tamamlamaması durumunda dahi müzakere kararının çıkabileceğini söyledi. Çifte standart uygulanamayacağını belirten Verheugen, "Türkiye'den de her şeyi yüzde 100 yapmasını bekleyemeyiz" dedi. 
Brüksel'de konuşan Verheugen, diğer aday ülkelerle müzakerelerin başlatılabilmesi için hangi yöntem izlendiyse Türkiye için de aynı yöntemin izleneceği garantisini vererek, "Türkiye için daha yüksek düzeyde kriter koymamız söz konusu olamaz, ancak bu kriter düzeyinin daha düşük olacağı anlamına da gelmez. Diğerlerinden ne istendiyse Türkiye'den de aynıları istenecek" dedi. 
Türkiye'nin sonbahara kadar AB'nin istediği kriterleri yüzde 100 tamamlamaması halinde dahi müzakerelerin başlayabileceği yönünde görüş bildiren Verheugen, "Eğer bunu kendi üyelerimizde yapmıyorsak Türkiye'den de her şeyi yüzde 100 yapmasını bekleyemeyiz. Bizim için önemli olan olumlu bir görüş bildirmemize olanak sağlayacak kritik eşiğin aşıldığını görmek" diye konuştu. Verheugen, AB'nin 10 yeni üyesi ile müzakerelere başlandığı dönemde demokrasi ve hukuk devleti alanında geliştirilmesi gereken unsurlar bulunduğunu ve bu durumun şu an üye olmalarına karşın halen devam ettiğini söyledi. 
Komisyon'un görevinin ekim ayı başlarında, Türkiye tarafından kaydedilen gelişmelere ilişkin bir rapor açıklamak olduğunu hatırlatan Verheugen, "Komisyon yetkisini bir adım daha ileri götürerek, Türkiye'nin olası katılımının yaratacağı siyasi, ekonomik ve kültürel etkileri ortaya koyacak bir çalışma da yayımlayacak" dedi. 

Yeni üyeler de istiyor 
Verheugen, Birlik'e yeni üye olan ülkelerin liderleriyle yaptığı temaslarda bu ülkelerin Türkiye'yle müzakerelere başlama konusuna olumlu baktıkları izlenimini açık bir şekilde edindiğini belirtti. Verheugen, bu fikre karşı olarak ilan edilen Macaristan ve Polonya'nın dahi bu yönde bir gelişmeyi Avrupa'nın lehine gördüğünü söyledi. 


</TEXT>
</DOC>
