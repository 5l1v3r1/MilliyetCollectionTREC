<DOC>
<DOCNO> 237441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun36.html </URL>
<DATE> 2004/05/05/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
11 Eylül'ü haklı bulan aşırı sağcı lidere 7800 euro ceza 
</HEADLINE>
<TEXT>

     Almanya'da aşırı sağcı görüşleriyle tanınan avukat Horst Mahler, ABD'deki 11 Eylül saldırılarını haklı bulduğuna dair sözleri nedeniyle Hamburg Eyalet Mahkemesi tarafından 7800 euro para cezasına çarptırıldı. 
     Mahkeme, bir televizyon programında 11 Eylül saldırılarını haklı bulduğunu söyleyen Mahler'in sözlerinin kamu barışını bozduğuna karar verdi. 
     Mahkeme yargıcı, 3 bin kişinin öldüğü 11 Eylül saldırılarından kısa süre sonra Mahler'in söylediği sözlerin halk arasındaki güvensizliği daha da artırdığını ve kurbanların yakınlarının duygularını rencide ettiğini söyledi. 
     Daha önce aşırı sağcı NPD partisi üyesi olan Mahler ise temyize gideceğini açıkladı. 
     Mahler, NDR televizyonunda 20 Eylül 2001'de yayınlanan ''Panorama'' adlı programda, 11 Eylül saldırılarıyla ilgili olarak, ''Bir yandan ürkütücüydü, diğer yandan şu duyguyu verdi nihayet kalplerinden vuruldular. Bu nedenle şunu söylüyorum ne kadar vahşi olsa haklı bir eylemdi'' demişti. 
     
</TEXT>
</DOC>
