<DOC>
<DOCNO> 238843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo18.html </URL>
<DATE> 2004/05/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Trabzonspor, Fatih ve Gökdeniz ile görüşecek... 
</HEADLINE>
<TEXT>

     Trabzonspor Kulübü Futbol Şube Sorumlusu Süleyman Atal, bordo-mavili taraftarlara şampiyonluk kazandıramadıkları için üzgün olduklarını söyledi. 
     Atal, AA muhabirine yaptığı açıklamada, bu sezon Türkiye Kupası'nı kazandıklarını ve Avrupa Şampiyonlar Ligi'ne katılma hakkını elde ettiklerini belirterek, ''Bu sezon şampiyonluk kazandıramadığımız için üzgünüz. Gelecek yılın hesaplarını yapıyoruz. Bu yıl kaçırdığımız şampiyonluğu gelecek yıl elde etmek istiyoruz'' dedi. 
     
     FATİH VE GÖKDENİZ GÖRÜŞMESİ 

     Atal, gelecek sezon sözleşmeleri sona erecek olan Fatih ve Gökdeniz ile bu hafta veya gelecek hafta görüşeceklerini söyledi. 
     Bu 2 futbolcuyla daha önce de görüşmeler yaptıklarını kaydeden Atal, ''Fatih ve Gökdeniz, Trabzonspor'da kalmak istiyorlar. Bunu birçok kez dile getirdiler. Biz de önümüzdeki günlerde bir görüşme yaparak bu futbolcuların sözleşmelerini uzatmak istiyoruz'' dedi. 
     
     3-4 OYUNCU TRANSFERİ 

     Atal, bu sezon transferde fazla oyuncu transferini düşünmediklerini belirtti. Mevcut kadroyu koruyacaklarını kaydeden Atal, ''3-4 oyuncu transferi yapacağız. Bu konuda prensipte anlaştığımız oyuncular var'' diye konuştu. 
     
</TEXT>
</DOC>
