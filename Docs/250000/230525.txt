<DOC>
<DOCNO> 230525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/spor/spo08.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazmi'den altın nokta 
</HEADLINE>
<TEXT>

   İsveç'te biten Avrupa Grekoromen Güreş Şampiyonası'nda Bayram Özdemir'in ardından Nazmi Avluca da birincilik kürsüsüne çıktı 
      HAMİT TURHAN 

   
   Mutlu sona ulaştı 
   DÜNYA ve Avrupa Şampiyonu güreşçimiz Nazmi Avluca, ustalığını bir kez daha kanıtlayarak, İsveç'te de yüzümüzü güldürdü. 84 kiloda ter döken tecrübeli sporcumuz, Haparanda kentinde dün sona eren 51. Avrupa Büyükler Grekoromen Güreş Şampiyonası'nda Ay - Yıldızlı ekibimize ikinci altın madalyayı kazandırdı. Sabah seansında Macar Samdor Bardosi'yi 4 - 0 yenen Avluca finale yükseldi. 
   
   Yunanlı'yı yendi 
   AKŞAM seansında Yunan Demetrio Avromis ile altın madalya için kapışan milli güreşçimiz, ilk devreyi çırpmayla aldığı puanla 1-0 önde tamamladı. İkinci devrede rakibini bastırarak, 1 puan daha alan Avluca, rakibine kontraataktan 1 puan verince, normal süre 2-1 sona erdi. Uzatma bölümünde salto bağlama hareketinden 1 puan daha kazanan Nazmi Avluca, müsabakadan 3-1 galip ayrılarak altına ulaştı. 
   
   Üçüncü olduk    AY - Yıldızlı ekibimiz, şampiyonada toplam 2 altın, 1 bronz madalya alarak, takım halinde 36 puanla üçüncülüğü elde etti. Tek bronz madalyamız 60 kiloda Bünyamin Emik'ten gelmişti. Şampiyonada 1 altın, 2 gümüş alan Ukrayna, 40 puanla birinci olurken, 2 altını bulunan Rusya 37 puanla ikinciliği elde etti. Bu arada Türk hakemler Ender Büyükerşen ile İbrahim Cicioğlu'na Atina 2004'te görev verildi. 
   
   Mindere file modeli    Set sistemi 
   ULUSLARARASI Güreş Federasyonları Birliği FILA , bu spora olan ilgiyi artırabilmek için köklü değişikliklere hazırlanıyor. FILA Başkanı Raphael Martinetti ve yöneticiler çalışmaları son aşamaya getirdi. 2005'ten itibaren uygulamaya konulması düşünülen yeni kurallara göre, güreşe voleybolda olduğu gibi set sistemi getirilirken, müsabaka süresi de kısaltılacak. Maçlar 2'şer dakikalık iki set üzerinden yapılacak. İki seti de önde bitiren galip gelecek. 
   
   Salto kalkıyor 
   ANCAK setlerde eşitlik olursa sayılara bakılmaksızın üçüncü sete geçilecek ve galibi bu bölüm belirleyecek. Eşitlik durumunda salto pozisyonunda bağlanma yöntemi de serbest stilde değiştiriliyor. Buna göre yazı - tura atışı yapılacak ve kazanan sporcu, rakibinin bir ayağından tutarak maça başlayacak. Müsabakada minder dışına çıkan güreşçiler puan yitirecek. Ayrıca eşleşmelerde grup sisteminin kaldırılarak, bir yenilgi alan sporcuya üçüncülük şansı yaratıldı. 
   
   Şansal memnun    FEDERASYON Başkanı Osman Şansal, İsveç'te Türk güreşinin çöküş içine girdiği eleştirilerine en iyi şekilde cevap verdiklerini söyledi. Şansal, "Türk güreşi hiçbir zaman çöküş içinde olmadı. Bunu kanıtladık. Günlük başarılar peşinde koşmadık. Üç şampiyon güreşçimiz mindere çıkmamasına rağmen başarılı sonuçlar aldık" dedi. 
   
   
</TEXT>
</DOC>
