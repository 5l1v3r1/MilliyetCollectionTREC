<DOC>
<DOCNO> 213891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/soneko07.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AB zirvesi öncesinde hazırlıklarını hızlandırıyor... 
</HEADLINE>
<TEXT>

     Türkiye, tam üyelik için müzakere tarihi almayı hedeflediği bu yıl sonunda yapılacak AB zirvesi öncesinde, hazırlıklarını hızlandırıyor. 
     AB'den müzakere tarihinin alınması durumunda hükümet tarafından baş müzakerecinin belirlenmesi gerekecek. 
     A.A muhabirinin edindiği bilgiye göre, ilgili birimler Temmuz, Ağustos ayından yazımına başlanacak İlerleme Raporu öncesinde yapılması gereken uyum çalışmalarını bir an önce bitirmeyi hedefliyor. 
     Türkiye olarak, müzakereler başlamadan önce ilerleme raporundaki bölümlerle ilgili hangi alanlarda hangi düzenlemelerin öncelikle yapılacağının tespit edilmesi gerekiyor. 
     Ayrıca müzakerelerin açılması durumunda öncelikli uyum alanlarının hızla belirlenmesi hedefleniyor. Bunun müzakere tarihi alınması durumunda görüşmelere hazır olmak ve süreci hızlandırmak açısından önemi vurgulanıyor. 
     Önümüzdeki aylarda, uyum kapsamında Devlet Yardımları ve Bölgesel Kalkınma Ajansları ile ilgili düzenlemelerin çıkarılması hedefleniyor. 
     
     BAŞ MÜZAKERECİ BELİRLENECEK 
     Bu arada, AB'den müzakere tarihi alınması durumunda Hükümet tarafından baş müzakerecinin belirlenmesi gerekecek. Baş müzakerecinin tarih açıklanmadan önce veya sonra belirlenebileceğine işaret ediliyor. 
     Baş müzakerecinin, müzakere yeteneği olan, AB mevzuatına hakim, Türkiye'yi temsil edebilecek ve hükümetle uyum içinde çalışabilecek, özel sektör veya kamudan birinin olabileceği belirtiliyor. 
     Öte yandan, İzmir İktisat Kongresi çalışmaları çerçevesinde müzakere işlemlerinin nasıl yürütüleceği konusundaki ihtisas komitesinin çalışmaları da sürüyor. 
     
</TEXT>
</DOC>
