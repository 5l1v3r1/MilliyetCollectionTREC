<DOC>
<DOCNO> 205217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur41.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zabıtalar, belediye önünde eylem yaptı... 
</HEADLINE>
<TEXT>

     Büyükşehir Belediyesi Zabıta Müdürlüğü ve bağlı karakollarda görev yapan Tüm Bel-Sen üyesi bir grup zabıta memuru, daha önce ''siyasi nedenlerle yapılan görevlendirmelerin sona erdirilmesi'' için yaptıkları basın açıklaması nedeniyle haklarında soruşturma açılmasını protesto etti. 
     Büyükşehir Belediye Başkanlığı binası önünde toplanan yaklaşık zabıta memurları, ''idarenin yasa ve yönetmeliklere aykırı uygulamalarından dolayı rahatsızlıklarını'' dile getirdiler. 
     Zabıta memurları adına basın açıklaması yapan Tüm Bel-Sen Ankara 1 No'lu Şube Sekreteri Cevdet Keleş, ''Zabıta Müdürlüğü ve bağlı karakollar bünyesinde görev yapan zabıta çalışanlarına, daha önce açılan yaklaşık 250 soruşturmanın durdurulması için basın açıklaması yaptıklarını, bu kez de 80 çalışana daha soruşturma açıldığını'' söyledi. 
     ''Herkesin düşüncelerini açıklamasının insanı ve doğal bir hak olduğunu'' anlatan Keleş, ''idare tarafından çalışanlar aleyhine, yasal ölçütlere uygun olmayan faaliyetlerde bulunulmasının sorunların artmasına yol açtığını'' ifade etti. 
     İş barışının bozulmaması için zabıta memurlarının çalışma koşullarının iyileştirilmesi gerektiğini belirten Keleş, ''657 sayılı Devlet Memurları Yasası ile Zabıta Personel Yönetmeliği'ne uygun davranılmasını, siyasi düşüncelerle yapılan görevlendirmelerden vazgeçilmesini talep ediyoruz'' diye konuştu. 
     Memurlar daha sonra, hazırladıkları savunmaları Büyükşehir Belediyesi Teftiş Kurulu'na ilettiler. 
     
</TEXT>
</DOC>
