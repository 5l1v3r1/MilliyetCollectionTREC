<DOC>
<DOCNO> 210207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur09.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler Cuma günü karne alıyor... 
</HEADLINE>
<TEXT>

     İlköğretim ve ortaöğretim okullarındaki öğrenciler, 23 Ocak Cuma günü karne alacak. 
     2003-2004 eğitim-öğretim yılının 15 Eylül 2003 Pazartesi günü başlayan ilk yarısı, 23 Ocak 2004 Cuma günü sona erecek. 
     İlköğretim okullarındaki toplam 10 milyon 171 bin, ortaöğretim okullarındaki 2 milyon 656 bin öğrenci ve öğretmenler iki hafta süresince dinlenecek. 
     Eğitim-öğretim yılının ikinci yarısı, 9 Şubat 2004 Pazartesi günü başlayacak. Yaklaşık 4 ay sürecek ikinci dönem, 15 Haziran 2004'te sona erecek. 
     Ankara Milli Eğitim Müdürü Murat Bey Balta, AA muhabirine yaptığı açıklamada, Milli Eğitim Bakanı Hüseyin Çelik'in yayımladığı genelgeye göre karnelerin fiyatının 250 bin lira olarak belirlendiğini anımsattı. Öğrencilere karnelerin bu fiyatın üstünde fiyatla verilmeyeceğini belirten Balta, velilerin bu konudaki şikayetlerini ilçe milli eğitim müdürlüklerine telefonla veya internet yoluyla iletebilecekleri ifade etti. 
     Balta, bu tür şikayetler gelmesi halinde sorumlular hakkında işlem yapılacağını bildirdi. 
     
     İKİNCİ DÖNEM 
     İlköğretim ve liselerin son sınıflarındaki öğrenciler, eğitim-öğretim yılının ikinci yarısını yoğun geçirecekler. 
     İlköğretimin son sınıflarındaki öğrenciler, Fen ve Anadolu liselerine giriş amacıyla gerçekleştirilecek Ortaöğretim Kurumları Öğrenci Seçme ve Yerleştirme Sınavı'na hazırlanacak. Bu sınav, 13 Haziran 2004 Pazar günü gerçekleştirilecek. 
     Lise son sınıf öğrencileri de üniversiteye girebilmek için çalışacaklar. Öğrenci Seçme Sınavı ÖSS , 20 Haziran 2004 Pazar günü yapılacak. 
     Maddi olanakları yetersiz öğrencilerin gireceği Devlet Parasız Yatılılık ve Bursluluk Sınavı 8 Mayıs 2004 tarihinde, Özel Okullar Sınavı da 30 Mayıs 2004 tarihinde yapılacak. 
     
</TEXT>
</DOC>
