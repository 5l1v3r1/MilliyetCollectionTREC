<DOC>
<DOCNO> 237919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur18.html </URL>
<DATE> 2004/05/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Batman'daki patlama inceleniyor... Uzmanlar "Tehlike devam ediyor" 
</HEADLINE>
<TEXT>

     Dicle Üniversitesi Batman Teknik Eğitim Fakültesi Dekan Yardımcısı Yrd. Doç. Dr. Hasan Bayındır, geçen hafta patlama meydana gelen Batman Toptancılar Sitesi'nin bulunduğu bölgede buharlaşmış yakıt olduğunu, bu nedenle tehlikenin devam ettiğini bildirdi. 
     Beraberinde Teknik Eğitim Fakültesi'nden bir ekiple Toptancılar Sitesi'nde incelemede bulunarak gaz ölçümü yapan Yrd. Doç. Dr. Bayındır, yaptığı açıklamada, Toptancılar Sitesi'nde herkesin dikkatli olması gerektiğini belirterek, ''Bölgede buharlaşmış yakıt var. Tehlike devam ediyor. Bu çevrede kesinlikle sigara içilmemesi ve ateşle yakılmaması gerekiyor. Hatta buraya yakın çevre evlerde tandır yakılması bile büyük bir faciaya neden olabilir'' dedi. 
     Diyarbakır Makina Mühendisleri Odası'ndan bir ekip de sitede incelemede bulundu. 
     
     ''300 MİLYAR LİRA ZARARIM VAR'' 
     Öte yandan, pazartesi günü 2 kişinin ölümü, 23 kişinin yaralanmasıyla sonuçlanan patlamada işyeri zarar gören Yunus Ticaret'in sahibi Burhan Orta, kozmetik ürün toptancılığı yaptığını belirterek, ''Patlamadan 2 saat önce aldığım ürünleri depoma yerleştirdim. Ardından patlama oldu. Kozmetik ürün oldukları için hepsi yandı. 300 milyar lira zararım var. Tüm servetimi kaybettim'' diye konuştu. 
     
</TEXT>
</DOC>
