<DOC>
<DOCNO> 208690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/siyaset/siy05.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda seçim telaşı 
</HEADLINE>
<TEXT>

   Karayalçın'ın önderlik ettiği seçimde işbirliği çalışmaları son aşamaya geldi. YTP'den olumlu yanıt alan SHP, ortak program için değerlendirme ve görüş bekliyor 
      ANKARA Milliyet 

   
   SHP Genel Başkanı Murat Karayalçın, "SHP İstanbul adayımız Ercan Karakaş'ı, YTP de Ankara'da Murat Karayalçın'ı destekleyecek" açıklaması yapan YTP Genel Başkanı İsmail Cem'e "Çalışmalarımız sürüyor" yanıtını verdi. 
   Karayalçın, SHP'nin hangi seçim bölgesinde, hangi partilerle güç birliği yapacağının, varılacak genel mutabakattan sonra kamuoyuna açıklanacağını bildirdi. Karayalçın, SHP'nin diğer sol partilerle olduğu gibi YTP'yle de 28 Mart seçimlerinde aynı listede yer alarak işbirliği ya da alan terk ederek güç birliği yapmak amacıyla çalışmalarda bulunduğunu belirtti. 
   Cem, önceki gün yaptığı açıklamada, Karakaş'ı SHP ve CHP'lilerin de desteklediğini belirterek, solun yerel seçimlerde güç birliğine gitmesi çağrısında bulunmuş, YTP'nin Ankara'da Karayalçın'ı destekleyeceğini açıklamıştı. 
   Bir süredir ortak program çalışmalarını yürüten SHP ve DEHAP'ın da, işbirliğine ilişkin açıklamayı birkaç gün içinde yapacağı kaydedildi. Bu işbirliğine çeşitli illerde farklı sol partilerin destek verdiği de dile getirildi. 
   
   Karayalçın için DEHAP desteği    SHP - DEHAP işbirliğinin adayları netleşmeye başlarken, görüşmeler sonucu DEHAP'ın Doğu ve Güneydoğu'da kendi adaylarını çıkarması gündeme geldi. Buna karşılık SHP de Ankara, İstanbul ve İzmir'de DEHAP tabanından destek talebinde bulundu. SHP - DEHAP işbirliğinin Ankara adayı Murat Karayalçın olarak gösterilirken, Mersin'den Fikri Sağlar'ın aday olacağı ifade ediliyor. Ancak DEHAP tabanına yakın olan SDP Genel Başkanı Akın Birdal'ın da Mersin'den adaylığa hazırlanması sıkıntı yaratıyor. 
   SHP ve DEHAP, ayrı ayrı BCP, EMEP, ÖDP, Özgür Parti ve YTP ile görüşmelere de devam ediyor. SHP ve DEHAP, ortak programı ilettikleri partilerden değerlendirme ve görüş bekliyor. 
   
   
</TEXT>
</DOC>
