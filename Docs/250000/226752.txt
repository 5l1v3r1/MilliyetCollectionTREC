<DOC>
<DOCNO> 226752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/yasam/yas01.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün adresi yok 
</HEADLINE>
<TEXT>

   Özbekistan'ın başkenti Taşkent ve Buhara'da intihar komandolarının patlattığı bombalar 19 kişinin ölümüne, 26 kişinin yaralanmasına yol açtı 
      DIŞ HABERLER SERVİSİ 
   
   Özbekistan'ın başkenti Taşkent ve Buhara'da önceki gece ve dün meydana gelen bombalı ve silahlı saldırılarda, ilk belirlemelere göre 19 kişi öldü, 26 kişi de yaralandı. Yetkililer, saldırıların aşırı dincilerle bağlantılı olabileceğini bildirdi. 
   Taşkent'in en büyük pazaryerlerinden Çarsu'daki Çocuklar Dünyası Mağazası'nın önünde dün sabah üzerindeki bombayı patlatan intihar komandosu bir kadın, 2 polis ile bir çocuğun ölümüne, 11'i polis, 21 kişinin de yaralanmasına neden oldu. Bu olaydan yarım saat sonra da, Çarsu otobüs durağında intihar komandosu bir başka kadın, üzerindeki bombayı patlattı. Olayı fark edip müdahale etmek isteyen bir polis, kaldırıldığı hastanede öldü. 
   Önceki gece de, Buhara'nın Kahraman köyünde barınan teröristlerin imal ettikleri bomba, ellerinde patladı. Patlamada 10 kişi hayatını kaybederken, 4 kişi de yaralandı. 
   
   Patlamaya hazır 
   Evde yapılan aramada, patlamaya hazır 50 bomba ile 920 kilogram alüminyum tozu, kalaşnikov silah, tabanca ve Hizbut Tahrir örgütüne ait bildiriler ele geçirildi. 28 Mart'ta da, Hazma ilçesi trafik kontrol noktasında bir otomobili durduran polisle, araçta bulunan iki kişi arasında silahlı çatışma çıktı. Olaya karışan bir kişi kaçtı, bir kişi yakalandı. Arabada yapılan aramada el yapımı 10 bomba bulundu. 29 Mart'ta Yakkasaray ilçesindeki tekstil fabrikası yakınlarında bir grup, polislere silahlı saldırıda bulundu. Olayda, 1 polis öldü, 1 polis yaralandı. Terörist grup, polislerin ellerindeki silahları alıp kaçtı. 
   
   
</TEXT>
</DOC>
