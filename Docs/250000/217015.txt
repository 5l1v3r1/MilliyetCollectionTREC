<DOC>
<DOCNO> 217015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur40.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Yönetimi Temel Kanunu Tasarısı bir mitingle protesto edildi 
</HEADLINE>
<TEXT>

     Kamu Yönetimi Temel Kanunu Tasarısı, sendikalar ve çeşitli kitle örgütlerince Çağlayan Meydanı'nda düzenlenen mitingle protesto edildi. KESK, DİSK, Türk-İş, TMMOB, İstanbul Tabip Odası, İstanbul Dişhekimleri Odası, İstanbul Eczacı Odası, İstanbul Serbest Muhasebeci ve Mali Müşavirler Odası, Atatürkçü Düşünce Derneği İstanbul Şubesi ile aralarında EMEP, DEHAP, TKP ve ÖDP'nin de bulunduğu bazı siyasi partilerin üyeleri, Piyalepaşa Bulvarı PERPA altında toplandı. 
     Grup, ''Kölelik yasası geri çekilsin'', ''Hükümet yasanı al başına çal'' ve ''İşçi memur elele genel greve'' gibi sloganlar atarak ve ıslıklar çalarak Çağlayan Meydanı'na yürüdü. 
     DİSK Genel Başkanı Süleyman Çelebi, Çağlayan Meydanı'nda toplanan protestoculara hitaben yaptığı konuşmada, ''AK Parti iktidarının Kamu Yönetimi Temel Kanunu Tasarısı ile emekçilere ve halka savaş açtığını'' ileri sürerek, ''Savaşı kabulümüzdür. Emekçiler olarak bu saldırılara karşı gücümüzü birleştirerek, gerekirse üretimden gelen gücümüzü kullanacağız'' dedi. 
     Tasarıyla işçilerin, kamu çalışanlarının yıllardır elde ettikleri kazanılmış haklarının gasp edilmek, sendikaların yok edilmek istendiğini öne süren Çelebi, ''Bu yasa tasarısı, kamunun özelleştirilmesi, sermayeye peşkeş çekilmesidir'' dedi. 
     Çelebi, halkın yüzde 90'ını karşısına alan tasarının çıkmaması için tüm demokratik güçlerin birlik içinde hareket etmesi gerektiğini söyledi. 
     
     ÖTEKİ KONUŞMALAR 
     KESK Genel Başkanı Sami Evren de konuşmasında, Kamu Yönetimi Temel Kanunu'nun çıkmaması için 2 yıldır mücadele yürüttüklerini ifade ederek, ''Evet, devlette reforma ihtiyaç var. O zaman dış borçları ödemeyin. IMF'nin ek paket önerisini reddedin. 12 Eylül Anayasası'nı değiştirin. Bakanlar Kurulu grev erteleyemesin. Kamu çalışanlarına grevli toplu sözleşme hakkı verin. Bu düzenlemeleri yapın'' diye konuştu. 
     Tasarıyla tüm halkın uluslararası finans kuruluşlarının insafına terkedildiğini savunan Evren, ''Bu yasa tasarısı, toplumsal yarar içermiyor. Bu tasarı, kamu çalışanlarının iş güvencesini ortadan kaldırıyor'' dedi. 
     Tasarıda sözü edilen ''şeffaflık, katılımcılık, yönetişim'' gibi kavramların birer tuzak olduğunu ileri süren Evren, ''Bizim için söz bitti, artık direnme hakkı meşrudur. 24 Şubat'tan itibaren bu hakkı sürekli olarak kullanmaya başlayacağız. Tüm Türkiye'yi eylem alanına çevireceğiz'' şeklinde konuştu. 
     ''Tasarı, TBMM'den geçirilse bile halktan onay almayacaktır'' diyen Evren, yasaya karşı 6 Mart'ta Ankara'da büyük bir miting düzenleyeceklerini sözlerine ekledi. 
     
     5 BİN POLİS GÖREV YAPTI 
     Türk-İş Genel Eğitim Sekreteri Mustafa Türker de, tasarının işçi ve emekçiler için ''kölelik'' yasası olduğunu savunarak, yasanın çıkarılmaması için sonuna kadar mücadele edeceklerini söyledi. 
     Hükümetin Türkiye için hayati önemi bulunan tesisleri birer birer sattığını ifade eden Türker, ''Mirasyediler bile malını bu kadar kolay satamaz'' dedi. 
     Türker, yasanın çıkarılmaması için tüm emek örgütlerinin ve halkın birlik içinde mücadele etmesi gerektiğini kaydetti. 
     Miting Tertip Komitesi Başkanı Gürsel Ümit Seven de mitingi düzenleyen örgütler adına hazırlanan ortak bildiriyi okudu. 
     Seven, yasa tasarısının geri çekilmesini isteyerek, ''AK Parti'yi sağlığa zararlı parti olarak ilan ediyoruz. 28 Mart seçimlerinde emekçileri AK Parti'ye oy vermemeye çağırıyoruz'' dedi. 
     Miting, Grup Güngören'in konseriyle halaylarla olaysız şekilde sona erdi. 
     Öte yandan, Çağlayan Meydanı ve meydana açılan caddelerde polisin geniş güvenlik önlemleri aldığı gözlenirken, mitinge katılanlar aranarak alana alındı. 
     Bu arada, miting nedeniyle İstanbul Emniyet Müdürlüğü'nde İstanbul Vali Yardımcısı Ergun Göngör başkanlığında bir kriz merkezi oluşturuldu. Merkezde, PERPA önü ve Çağlayan Meydanı'ndan polis kameraları tarafından çekilen görüntüler anında değerlendirildi. 
     Mitingin güvenliğinin ise 5 bin polis tarafından sağlandığı bildirildi. 
     
</TEXT>
</DOC>
