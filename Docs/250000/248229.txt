<DOC>
<DOCNO> 248229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur57.html </URL>
<DATE> 2004/06/15/ </DATE>
<TIME> 23.01 </TIME>
<AUTHOR>  </AUTHOR>
<HEADLINE>
İhsanoğlu, BM'den sonra en çok üyesi olan örgütün başında. 
</HEADLINE>
<TEXT>

     İKÖ'nün genel sekreterliğine seçilen Prof. Ekmeleddin İhsanoğlu, BM'den sonra en çok üyesi bulunan uluslararası örgütün yürütme kurulunun başı oldu. 
     İlk tur oylamada diğer adaylara 12'şer oya karşılık 32 oyla üstünlük sağlayan İhsanoğlu, Malezyalı ve Bangladeşli adayların çekilmesiyle ikinci tur seçim yapılmadan genel sekreter oldu. 
     İslam, Tarih, Sanat ve Kültür Araştırma Merkezi IRCICA Genel Direktörü İhsanoğlu'nun, 24 yıldır örgüt bünyesinde çalışması ve örgütün yapısını iyi bilmesi, yapısal reformların gerekliliğinin tartışıldığı bir dönemde seçilme şansını daha da artırmıştı. 
     İhsanoğlu'nun adaylığı çerçevesinde yoğun diplomasi yapan Ankara, İKÖ'nün günün koşullarına uyum sağlaması ve İslam dünyasının çıkarlarını koruyan etkin bir uluslararası örgüte dönüştürülmesini hedefliyor. Türkiye'nin Batı ve Doğu ile yakın ilişkilerinin ve bölgesel deneyimlerinin örgüte büyük katkı sağlayacağı ve adaylığının, Asya ülkeleriyle Türkiye'nin AB ile ilişkileri bağlamında Avrupa'daki Müslümanların temsili açısından önemli olacağı kaydediliyor. 
     
     GENEL SEKRETERİN GÖREVLERİ 

     Suudi Arabistan'ın Cidde kentinde 1970 yılında ilk kez oluşturulan genel sekreterlik kurumu, örgütün yürütmeye ilişkin tüm görev ve sorumluluklarını üstleniyor. 
     İKÖ zirveleri ve dışişleri bakanları toplantılarında alınan kararları uygulamaya koyan genel sekreter, aynı zamanda ikincil organlar ve komitelere de çalışmalarında yardımcı oluyor. 
     Dışişleri bakanları toplantısında 4 yıl için seçilen genel sekreter, en fazla iki kez seçilebiliyor. Sekreterle birlikte dört genel sekreter yardımcısı da seçimle işbaşına geliyor. Sekreter, bakanlar toplantısına ve zirveye rapor sunarak, örgütün çalışmaları hakkında bilgi veriyor. Siyasi işlerden mali konulara, bilgi işlem çalışmalarından zirve organizasyonlarına kadar örgütün tüm birimleri genel sekretere bağlı çalışıyor. Genel sekretere, ayrıca uzmanlardan ve çeşitli ülke diplomatlarından oluşan bir ekip yardımcı oluyor. 
     
</TEXT>
</DOC>
