<DOC>
<DOCNO> 240062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo33.html </URL>
<DATE> 2004/05/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Beşiktaş'ta yarınki maç, Bilgili ve teknik heyetin son karşılaşması... 
</HEADLINE>
<TEXT>

     Birinci Süper Futbol Ligi'nde 2003-2004 sezonunu son haftasında Beşiktaş'ın yarın deplasmanda Çaykur Rizespor ile yapacağı maçla birlikte siyah-beyazlı takımda bir dönem sona erecek. 
     Karadeniz'deki randevu, kulüp başkanı Serdar Bilgili ve teknik heyetin son karşılaşması olacak. 
     BJK İnönü Stadı'ndaki Fenerbahçe maçı sırasında bir grup taraftarın kendisine ettiği küfürler nedeniyle 30 Mayıs'ta olağanüstü kongreye gitme kararı alan ve başkanlığa aday olmayacağını açıklayan kulüp başkanı Serdar Bilgili'nin yaklaşık 4.5 yıllık görev süresi içinde siyah-beyazlı takım, son lig maçına yarın çıkacak. 
     Çaykur Rizespor maçı ayrıca, teknik heyetin de siyah-beyazlı takımın başındaki son sınavı olacak. 
     Sözleşmesi sürmesine karşın 30 Mayıs'taki kongreye girecek 4 başkan adayının da yeni dönemde çalışmayı düşünmediğini açıklayan Mircea Lucescu ile Serdar Bilgili ile birlikte görevden ayrılacaklarını daha önce açıklayan menajer Sinan Engin ile antrenör Feyyaz Uçar, Rize'de son kez takımlarının başında sahaya çıkacak. 
     
</TEXT>
</DOC>
