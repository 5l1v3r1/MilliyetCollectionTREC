<DOC>
<DOCNO> 243631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur08.html </URL>
<DATE> 2004/05/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bebe bisküvilerinde kansorejen madde var mı .. 
</HEADLINE>
<TEXT>

     Bebe bisküvilerini, ''kanserojen madde akrilamid içerme ihtimali'' nedeniyle incelemeye alan Sağlık Bakanlığı, Avusturya'dan maddeyi saptamaya yönelik ''radyoaktif standart madde'' istedi. 
     Sağlık Bakanlığı Refik Saydam Hıfzıssıhha Merkezi Başkanlığı Zehir Araştırmaları Müdürü Dr. Ekmel Olcay, AA muhabirine yaptığı açıklamada, bebe bisküvilerinde kanserojen madde iddialarının tüm dünyada araştırma aşamasında olduğunu söyledi. 
     Olcay, kanserojen ''akrilamid'' maddesinin alt limitleri belirlenmediği için konuyla ilgili bir yaptırım bulunmadığını ifade etti. 
     Bazı güvenilir gıda şirketlerinin iyi üretim yaptıklarını, ancak ''merdiven altı firmaları'' bulunduğunu söyleyen Olcay, sağlıksız ortamlarda bisküvilerin bilinçsizce yüksek ısıya maruz bırakılabileceğini kaydetti. Olcay, ''Bu firmaların güvenilir firmalar gibi ayarlı fırınları yoktur. Bu bisküvilerde akrilamid yüksek çıkabilir. Bu nedenle konuya dikkat çekildi. Biz de bu açılardan analizini yapmaya karar verdik'' dedi. 
     
     MADDE GELİYOR 

     Olcay, Avusturya'dan, ''radyoaktif olarak işaretlenmiş akrilamid maddesini saptamaya yönelik standart maddesi'' istediklerini ifade ederek, ''Biz bununla laboratuvara gireceğiz, akrilamid varsa laboratuvar metoduyla o standardın işaretlediği maddeyle saptanacak'' diye konuştu. 
     İstenen madde radyoaktif olduğu için hem o ülkeden çıkarken izin alınacağını hem de Türkiye'ye girerken Türkiye Atom Enerjisi Kurumu'ndan izin almak gerektiğini anlatan Olcay, ''Biz de numune beklemesin diye acele ediyoruz. Toplumun aklında bir soru işareti oluştu, muallakta kalmasın diye bir an evvel sonuçlandıracağız'' dedi. 
     Laboratuvara 4 çeşit bebe bisküvisi numunesinin geldiğini, bisküvilerin hangi firmalara ait olduğunu kendilerinin de bilmediğini ifade eden Olcay, laboratuvar çalışma prensibi olarak örneklerin numaralandırılarak, isimsiz geldiğini belirtti. 
     Ekmel Olcay, Avusturya'dan maddenin gelecek hafta içinde geleceğini, madde geldikten sonra da 15 gün içinde incelemenin tamamlanacağını bildirdi. 
     
</TEXT>
</DOC>
