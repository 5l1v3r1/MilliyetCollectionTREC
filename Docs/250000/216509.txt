<DOC>
<DOCNO> 216509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko11.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Sınai Kalkınma Bankası, Dünya Bankası ile imzaları attı 
</HEADLINE>
<TEXT>

     Dünya Bankası'ndan, Hazine Müsteşarlığı garantörlüğünde Türkiye Sınai Kalkınma Bankası'na TSKB sağlanan 303.1 milyon ABD doları tutarındaki ''2. İhracat Finansmanı Aracılık Kredisi Anlaşması'' EFİL-2 , Hazine Müsteşarlığı'nda imzalandı. 
     Anlaşmayı hükümet adına Devlet Bakanı Ali Babacan, TSKB Genel Müdürü Halil Eroğlu ve Dünya Bankası adına da Türkiye Direktörü Andrew Vorkink imzaladılar. 
     Dünya Bankası Türkiye Direktörü Vorkink, imza töreninden yaptığı açıklamada, ''Bu kredi, Türkiye'nin ihracat hacmini artıracak. Leasing ve ticari bankaların kapasitesini artıracak, istihdam artışına da önemli katkıda bulunacak'' dedi. 
     
     BABACAN DİREKT REEL SEKTÖRE YÖNELİK 

     Devlet Bakanı Ali Babacan, Dünya Bankası ile imzalanan 2. İhracat Finansmanı Aracılık Kredisi'nin çok özel bir anlamı bulunduğunu, bunun da kredinin direkt reel sektöre yönelik olması olduğunu bildirdi. 
     Bakan Babacan, imza töreninde yaptığı konuşmada, Dünya Bankası ile 2004-2006 döneminde yürütülecek 4.5 milyar dolar tutarındaki Ülke Destek Stratejisi CAS çerçevesinde, ilk projenin imzalanarak hayata geçirilmiş olacağını söyledi. 
     303.1 milyon dolarlık kredinin, Hazine garantörlüğünde olduğunu ve TSKB'ye sağlandığını anlatan Babacan, TSKB'nin ise bu krediyi, özel ticari bankalar ve leasing firmaları aracılığıyla 'ihracatçı' firma ve KOBİ'lere dağıtacağını ifade etti. 
     Babacan, kredinin 200 milyon dolarlık bölümünün, özel ticari bankalar aracılığıyla, ihracata yönelik özel sektör firmalarının yatırım ve işletme sermaye ihtiyaçlarının finansmanında, kalan 100 milyon dolarlık bölümün ise bankacılık sektörünün finansal aracılık kapasitesinin güçlendirilmesi amacıyla, finansal kiralama leasing kredisi olarak ihracatçı firma ve kobilere kullandırılacağını açıkladı. 
     
</TEXT>
</DOC>
