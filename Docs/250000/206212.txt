<DOC>
<DOCNO> 206212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun21.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen uçak geri mi dönmeye çalışıyordu 
</HEADLINE>
<TEXT>

     Fransa Ulaştırma Bakanı Dominique Bussereau, Mısır'ın Şarm El Şeyh kentinden havalanan uçağın, kalkıştan sonra bir teknik hata yüzünden geri dönmek için manevra yaptığı sırada Kızıldeniz'e düşmüş olabileceğini bildirdi. 
     Roissy-Charles de Gaulle Havaalanı'nda bir basın toplantısı düzenleyen Bussereau, uçağın Şarm El Şeyh kentindeki Sheraton Oteli ile Kızıldeniz üzerindeki bir ada arasındaki bölgede düştüğünü söyledi. 
     Fransız Bakan, kazada hayatını kaybedenlerin yakınlarını ağırlamak ve psikolojik destek vermek için havaalanı yakınındaki bir otelde, özel bir merkez oluşturduklarını bildirdi. 
     Fransa'nın, Kazaları Araştırma Bürosu'na BEA bağlı uzmanları kaza bölgesine göndermek için Mısır'a teklifte bulunduğunu belirten Bussereau, sivil güvenlik birimlerinden oluşan yetkililerin de talep geldiği takdirde bu ülkeye gidebileceğini bildirdi. 
     Fransız Bakan, kazada ölenlerin yakınlarının Şarm El Şeyh kentine gitmek istemeleri halinde, yetkililerin gerekli tüm yardımı yapmaya hazır olduğunu söyledi. 
     Sabaha karşı meydana gelen uçak kazasında, aralarında 133'ü Fransız toplam 148 kişi hayatını kaybetti. 
     
</TEXT>
</DOC>
