<DOC>
<DOCNO> 211744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo04.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor gazetecileri en çok neye dikkat eder 
</HEADLINE>
<TEXT>

     Abant İzzet Baysal Üniversitesi AİBÜ Sosyal Bilimler Enstitüsü'nde ulusal düzeyde yapılan ikinci medya araştırmasında, spor gazetecilerinin en çok önem verdiği mesleki niteliğin ''Türkçe'yi kullanma yeteneği'' olduğu ortaya çıktı. 
     Beden Eğitimi ve Spor Yüksek Okulu Müdürü Prof.Dr.Gazanfer Doğu ve AİBÜ Basın ve Halkla İlişkiler Müdürü Selami Özsoy tarafından ikinci defa yapılan çalışmada, spor gazetecilerinin mesleki nitelikleri araştırıldı. 
     18 mesleki niteliğin belirlendiği araştırma sonuçlarına göre, spor gazetecilerinin yüzde 84'ü ''Türkçe'yi iyi kullanma'' yeteneğinin çok önemli olduğu görüşünü bildirdi. En önemsiz bulunan nitelik ise, yüzde 66 oranında ''Sporculuk geçmişi'' oldu. 
     Araştırma sonuçlarına göre spor gazetecileri için belirlenen mesleki nitelikler, önem sırasına göre şu şekilde sıralandı 
     ''Türkçe'yi kullanma yeteneği'', ''Sporu sevmek'', ''Gerçeği yansıtmak'', ''Yabancı dil bilmek'', ''Fair-play felsefesini benimsemek'', ''Tarafsızlık'', ''Gözlem yeteneği'', ''Mesleki eğitim almak'', ''Araştırmacılık'', ''İyi insan ilişkileri'', ''Teknolojik yenilikleri izleme ve kullanma'', ''Arşiv bilinci ve spor tarihi bilgisine sahip olmak'', ''Ulusal ve uluslararası spor organizasyonları hakkında bilgi sahibi olmak'', ''En az bir spor dalında uzmanlık alanına sahip olmak'', ''Sporla ilgili yasa yönetmelik bilgisine sahip olmak'', ''Çeşitli spor dalları hakkında bilgi sahibi olmak'', ''Diğer mesleki uzmanlık alanları hakkında bilgi sahibi olmak Mizanpaj, fotoğrafçılık vb. '', ''Sporculuk geçmişi olmak''. 
     Araştırmayı yürüten Selami Özsoy, çalışmanın 75 gazete, spor gazetesi, dergi ve ajansların spor servislerinde görev yapan yönetici ve muhabirlerle görüşülerek yapıldığını belirterek, ''Gazetelerin en çok gençler tarafından okunan spor sayfalarının ve spor gazetelerinin Türkçe'ye önem veren kişiler tarafından hazırlanması, gelecek için ümit verici'' dedi. 
     
</TEXT>
</DOC>
