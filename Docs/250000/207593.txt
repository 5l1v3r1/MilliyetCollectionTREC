<DOC>
<DOCNO> 207593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur17.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Okuyan, DYP'nin Yalova adayı oldu... 
</HEADLINE>
<TEXT>

     Çalışma ve Sosyal Güvenlik eski Bakanı Yaşar Okuyan DYP'ye katıldı. DYP Genel Başkanı Mehmet Ağar, 28 Mart'ta yapılacak yerel seçimlerde Okuyan'ın Yalova'dan belediye başkan adayı olduğunu açıkladı. 
     Okuyan'ın DYP'ye katılımı nedeniyle parti genel merkezinde bir tören düzenlendi. Törende konuşan Ağar, mutlu bir gün yaşadıklarını, Okuyan'ın katılımı ile DYP'nin gücüne güç kattığını söyledi. 
     Okuyan'ın genel başkan yardımcılığı ve önemli bakanlık görevlerinde bulunduğunu anımsatan Ağar, siyasetin memuriyet olmadığını, siyasette rütbe bulunmadığını, inanç ve azim olduğunu belirterek, Okuyan'ın DYP'nin Yalova Belediye Başkan odayı olduğunu kaydetti. 
     Ağar, "Türkiye artık siyasette 80 müdahalesinin ortaya çıkardığı ayrışmaları geride bırakıp bir bütünleşmeye büyük adımlar atmaktadır DYP ile birlikte" dedi. Ağar, daha sonra Okuyan'a parti rozetini taktı. 
     Okuyan da törende yaptığı konuşmada bakanlık, cumhurbaşkanlığı, muhtarlık, belediye başkanlığının millete hizmet noktaları olduğunu söyledi. Okuyan, "Hizmetin ve makamın büyüğü küçüğü olmaz" dedi. 
     Okuyan, yerel seçimler sonrasında siyaset tarlasının tanziminde önemli gelişmeler olacağını söylerken, ilk genel seçimlerin ise Türkiye'nin kaderini belirleyeceğini söyledi. 
     Okuyan, "Bugün de milletin birliğine, devletin üniter yapısına yönelmiş bu tehditler karşısında gün birlik ve baraberlik günüdür" diye konuştu. 
     Okuyan, ANAP'tan istifa ettikten sonra MHP'den 3 Kasım seçimlerinde aday olmuştu. MHP'den de ayrılan Okuyan DYP'ye katıldı. 
     
</TEXT>
</DOC>
