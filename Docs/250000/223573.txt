<DOC>
<DOCNO> 223573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas11.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cantat'ın 9 yıl hapsi istendi 
</HEADLINE>
<TEXT>

     Fransız oyuncu Marie Trintignant'ı öldürmekle suçlanan Fransız şarkıcı Bertrand Cantat'ın 9 yıl hapsi istendi. 
     Litvanya'nın başkenti Vilnius'ta mahkemede savcı Vladimiras Serguejevas, Cantat'ın olay anında yaptığı şeyin tamamen bilincinde olduğunu ve yaptığının ciddiyetini inkar edemeyeceğini belirtti. 
     Savcı Serguejevas, bununla birlikte duruşma sırasında Cantat'ın bakışlarının samimi ve ifadesinin inandırıcı olduğunu da söyledi. 
     Duruşmanın, davacı taraf olan Trintignant ailesinin ifade vermesiyle devam edeceği açıklandı. 
     Televizyon dizisi ''Colette''in çekimlerini bitiren Marie Trintignant, 26 Temmuz'da sabaha karşı, Vilnius'ta bir otel odasında feci şekilde dövülmüş, geçirdiği ameliyatlara rağmen komadan çıkamamış ve 1 Ağustos'ta beyin ödeminden ölmüştü. 
     Cinayetle suçlanan ve Vilnius'ta 31 Temmuz'dan beri tutuklu bulunan Cantat ise 3 kez serbest bırakılmayı talep etmişti. 
     
</TEXT>
</DOC>
