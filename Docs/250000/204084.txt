<DOC>
<DOCNO> 204084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/spor/spo15.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Patates tarlası    BELÇİKA Amatör Ligi takımlarından Kosc Wijgmaal taraftarları, takımlarının sahasını bakımsız bırakan Leuven Belediyesi'ni ilginç bir yöntemle protesto etti. Kiraladıkları saha için her yıl büyük miktarda para ödediklerini söyleyen taraftar, bakımsız sahayı tarlaya benzeterek patates ekti. Belediye de yeni yılda yeni bir suni saha yapılacağının sözünü verdi. 
   
   Ali Eren'e 2.5 milyar ceza    BEŞİKTAŞ maçında kırmızı kart gören Çaykur Rizesporlu Ali Eren'e yönetim 2.5 milyar lira ceza verdi. Yeşil - Mavililer'de bu futbolcunun ara transferde gönderilebileceği öne sürülürken, ayrıca Tetteh, Murat Sözkesen ve Ünal Alpagun'a çeşitli teklifler geldiği vurgulandı. 
   
   'Rüştü'ye yine şans verilsin'    İSPANYOL basını, Rüştü'nün Celta de Vigo karşısında yediği golün dikkate alınmamasını, yeniden şans verilmesini istedi. La Vanguardia Gazetesi, milli futbolcunun da affedilmesi gerektiğini savundu. Canal Plus televizyonu da, bu hatanın Rüştü'nün büyüklüğünden hiç birşey kaybettirmeyeceğini, milli kaleciyi kazanmak için Barcelona taraftarlarının sahip çıkması gerektiğini vurguladı. 
   
   Gurbetçi Ersel Gençler'de    GENÇLERBİRLİĞİ, Avusturalya'nın Melbourne Knights takımında oynayan 21 yaşındaki orta saha oyuncusu Ersel İsyan Erdoğan'ı transfer etti. Kırmızı - Siyahlılar'a 3.5 yıllık imza atan genç oyuncu, "Başarılı olmak için geldim. Kısa sürede yeni takımıma uyum sağlayarak kadroya gireceğime inanıyorum" dedi. 
   
   Başarının sırrı spor    BİLKENT Üniversitesi Öğrenci Yurtları Spor Salonu'nda bu yıl dördüncüsü düzenlenen toplu spor aktivitesi büyük ilgi gördü. Aerobik, step, teobox, karın hareketleri, ağırlık çalışması ve streching hareketlerinin bir arada yapıldığı etkinlikte öğrenciler sınav dönemi öncesi stres attı. 
   
   Beckham, yılın olayı seçildi    ASSOCIATED Press ajansı, dünya medyasında düzenlediği anketle, 2003'ün en önemli 10 spor olayını seçti. En fazla oyu, David Beckham'ın Real Madrid'e transferi alırken, ikinci doping skandalları, Ferrari pilotu Michael Schumacher'in 6. kez Formula 1 Şampiyonu olması da üçüncü oldu. 
   
   3. Lig'de bugün    13.30 Niğde - Divriği 
   
   
</TEXT>
</DOC>
