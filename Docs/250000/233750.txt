<DOC>
<DOCNO> 233750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/yazar/pulur.html </URL>
<DATE> 2004/04/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Gündem gide gide renkleniyor... 
</HEADLINE>
<TEXT>

   
   MİLLİYET'in tarihinde "Köy Okullarına Yardım Kampanyası" vardır. 
   1960'a kadar, her lise mezunu yedek subay oluyor, altı ay okuduktan sonra "demir"i takıp, asteğmen rütbesiyle kıt'aya çıkıyordu. Askerler bunu kaldırdılar, lise mezunlarını "yedek subay öğretmen" yaptılar ve çoğunlukla köy okullarına verdiler. İki yıllık öğretmenlikten sonra, kısa bir askeri eğitimden geçenler, terhis oluyordu. 
   Lise mezunu şehir çocukları köy okullarına gidince baktılar çoğunda "bir müdür, bir mühür" var, ne öğretmen, ne kalem, ne defter, ne kitap, ne silgi, ne üst baş... Mahmut Makal'ın "Bizim Köy"üyle tanıştılar. 
   Şehir çocukları köylerdeki yoksulluğu, tanıdıklarına, gazetelere yansıtınca, rahmetli Abdi İpekçi böyle bir kampanya başlattı, öncü bir dernek vardı. 
   
   BU kampanyaya karşı çıkanlar oldu 
   "Çocukları dilenciliğe alıştırıyorsunuz." 
   "Vergi kaçırıp, devleti soyanlar, o okullara yardım etsin " 
   "Bu sistem sorunudur, taşıma suyla değirmen dönmez." 
   Söylenenler yanlış olmasa da, en az onların doğru olduğu kadar, köy okullarının, yaşanan gerçekleri de vardı. 
   Kampanya uzun süre devam etti, sanırız başarılı da oldu. 
   
   BİZİM de geçenlerde yazdığımız "Türkiye'nin medyatik gündeminden ayrı gündemler" konulu yazımıza, yukarıdakilere benzer tepkiler geldi. 
   Bizim gündemimizde gönüllü ağaç dikme günü vardı, çocuklara trafik bilgileri verme eğitimi vardı, şehirlerin sokaklarında atık k ğıt toplayan insanlar vardı. 10 milyon insanın işsiz olduğu bir ülkede, yol kesip, adam soymayan, çöpleri karıştırıp atık toplayanlara sahip çıkmalıydık, diyorduk. 
   Birkaç karşı çıkan olsa da çoğunluk "duyurulan gündemler"den yanaydı. 
   
   ENGİN Kösebay, çöp karıştırıcılarının ekonomiye katkılarını anlatıyordu. 
   "Renkli, ya da saydam camları toplayıp ayırıyorlar, teneke atıklarını alıyorlar, onları ezip metal hurdacılarına satıyorlar, plastik atıklarını bir araya getiriyorlar, hurda k ğıtları, kartonları ayırıyorlar, belediyelerin çöp toplama işine yardımcı oluyorlar. bu insanlar, verecekleri vergiden, çok daha fazlasıyla, ekonomiye katkıda bulunuyorlar." 
   Yalnız onlardan haklı bir şik yet var hem de bizim aracılığımızla, biraz da bize dokundurarak 
   "Söyleyin sizin o atık k ğıtçılara, çöpleri karıştırırken, yerlere döküp saçmasınlar, çöp kutularının kapaklarını işleri bitince kapasınlar." 
   
   CANER Gürelliler de "gündem" yaratanlardan... 
   "Gündem"ini anlatıyor 
   "Turist Rehberi Odası'nın öncülüğünde, diğer sponsorlarla bu yıl ikincisini yaptığımız Çocuk ve Müze projesiyle, yoksul semtlerde oturan 2400 beşinci sınıf öğrencisini, sabah okullarından otobüslerle aldık, önce Arkeoloji Müzesi'ne, sonra Minyatürk'e götürüp rehberlerle gezdirdik, birlikte öğle yemeği yedik, onlara müzeyi, müzede nasıl gezileceğini, arkeolojiyi, sanatı, heykeli, estetiği, kültürü anlatmaya çalışıyoruz." 
   
   DEVAM, bu "gündemler"e devam... 
   Siyasetin ve medyanın gündemi zaten devam ediyor. 
   Kıbrıs işi - şimdilik - bitiyor, sırada Anayasa kavgası var, tabii arkadan Anayasa'ya bağlı yasalar gelecek... 
   
      
   
</TEXT>
</DOC>
