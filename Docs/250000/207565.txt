<DOC>
<DOCNO> 207565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo18.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak Bülent, Hakan ve Arif'in terleri henüz kurumadı 
</HEADLINE>
<TEXT>

     Galatasaray Kulübü Futbol Şubesi eski sorumlularından Abdurrahim Albayrak, Bülent, Arif ve Hakan Ünsal'ın, teknik direktör Fatih Terim tarafından ikinci yarıda oynatılmayacak olmasına çok üzüldüğünü söyledi. 
     Abdurrahim Albayrak, böyle bir karara üzülmemenin mümkün olmadığını dile getirerek, ''UEFA Kupası'nı kazanan Bülent, Hakan Ünsal ve Arif'in terleri henüz kurumadı. Onlar bu kupayı kaldırdılar ve bizlere büyük mutluluklar yaşattılar. Futbolcular, zamanı geldiğinde mesleklerini bırakırlar ancak, bu şekilde olmamalıydı'' dedi. 
     Her teknik adamın takımda gençleştirme yapabileceğine ve buna hakkının bulunduğuna dikkati çeken Albayrak, bunun futbolcuları kırmadan olmasının gerekliliğine dikkat çekti. 
     
     BÜLENT'İN PERFORMANSINDAN MEMNUN 
     Albayrak, bir taraftar olarak ikinci yarıda oynatılması düşünülmeyen Bülent'in performansından memnun olduğunu söyledi. 
     Futbolculara karşı bu biçimdeki uygulamanın, diğer oyuncuları da olumsuz yönde etkileyeceğini savunan Albayrak, ''Ben bir taratar olarak Bülent'in oyunundan çok memnunum. Takımda bulunan, altyapıda olan oyuncularımız var. Onlar da, bizim de gelecekte başımıza bunlar gelebilir diye kuşkuya kapılabilirler. Ama bu kararlar hocamızın takdiridir, kimse karışamaz'' diye konuştu. 
     
</TEXT>
</DOC>
