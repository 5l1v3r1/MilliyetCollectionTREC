<DOC>
<DOCNO> 232506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun14.html </URL>
<DATE> 2004/04/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Irak'ta kesinleşen 3 ölü, iddialara göre 5 asker daha öldü 
</HEADLINE>
<TEXT>

     Irak'ın Suriye sınırı yakınlarında Amerikan birlikleriyle Iraklı milisler arasında dün çıkan çatışmada, 5 Amerikan deniz piyadesinin öldüğü, 9'unun yaralandığı ileri sürüldü. 
     ABD'nin Saint Louis kentinde yayımlanan Post-Dispatch gazetesinin internet sitesinde yer alan haber, henüz resmi kaynaklarca doğrulanmadı. 
     Gazete, 300 kadar milisin, dün sabah erken saatlerde, Suriye sınırındaki Huseybe kenti yakınlarında Amerikan deniz piyadelerine saldırdığını yazdı. 
     Post-Dispatch gazetesi, milislerin, Amerikan deniz piyadelerini üslerinden çıkarmak için yolun kenarında bomba patlattıklarını, sonra da saldırılarına karşılık veren Amerikan kuvvetlerine 24 havan mermisi attıklarını kaydetti. 
     Gazete, 14 saat süren çatışmada onlarca Iraklı milisin hayatını kaybettiğini, 20'den fazlasının da yakalandığını belirtti. 
     
     2 IRAKLI SİVİL, 1 AMERİKAN ASKERİ ÖLDÜ 
     Irak'ın başkenti Bağdat'ta düzenlenen saldırılarda 2 Iraklı sivil ile 1 Amerikan askerinin öldüğü bildirildi. 
     Bağdat'taki Amerikan karargahından yapılan açıklamaya göre, 2 Iraklı sivil, dinerişçilerin kentin güneybatısında bir ABD üssüne roketli saldırısında öldü. Saldırıda, 4 Iraklı sivil, 1 ABD askeri ve 2 Amerikalı mütehahhit de yaralandı. 
     Bir Amerikan askeri de, dün Bağdat'ın doğusunda yol kenarına yerleştirilen bombanın patlatılmasından aldığı yaradan hayatını kaybetti. 
     Devrik Devlet Başkanı Saddam Hüseyin'in memleketi Tikrit yakınında Amerikan askeri devriyesinde görevli bir askerin de mayının patlaması sonucu öldüğü, daha önce bildirilmişti. 
     Irak'ta direnişçilerin saldırılarını yoğunlaştırdığı 31 Mart'tan beri 94 ABD askeri öldü. Bu zayiat, ABD ordusunun Irak'a girdiği 20 Mart 2003 ile Saddam Hüseyin hükümetinin devrildiği 9 Nisan 2003 arasında 20 günde verilen zayiatı aşıyor. 
     ABD, Irak'ın Kuveyt'i işgali yüzünden girişilen ''I. Körfez Savaşı''nda 16 Ocak-28 Şubat 1991 147 kayıp verdi. Amerikan silahlı kuvvetlerinin bu harekattaki ''muharebe kayıpları'' ise 494 oldu. 
     395 günü bulan savaşta Iraklılardaki ölümler ise araştırma kurumlarının tahminlerini kapsıyor. 
     Üniversite uzmanları ve barış girişimcilerinin www.iraqbodycount.net internet sitesi ve en az iki ana haber kaynağına göre kayıplar şöyle 
     Saddam Hüseyin hükümetinin ordusundan Irak askerleri 4 bin 895 ila 6 bin 370 ölü. 
     Iraklı siviller 10 bin 700'ü aşkın ölü. 
     
</TEXT>
</DOC>
