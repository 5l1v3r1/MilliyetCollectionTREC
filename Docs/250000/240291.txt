<DOC>
<DOCNO> 240291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo01.html </URL>
<DATE> 2004/05/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kadıköy'de Fenerbahçe şöleni... 
</HEADLINE>
<TEXT>

     Fenerbahçe'nin, ligin son haftasında Malatyaspor ile yaptığı maçın ardından, havai fişek gösterileriyle şampiyonluk kutlaması yapıldı. 
     Maçın uzatma dakikalarında, stat dışında havai fişekler atılmaya başlanırken, bitiş düdüğünün ardından stadın ışıkları söndürülünce, ortaya güzel görüntüler çıktı. Fenerbahçeli taraftarlar, havai fişek gösterileri sırasında coşkulu bir şekilde şarkılar söyleyerek şampiyonluğu kutladı. 
     Her maçta olduğu gibi Van Hooijdonk, yine tribünleri dolaşarak taraftarları selamladı. 
     Bazı taraftarlar maçın ardından bir süre daha statta kalarak takımları lehine tezahürata devam etti. Daha sonra az sayıda taraftar saha içine girerek, bir süre burada sevinç gösterilerini sürdürdü. 
     Maçın ardından özellikle stat çevresinde ve Kadıköy'de taraftarlar araçlarıyla tur atarak şampiyonluk sevincini bir kez daha yaşadılar. 
     Bu arada, maçtan sonra basın toplantısı yapılmazken, basın mensupları daha önce görev yaptığı bölüme alınmadı. Basın mensuplarıyla görevliler arasında bu nedenle tartışmalar yaşandı. 
     
     EKŞİOĞLU ''KUTLAMALAR DEVAM EDECEK'' 

     Fenerbahçe Kulübü Yönetim Kurulu Üyesi İlhan Ekşioğlu, şampiyonluğu hak ederek kazandıklarını ifade ederek, ''Kutlamalar bir süre daha devam edecek'' dedi. 
     Ekşioğlu, çok zorlu bir maratonun ardından şampiyonluğa ulaştıklarını belirterek, ''Teknik heyet ve futbolcularımızı kutluyorum. Taraftarlarımız biletlerini atmasınlar. Pazar günü burada çok güzel bir kutlama yapacağız. Ondan sonra da eğlencelerimiz devam edecek. Şampiyonluk, camiamıza hayırlı olsun'' diye konuştu. 
     
     ŞAMPİYONLUK PASTASI KESİLDİ 

     Maç sonrası Fenerbahçeli yöneticiler, teknik heyet ve futbolcular, basın toplantı odasının önünde oluşturulan bölümde, Fenerbahçe TV'nin canlı yayınına katıldı. Buraya şampiyonluk pastası getirilirken, teknik heyet, futbolcular ve yöneticiler pastayı keserek şampiyonluklarını kutladı. 
     
     YAVUZ ''HAK EDEN ŞAMPİYON OLDU'' 

     Fenerbahçe-Malatyaspor maçını izleyen Futbol Federasyonu Merkez Hakem Komitesi MHK Başkanı Bülent Yavuz, karşılaşma sonrası yaptığı açıklamada, 34 hafta sonunda hak edenin şampiyon olduğunu söyledi. 
     Yavuz, ''Ligde hakemlerin de hataları oldu. Sonuçta hak eden takım şampiyonluğa ulaştı'' dedi. 
     -Fenerbahçe, ligde 33 hafta sonra sahasında yenildi. Ligin ilk haftasında İstanbulspor'a 3-0 yenilen sarı-lacivertliler, 34. ve son hafta maçında Malatyaspora 4-2 kaybetti. 
     -Fenerbahçe'nin Hollandalı yıldızı Van Hooijdonk, attığı golle, gol sayısını 24'e çıkardı, ancak 25 golle ilk sırada bulunan Konyasporlu Zafer Biryol'un gerisinde kaldı. 
     -Ligde 23 haftadır kart görmeyen Van Hooijdonk, bu maçı da kart görmeden tamamladı. 
     
</TEXT>
</DOC>
