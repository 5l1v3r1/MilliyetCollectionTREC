<DOC>
<DOCNO> 218705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun10.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzmin bekar "Bridget Jones" nihayet evleniyor 
</HEADLINE>
<TEXT>

     Evlenmeyi ve kilolarını kafasına takan şirin Bridget Jones'un makus talihi nihayet düzeliyor. Evlenemediği için gözyaşı döken Brigdet'i beyazperdede canlandıran aktris Renee Zellweger, gerçek hayatta beyaz gelinliği giymeye hazırlanıyor. 
     Internetteki ''imdb'' sitesinin haberine göre, ''Soğuk Dağ-Cold Mountain'' filmindeki başarılı oyunuyla Oscar ödülüne aday gösterilen ve favoriler arasında ismi sıkça geçen Zellweger, gönlünü bu filmdeki rol arkadaşına kaptırdı. 
     ''White Stripes'' adlı grupta gitar çalan ve vokal yapan White, ''Georgia'' rolünü üstlendiği ''Soğuk Dağ'' filminin setinde tanıştığı Zellweger ile evlenmeye karar verdi. 
     34 yaşındaki Zellweger ile 28 yaşındaki White, New York'ta katıldıkları bir fotoğraf çekiminde de evleneceklerini onaylarken, özellikle güzel Renee'nin düğün gününü iple çektiği ifade edildi. 
     Kendini, canlandırdığı Bridget Jones karakterine benzeten Zellweger'in, ''Bir parçam aynı Bridget Jones gibi büyük bir heyecanla bir an önce evlenmek istiyor'' dediği belirtildi. 
     Zellweger'in evlenmeye hazırlandığı 28 yaşındaki aktör-şarkıcı Jack White, yaptığı bestelerle de tanınıyor. White, ''Soğuk Dağ'' filminin müziklerini hazırlamış ve ''Christmas Time Will Soon Be Over'' adlı parçanın aranjörlüğünü üstlenmişti. White, filmdeki ''Wayfaring Stranger'', ''Sittin' on Top of the World'', ''Never Far Away'', ''Christmas Time Will Soon Be Over'' ve ''Great High Mountain'' adlı şarkıları da seslendirmişti. 
     
</TEXT>
</DOC>
