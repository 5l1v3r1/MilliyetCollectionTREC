<DOC>
<DOCNO> 246689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/guncel/agun.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıl sonra özgürlük 
</HEADLINE>
<TEXT>


İlk Kürtçe yayının yapıldığı gün DEP'lilere tahliye kararı çıktı. 10 yıldır yatan eski milletvekilleri tahliye edilirken, cezaevi kapısının önü bayram yerine döndü 

GÖKÇER TAHİNCİOĞLU, TÜRKER KARAPINAR Ankara 

Türkiye, dün tarihi bir gün yaşadı. Devlet televizyonundan ilk Kürtçe yayının yapılmasından birkaç saat sonra 10 yıldır cezaevinde bulunan eski DEP milletvekilleri hakkında tahliye kararı çıktı. Yargıtay 9. Ceza Dairesi, son Anayasa değişikliği ve Avrupa Konseyi Bakanlar Komitesi'nin kararlarını dikkate alarak Leyla Zana, Hatip Dicle, Orhan Doğan ve Selim Sadak'ın tahliyelerine karar verdi. Böylece, AİHM'nin "yeniden yargılama" mekanizmasının Türkiye'de uygulanmamasının ardından önemli bir davada ilk kez tahliye kararı çıktı. 
DEP'lilerin tahliye süreci, Yargıtay Başsavcılığı'nın, Ankara 1 No'lu DGM'nin yeniden yargılama sonunda verdiği 15'er yıllık hapis cezalarının bozulması yönündeki tebliğnamesiyle başladı. 

Avukattan dilekçe 
"DGM'nin savunma hakkını kısıtladığı ve Türkiye'yi ilk DEP yargılaması nedeniyle tazminata mahk m eden AİHM kararındaki uyarıları dikkate almadığı" belirtilen tebliğnamenin verilmesinin ardından avukat Yusuf Alataş, eski DEP'lilerin hemen tahliyesi için 9. Ceza Dairesi'ne dilekçe sundu. 
Önceki gün DEP'lilerin temyiz duruşmasının 8 Temmuz'da yapılacağını açıklayan daire, avukat Alataş'ın dilekçesini bir gün sonra ele aldı. 8 Temmuz'u beklemeye gerek duymadan büyük bir hızla hareket eden daire, dün öğle saatlerinde başlayan ve bir saat süren oturumunun ardından DEP'lilerin cezalarının infazlarının durdurulmasına ve tahliyelerine karar verdi. 
Daire üyeleri, uluslararası sözleşmelerle yasaların çatışması halinde sözleşmelerin geçerli olacağını düzenleyen son Anayasa değişikliğini dikkate aldılar. Kararları, Avrupa İnsan Hakları Sözleşmesi maddeleri ağırlığında kabul edilen Avrupa Konseyi Bakanlar Komitesi'nin 2003'te aldığı, "DEP'liler yeniden yargılanırken infazları durdurulmalı" kararını da Anayasa'da yapılan değişiklik ışığında yorumlayan daire, DEP'lilerin "uzun tutukluluk" süresini göz önüne alarak tahliyelerine karar verdi. 

Tutuksuz yargılanacaklar 
9. Ceza Dairesi, kararı bozarsa DGM'lerin yerine kurulacak mahkemelerde yeniden yargılanacak olan DEP'liler, 15'er yıl hapse mahk m edilmelerine ilişkin karar değişmez, Yargıtay da bu kararı onarsa yeniden cezaevine girecekler. Bu durumda Zana'nın 11 ay 21 gün, Dicle ve Doğan'ın 11 ay 23 gün, Sadak'ın da 15 ay 20 gün daha cezaevinde kalması gerekecek. 


</TEXT>
</DOC>
