<DOC>
<DOCNO> 226034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/spor/spo06.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz suçluyuz ' 
</HEADLINE>
<TEXT>

   Gençlerbirliği Başkanı İlhan Cavcav, UEFA Kupası'nda bu kadar ileriye gideceklerini tahmin edemediklerini söyledi, "Çok daha alternatifli bir takım oluşturabilirdik" dedi 
      CEMAL ERSEN 

   
   'En güçlüye elendik' 
   GENÇLERBİRLİĞİ Başkanı İlhan Cavcav, UEFA Kupası'ndan elenmelerinin suçunu üzerine aldı. Kırmızı - Siyahlılar'ın bu kadar tur geçebileceğinin hesabını yapamadıklarını itiraf eden Cavcav, "Elbette Valencia gibi geniş bir kadro kurmamız mümkün değildi. Ama çok daha alternatifli bir takım oluşturabilirdik. Burada bir hata varsa yönetimimizindir" dedi. Başkent ekibinin Başkanı, Avrupa'nın en güçlü takımlarından birine elendiklerini ifade etti. 
   
   'Olumsuz etkilendik' 
   ORTAYA koydukları mücadeleden dolayı futbolcularını kutlayan İlhan Cavcav, zamansız bir dönemde milli takım teknik direktörünün görevden alınması ve Ersun Yanal'ın adının gündeme gelmesinin takımı olumsuz etkilediğini de vurguladı. Cavcav şöyle devam etti "Tıpkı geçen sene Ersun Yanal'ın adının Fenerbahçe'de geçmesi gibi. Ersun hoca sözleşmeli antrenörümüzdür. Önce gelip yönetimimizle konuşmaları gerekir." 
   
   Gençler'de 11 eksik    BİREYSEL hatalar nedeniyle Valencia'da turu bıraktıklarını söyleyen Gençlerbirliği Teknik Direktörü Ersun Yanal, yedek futbolcularını Rize'ye götürdü. İspanya'da ilk 11'de yer alan kadrodan sadece Kaptan Ümit'i yanına alan Yanal Damir, Erkan, El Saka, Deniz, Ali Tandoğan, Serkan, Skoko, Flip, Youla, M'Bayo ve Mustafa Özkan'ı Ankara'ya gönderdi. 
   
   'İşçiler grubu'    İSPANYOL basını, Gençlerbirliği'nin futbolunu, oyun disiplinini ve azmini övdü. 
   EL PAİS Vicente, Valencia'yı kurtardı. Garip isimli Gençlerbirliği, çoğu zaman Valencia'nın elini kolunu bağladı. 
   AS Valencia ligde son yaptığı maçta Real Mallorca'yı 5-1 yendi. Gençlerbirliği, Valencia'dan daha iyi değil ama elbetteki bir Real Mallorco da değildi. 
   EL MUNDO Disiplin düzen ve alınteriyle UEFA Kupası'nda büyük takımları eleyerek dördüncü tura dek gelen Gençlerbirliği, tam bir işçiler grubu gibi çalıştı. 
   MARCA Yedekler, Valencia'yı çeyrek finale çıkardı. Valencia, Benitez'in düşündüğü gibi iki takım çıkaracak kadar geniş bir kadroya sahip olmadığını gösterdi. Sonradan oyuna giren Vincente ve Mista, teknik direktörlerini kurtardı. 
   
   
</TEXT>
</DOC>
