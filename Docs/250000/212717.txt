<DOC>
<DOCNO> 212717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko09.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
79 yaşında, lastik ayakkabı üretiyor... 
</HEADLINE>
<TEXT>

     Sürmeneli Ömer Yılmaz, 79 yaşında olmasına rağmen, hala lastik ayakkabı üretiyor. 
     Yılmaz Plastik Sanayi Kolektif Şirketi Sahibi Ömer Yılmaz, AA muhabirine yaptığı açıklamada, 1958 yılında kara lastik kalıpçılığıyla işe başladığını belirterek, ''35 yıldır lastik ayakkabı üretimi yapıyorum. Artık, çağ değişti lastik ayakkabıyı kimse giymiyor'' dedi. 
     Yılda 200 bin çift, lastik ayakkabı üretimi yaptığını ifade eden Yılmaz, ''Ordu, Trabzon, Gümüşhane ve Bayburt'a satış yapıyoruz. En çok, kurşuni renk lastik ayakkabılar satılıyor. Çocuklar ve genç kızlar ise pembe, yeşil ve mavi renk lastik ayakkabıyı daha çok tercih ediyor'' diye konuştu. 
     Yılmaz, 10 yıl önce 250-300 bin çift, lastik ayakkabı üretimi yaptıklarını, gün geçtikçe lastik ayakkabı kullanımının hızla azaldığına işaret ederek, şunları söyledi 
     ''Bugün işletmemizde 5 kişi çalışıyor. 5 yıl önce, 20 kişi çalışıyordu. Artık, bu işten ekmek yiyen sayısı azaldı. Eskiden doğu Karadeniz'de tek lastik ayakkabı üreticisi bendim. Şimdiyse, piyasada rekabet arttığı için, satışlarımız ve işçi sayımız azaldı. Lastik ayakkabıları 700 ile 1 milyon 500 bin lira arasında değişin fiyatlarla piyasaya satıyoruz.'' Lastik ayakkabı üretiminin, ileriye dönük, kendisini geliştiren iş olmadığına işaret eden Yılmaz, şöyle devam etti 
     ''Bu iş ömrünü tamamladı. Bu işi yapanlar, işten çıkmanın yolunu arıyor. Yaklaşık 50 yıldır, yöremizde kara lastik kullanımı devam ediyor. Özellikle köylerde, dağlarda çok kullanılıyor. Lastik ayakkabı, 50 sene önce Almanya'dan bize geldi. Azda olsa halen giyiliyor.'' 
     
</TEXT>
</DOC>
