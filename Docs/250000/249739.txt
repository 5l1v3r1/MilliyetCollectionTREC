<DOC>
<DOCNO> 249739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur29.html </URL>
<DATE> 2004/06/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
'Neşter Operasyonu-2'de fezleke Yargıtay Başkanı'na gönderildi... 
</HEADLINE>
<TEXT>

     Yargıtay'da bazı davaların yargı sürecini etkiledikleri iddiasıyla 8 üye hakkında başlatılan soruşturmayı yürüten muhakkik Şener Güngör, çalışmasını tamamladı ve hazırladığı fezlekeyi Yargıtay Başkanı Eraslan Özkaya'ya gönderdi. 
     Alınan bilgiye göre, Yargıtay 1. Başkanlık Divanı tarafından muhakkik olarak görevlendirilen Yargıtay 10. Ceza Dairesi Başkanı Şener Güngör, iddialarla ilgili yürüttüğü soruşturmayı tamamladı. 
     Güngör, Başkanlık Divanı'nın 8 üye hakkında verdiği soruşturma izni kapsamında hazırladığı fezlekeyi, Yargıtay Başkanı Özkaya'ya teslim etti. 
     Fezlekede, mevcut delillere göre hakkında dava açılabilecek üyeler belirlendi. Fezlekede, bazı üyeler hakkında ise işlem yapılmasına yer olmadığı belirtildi. 
     Bu aşamadan sonra, Yargıtay Başkanı Özkaya, kendisinin başkanlığında 9 üyeden oluşan 1. Başkanlık Divanı'nı toplantıya çağıracak. 
     Başkanlık Divanı, fezlekedeki görüşleri de dikkate alarak, hangi üyeler hakkında dava açılacağına karar verecek. Divan, bazı üyeler hakkında ise işlem yapılmasına yer olmadığına karar verebilecek. Divanın verdiği kararlar kesin nitelik taşıyacak. 
     Divanın hakkında dava açılmasına karar verebileceği üyeler, suçları görevle ilgiliyse Yüce Divan'da, görevle ilgili değilse Yargıtay Ceza Genel Kurulu'nda yargılanacaklar. 
     Her iki durumda da iddia makamında Yargıtay Cumhuriyet Başsavcılığı yer alacak. 
     Bu üyeler hakkında, dava açılsın veya açılmasın disiplin soruşturması yapılmasına engel bir durum bulunmuyor. Disiplin soruşturması açılırsa, buna da Yargıtay Yüksek Disiplin Kurulu bakacak. 
     
</TEXT>
</DOC>
