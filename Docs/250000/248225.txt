<DOC>
<DOCNO> 248225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur53.html </URL>
<DATE> 2004/06/15/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
NATO Zirvesine türkülü protesto 
</HEADLINE>
<TEXT>

     İstanbul'da yapılacak NATO Zirvesi Ankara'da düzenlenen halk müziği konseri ile protesto edildi. 
     ''Mamak NATO Karşıtı Birliği''nin, NATO Yolu Caddesi Tekmezar Parkı'nda düzenlediği konsere, bazı siyasi partiler ve sivil toplum örgütleri de destek verdi. 
     Konser öncesinde ''Mamak NATO Karşıtı Birliği'' adına üniversite öğrencisi Murat Canvar bir basın açıklaması yaptı. 
     Murat Canvar, NATO'nun İstanbul'da toplanmasının Türkiye ve dünya halkları için üzücü, hükümetin zirve için 40 trilyon lira bütçe ayırmasının yanlış olduğunu savundu. 
     Irak, Filistin, Afganistan ve Bosna Hersek'teki katliam, tecavüz ve işkence olaylarının sorumlusunun NATO olduğunu iddia eden Canvar, ''Tecavüzcüleri İstanbul'a sokmayacağız, İstanbul'u NATO'ya dar edeceğiz'' diye konuştu. 
     Basın açıklamasının ardından değişik illerden gelen halk ozanları birer konser verdi, bazı tiyatro toplulukları da savaş karşıtı oyunlarını sergiledi. 
     
</TEXT>
</DOC>
