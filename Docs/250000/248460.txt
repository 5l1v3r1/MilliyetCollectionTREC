<DOC>
<DOCNO> 248460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo12.html </URL>
<DATE> 2004/06/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dünya Rallisi 24 Haziran'da Antalya'da başlayacak... 
</HEADLINE>
<TEXT>

     Dünya Ralli Şampiyonası, 24 Haziran Perşembe günü Antalya'da başlayacak. 
     Dünya Ralli Şampiyonası'nın 7. ayağı olan ''2. Türkiye Rallisi''nin startı, Antalya'da 24 Haziran Perşembe günü Cumhuriyet Meydanı'ndan verilecek. 
     Şampiyona'ya Türkiye'nin yanı sıra Norveç, İngiltere, Finlandiya, Fransa, İspanya, Estonya, Belçika, İsveç, Almanya, Monaco, San Marino, İtalya, Lübnan, Zimbabwe, Kıbrıs Rum Kesimi, Macaristan, Birleşik Arap Emirlikleri ve Yunanistan'dan 70 ekip katılacak. Dünyanın 4 ayrı kıtasında 16 ülkede gerçekleştirilen şampiyonada, Türkiye'den 26 Türk ekip mücadele edecek. 
     Kıbrıs Rum Kesimi ve Yunanistan'dan sonra takvimdeki üst üste 3. toprak ralli olarak koşulacak organizasyon, Antalya'da Kemer ve Kumluca'daki güzergahlar üzerinde hazırlanan bin 236 kilometrelik parkurda ve 17 özel etap üzerinden gerçekleştirilecek. Şampiyona, 27 Haziran Pazar günü sona erecek. 
     Şampiyona sayesinde Carlos Sainz'dan Markko Martin'e, Sebastien Loeb'den Marcus Gronhholm'e kadar genellikle ekranlardan izlenen efsane pilotlar, Antalya'da izleyicilerle buluşacak. 
     Organizasyonda ayrıca, sadece 7 ülkede gerçekleştirilen Gençler Dünya Ralli Şampiyonası da düzenlenecek. 
     
     TAHİNCİOĞLU ''MUCİZEYİ GERİ GETİRDİK'' 
     Türkiye Otomobil Sporları Federasyonu TOMSFED Başkanı Mümtaz Tahincioğlu, geçen yıl yaptıkları güzel organizasyonla Dünya Ralli Şampiyonası'nı bir kez daha düzenleme imkanını yakaladıklarını ve bu şekilde mucizeyi geri getirdiklerini söyledi. 
     Tahincioğlu, Conrad Oteli'nde düzenlenen basın toplantısında, Dünya Ralli Şampiyonası'nın Türkiye için önemli bir organizasyon olduğunu belirterek, ''Bu Şampiyona federasyon başkanı olarak benim için Formula 1 Yarışları'ndan daha önemli. Çünkü burada ikna etmemiz gereken daha çok insan var. Bu organizasyonu sürekli yapmak istiyoruz. Çıtayı yükselterek uluslararası organizasyonlara her zaman evsahipliği yapma amacındayız'' dedi. 
     Mümtaz Tahincioğlu, herkesin artık bir organizasyon yaptığını, önemli olanın en iyisini gerçekleştirmek olduğunu ifade etti. 
     Bu yılki yarışlar için devletten daha az bütçe aldıklarını vurgulayan Tahincioğlu, şöyle devam etti 
     ''Bundan şikayetçi değiliz. Zira bu yıl daha fazla sponsorumuz bulunuyor. Zaten biz 7 yıldır özerk bir federasyon gibi çalışıyoruz. Bu yılki yarışları ticari düşünceyle finanse etmeyi amaçlıyoruz. Yarışlar için suyu bile satmaya çalışıyoruz. Ayrıca kendi imkanlarımızı yaratmalıyız. Şu aşamada, bu sene ki organizasyonun toplam masraflarını çıkaracak durumdayız.'' Dünya Ralli Şampiyonası'nın yarış direktör vekili Mazhar Demiralp ise organizasyonda 2 bine yakın kişinin görev yapacağını söyledi. 
     
</TEXT>
</DOC>
