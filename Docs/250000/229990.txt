<DOC>
<DOCNO> 229990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo30.html </URL>
<DATE> 2004/04/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Bursaspor'dan taraftarlara çağrı... 
</HEADLINE>
<TEXT>

     Bursaspor Kulübü Yönetim Kurulu, yarın yapılacak Trabzonspor maçının son derece önemli olduğunu belirterek, taraftarlardan hem destek vermelerini hem de sağduyulu hareket etmelerini istedi. 
     Bursaspor Kulübü'nden yapılan açıklamada, yarın saat 14.30'da başlayacak Trabzonspor karşılaşmasının Bursaspor açısından önemine işaret edilerek, taraftarların statta maçın bitimine dek takımlarını destekleyeceklerine olan inancın tam olduğu ifade edildi. 
     Taraftarların, ''12. adam'' olarak yine yalnız bırakmayacakları takımlarının gücüne güç katacağının vurgulandığı açıklamada, şöyle denildi 
     ''Seyircimizi, Trabzonspor maçında yanımızda görmek istediğimizi belirtirken, aynı zamanda sağduyuya davet etmek istiyoruz. Lig henüz bitmiş değil. Sahamızda ve deplasmanda yapılacak çok önemli maçlarımız var. Trabzonspor maçından sonra, sahamızda yapacağımız 3 maçın da Bursa'da oynanabilmesi için Trabzonspor maçında taraftarlarımız dikkatli ve itidalli olmalı. Kulübümüzün zor durumda kalmaması için taraftarlarımızın maç boyunca yalnızca takımlarını destekleyerek, sağduyuyla hareket edeceklerine ve Bursaspor taraftarının büyüklüğünü bir kez daha Türkiye'ye göstereceklerine inanıyoruz.'' 
     
</TEXT>
</DOC>
