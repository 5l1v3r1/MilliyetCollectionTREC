<DOC>
<DOCNO> 201264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/siy01.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman İnce ayar gerekir... 
</HEADLINE>
<TEXT>

      
   ABD'nin Ankara Büyükelçisi Eric Edelman da dün gazetelerin Ankara temsilcileriyle bir sohbet toplantısı düzenledi. 
   Türkiye - ABD ilişkileri, Irak sorunu, PKK - KADEK ve Kıbrıs konularında sorularımızı yanıtlayan Edelman, Ankara - Washington ilişkilerinin normale girdiğini ifade etti. 
   Edelman, amaçlarının, "demokratik Türkiye ve demokratik Irak" olarak iki ülkeyi yan yana görmek olduğunu söyledi. Irak'ta toprak bütünlüğü korunmuş, birleşik, demokratik bir yeniden yapılanmayı arzu ettiklerini kaydetti. Türkiye'nin 7 Ekim'de aldığı asker gönderme kararının da, sonradan bunun askıya alınmasının da Washington'u memnun ettiğini vurguladı. 
   Türkiye'nin Afganistan'da olduğu gibi Irak'ın yeniden yapılanmasında ekonomik ve ticari katkıları olacağını, ihalelere katılacağını da belirtti. Ankara'nın, Kürt gruplarla ilgili sorunları Irak'a dönük genel politika ve sorunlar içinde görerek akıllıca bir yol izlediğini vurgulayan Edelman, terörle mücadele konusunda da iki ülke arasındaki işbirliğinin süreceğine işaret etti. Edelman, İstanbul'daki terör eylemlerinden sonra yaptığı ziyarette 11 Eylül'de ABD'de hissettiklerine yakın hisler duyduğunu ve bunu yetkililerle paylaştığını kaydederek, aynı duyguların Başkan Bush tarafından da yansıtıldığını belirtti. 
   Edelman, PKK - KADEK'le mücadele konusunda Türkiye'nin ABD'den daha iyi bir dost bulamayacağını vurgulayarak, "Abdullah Öcalan'ın yakalanmasında birlikte çalıştık, yardım ettik" dedi. Ayrıca, PKK'yı yıllardan beri terör listesinde tuttuklarını, KADEK'i de bu listeye aldıklarını, KADEK'in isim değiştirmesinden sonra bir açıklama yaparak, bunun tutumlarını değiştirmeyeceğini belirttiklerini söyledi. 
   Edelman, PKK - KADEK konusunda işbirliğini sürdüreceklerini, askeri güç kullanmanın bunun yollarından biri olduğunu, ancak başka yollar da bulunduğunu belirtirken de, "PKK - KADEK Irak topraklarını üs olarak kullanmayacak, buna izin vermeyeceğiz, ancak, nasıl bir yöntem izleyeceğimizi söyleyemem, bu doğru olmaz" diye konuştu. ABD Büyükelçisi, Türkiye ve ABD'li yetkililerin bu konuyu görüştüklerini ve işbirliğinde kararlı olduklarını, ancak izlenecek yöntemin söylenmesi örgütün işine yarayacağı için açıklanmasının beklenmemesi gerektiğini vurguladı. 
   Edelman, KKTC seçimleriyle ilgili olarak da, "Kuzey Kıbrıslıların oyunu kullanmalarını bekleyelim. Sonuç ne olursa olsun ABD, Annan planını desteklemeyi sürdürecek. Bunu daha önce de açıklamıştı" dedi. Edelman, "Denktaş'sız bir çözüm savunuluyor ve muhalefet destekleniyordu. Denktaş'ın görüşmeci olarak kalacağı anlaşılıyor. Bu durumda politikanızda ince ayar olacak mı " sorusuna ise, "Sanıyorum herkesin ince ayar yapması gerekecek" karşılığını verdi. 
   
   
   
</TEXT>
</DOC>
