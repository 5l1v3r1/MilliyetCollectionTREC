<DOC>
<DOCNO> 209425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun03.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta intihar saldırısı 25 ölü, 131 yaralı 
</HEADLINE>
<TEXT>

     Irak'ın başkenti Bağdat'ta koalisyon güçlerinin merkezi önünde bu sabah bir patlama meydana geldi. Ölü sayısının 25'e yükseldiği patlamanın intihar saldırısı olduğu bildirildi. 
     Koalisyon sözcüsü, ABD öncülüğündeki koalisyon yönetimine ait büroların bulunduğu eski başkanlık sarayının giriş kapısında bomba yüklü bir aracın infilak etmesiyle meydana gelen patlamanın ''intihar saldırısı olduğunu'' belirtti. 
     Irak polis şefi General Ahmed İbrahim de, patlamanın ''terörist bir eylem'' olduğunu kaydetti. 
     ABD güçlerinin sözcüsü, saldırıda ölen Amerikalıların Pentagon görevlisi olduklarını belirtti. 
     Saldırıda, ikisi Amerikan askeri 96 kişinin de yaralandığı kaydedildi. 
     Görgü tanıkları, bomba yüklü aracın, içeriye girmek için sıra bekleyen araçların oluşturduğu kuyrukta infilak ettiğini anlattı. 
     
     ÖLÜ SAYISI 25'E YÜKSELDİ 

     Irak'ın başkenti Bağdat'ta koalisyon güçlerinin merkezi önünde bu sabah meydana gelen intihar saldırısında ölenlerin sayısının 25'e yükseldiği bildirildi. 
     Amerikan ordusundan General Mark Kimmitt, Amerikan askeri hastanelerinde, 20 kişinin cesedinin bulunduğunu, yaklaşık 60 kişinin de yaralı olduğunu açıkladı. 
     Irak hastanelerinde de, 5 kişinin cesedi ile 71 yaralının bulunduğu belirtildi. 
     Irak Geçici Hükümet Konseyi Sözcüsü Hamid el Kifai ise, intihar saldırısını yapanların kimlikleriyle ilgili bir soruya verdiği cevapta, ''Tüm teröristler ittifak halindedirler. Saddam Hüseyin bir teröristtir, bundan hiç kimsenin şüphesi yoktur. El Kaide de terörist bir örgüttür. Bunlar birbirleriyle ittifak kurmuşlardır'' dedi. 
     
     500 KİLO PATLAYICI 

     Irak'ın başkenti Bağdat'ta koalisyon güçlerinin merkezi önünde bu sabah meydana gelen intihar saldırısında kullanılan araçta 500 kilo patlayıcı bulunduğu bildirildi. 
     Amerikan ordusundan Albay Ralph Baker, ABD öncülüğündeki koalisyon yönetimine ait büroların bulunduğu eski başkanlık sarayının ana giriş kapısı önünde infilak eden aracın, Toyota marka beyaz bir kamyonet olduğunu ve içinde 500 kiloluk patlayıcı bulunduğunu belirtti. 
     Baker, görgü tanıklarının açıklamalarının aksine, bomba yüklü ikinci bir aracın infilak etmediğini ve Amerikan askerlerinin ateş açmadığını kaydetti. 
     Öte yandan, ABD'nin Irak'taki sivil yöneticisi Paul Bremer, saldırıyı kınayarak, ''Bugün meydana gelen terörist saldırı, bir skandaldır ve Irak'ta ilerlemenin, demokrasinin ve özgürlüğün sağlanmasını engellemek isteyen teröristlerin canice niyetlerinin bir kez daha açıkça ifadesidir. Ancak bu kişiler amaçlarına ulaşamayacaklardır'' dedi. 
     Bremer, saldırının ''mümkün olduğunca fazla kişinin ölümüne neden olmak'' amacını taşıdığını belirtti. 
     
</TEXT>
</DOC>
