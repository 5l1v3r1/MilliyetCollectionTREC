<DOC>
<DOCNO> 223614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/siyaset/siy03.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türenç 'Sandığın kazası olmaz' 
</HEADLINE>
<TEXT>

      İSTANBUL Milliyet 

   
   ANAP İstanbul Belediye Başkan adayı Pınar Türenç, seçim çalışmaları sırasında görüştüğü alt gelir gruplarının yaşadığı bölgelerdeki kadınların kendisinden doğalgaz, gençlerin spor tesisi, çocukların ise okullarına harita istediklerini söyledi. Yoğun geçen seçim çalımları sırasında günde üç saat uyuduğunu ve üç haftada 4 kilo verdiğini belirten Türenç, "Ancak kendimi yorgun hissetmiyorum. Seçimlerden çok umutluyum. Sandıktan kim çıkarsa çıksın halktan aldığım ilgi ve sevgiyle aslında ben kazandım" dedi. Seçmenin siyasetçinin geçmişine bakması gerektiğini söyleyen Türenç, "Orucun ve namazın kazası olur ama sandığın kazası olmaz. Yapılan seçim beş yıl için. Seçmen, kim Cumhuriyet'e sahip, kim temiz siyasetçi ise onu başkan yapacak, eğer yapmazsa ağlamaya hakkı yok" diye konuştu. 
   
   
   
</TEXT>
</DOC>
