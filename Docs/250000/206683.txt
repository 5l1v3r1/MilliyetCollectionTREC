<DOC>
<DOCNO> 206683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/asiy.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
275 vekil 'çalım' attı 
</HEADLINE>
<TEXT>
   'Laptop'u alırız', maaşımızı vermeyiz 
   İş Bankası'ndan dizüstü bilgisayarları "törenle" alan 275 milletvekili, maaşlarını Ziraat Bankası'nda tutmayı tercih etti. Meclis Başkanlığı, milletvekilleri ve personel için başlatılan bilgisayar eğitimi ise sürüyor 
      Saliha Çolak 

   
   İş Bankası'nın, milletvekillerinin maaşlarını kendilerine yatırmaları karşılığı dizüstü bilgisayar laptop vermesi de işe yaramadı. TBMM Başkanlığı ile İş Bankası arasında yapılan anlaşmaya rağmen 275 milletvekili, maaşlarını Ziraat Bankası'nda tutmayı tercih etti. 
   
   650 bilgisayar 
   TBMM Başkanlığı'na 650 dizüstü bilgisayar vererek milletvekili maaş hesaplarını devralan İş Bankası, milletvekillerinin alıştıkları bankayı terk etmek istememeleri nedeniyle beklediğini bulamadı. 550 milletvekilinin yarısı, İş Bankası'ndaki hesaplarını boşaltarak parayı Ziraat Bankası'ndaki hesaplarından kullanmayı tercih etti. Böylece, başlangıçta dizüstü bilgisayar teklifini ahlaki bulmayan Ziraat Bankası, trilyonluk hesapların neredeyse yarısını bankada tutmayı başardı. 
   
   Üç ayda 8 trilyon 
   TBMM Başkanlığı, yapılan görüşmeler sonucu elektronik kart sistemi ve milletvekilleriyle müdürlere birer dizüstü bilgisayar karşılığı milletvekili hesaplarını İş Bankası'na devretti. 
   Genel Müdür Ersin Özince'nin de katıldığı bir törenle her biri yaklaşık 2000 dolarlık 650 dizüstü bilgisayar milletvekilleri ve müdürlere dağıtıldı. Başkanlık, vekiller ve personel için de bilgisayar eğitimi başlatıldı. Böylece İş Bankası, milletvekillerinin 15'er milyar lira olan üçer aylık maaşlarından oluşan 8 trilyon lirayı aşkın bir parayı transfer etmeyi başardı. 
   İş Bankası, TBMM kampusu içinde bir şube de açarak milletvekillerine hizmet vermeye başladı. 
   
      Bilgisayarın hatrı yetmedi 
   Ancak başarılı bir şekilde iki tarafın da istekleri doğrultusunda hayata geçirilen proje, milletvekillerinin alışkanlıkları nedeniyle hesapta olmayan bir sonu getirdi. Milletvekilleri, İş Bankası'ndan paralarını çekip Ziraat Bankası'na yatırarak, geçmişte çeşitli ödemelerini yaptıkları bu hesapları aynı şekilde kullanmaya devam etti. 
   Yetkililer, bu durumun anlaşma şartlarını ihlal etmediğini, vekillerin hesaptaki parayı çekip başka bir yere yatırma gibi tasarruf hakkı bulunduğunu, bu hakkı kimsenin engelleyemeyeceğini bildirdi. 
   
   Üç milletvekili karşı çıkmıştı... 
   Dizüstü bilgisayarları CHP'nin protesto edeceği yolundaki iddialara rağmen CHP'den sadece üç vekil bilgisayarları geri çevirdi. Hatay Milletvekili Zübeyir Amber, Mardin Milletvekili Muharrem Doğan ve Şanlıurfa Milletvekili Vedat Melik dizüstü bilgisayarları almayacağını söyledi. TBMM Başkanı Bülent Arınç, "siyasi etiğe aykırı" diyerek bilgisayarları almayan vekilleri eleştirirken, bunu vicdanına izah edemediğini belirterek, alınmayan bilgisayarların personele dağıtılacağını belirtti. 
   
   
   
   
</TEXT>
</DOC>
