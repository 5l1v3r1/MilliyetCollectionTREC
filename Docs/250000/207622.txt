<DOC>
<DOCNO> 207622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/ekonomi/eko05.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergide cezaya da mahsup 
</HEADLINE>
<TEXT>

   2003'te alınan Ek Motorlu Taşıtlar Vergisi için ödenen gecikme zamları da başvuru gerekmeksizin mahsup ve iade edilecek 
   
   Maliye Bakanlığı, bankaların henüz tahsil etmeye başlamadığı ancak 5 Şubat'a kadar ilk taksiti ödenmesi gereken Motorlu Taşıtlar Vergisi'yle MTV ilgili olarak bir tebliği hazırladı. 
   2003 yılında tahsil edilen ancak Anayasa Mahkemesi tarafından iptal edilen ek Motorlu Taşıtlar ve Taşıt Vergisi'nin TV mahsubuna ve iadesine ilişkin esaslarında düzenlendiği tebliğe göre, mükellefler geçen yıl ödedikleri ek MTV ve TV'nin yanı sıra bunlara ilişkin gecikme zamlarını da geri alabilecekler. Tebliğde, 2003'te ödenen, ek MTV ve TV tutarlarının mükelleflerin bu konuda herhangi bir müracaatına gerek olmaksızın, 2004 yılı için tahakkuk edecek olan MTV'den mahsup edilmiş sayılacağı belirtildi. 
   
   İlk ödeme Ocak'ta 
   Ek MTV ve TV'nin mükellef başvurusuna gerek olmaksızın yapılan mahsubundan sonra, 2004'te ödenmesi gereken MTV olması durumunda bu tutar, mahsuptan sonra kalan vergi tutarına göre 2004 yılının Ocak ve Temmuz aylarında ödenecek. 
   
   Araçlarını satanlara nakit iade yapılacak    Taşıtını satarak, yeni taşıt satın almamış olan mükelleflerin ödediği ek Motorlu Taşıtlar Vergisi veya Taşıt Vergisi mükellefin talebi üzerine iade edilecek. Taşıtını satarak yerine başka bir taşıt satın almış olan mükelleflerin mahsuplaşmadan yararlanabilmeleri için başvuruda bulunmaları gerekiyor. 
   Ek Motorlu Taşıtlar Vergisi veya Taşıt Vergisi'nin mahsup ve iade işlemlerinde, söz konusu vergilerden dolayı mükellefler tarafından ödenmiş olan gecikme zamları dikkate alınacak. 
   Bu arada mahsup veya iadesi yapılacak olan Ek Motorlu Taşıtlar ve Taşıt Vergileri 2004 yılında ticari, zirai ve mesleki kazançların geliri olarak dikkate alınacak. 
   
   
</TEXT>
</DOC>
