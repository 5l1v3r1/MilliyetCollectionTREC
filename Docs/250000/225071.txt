<DOC>
<DOCNO> 225071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/pulur.html </URL>
<DATE> 2004/03/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bu seçim mi, halkoylaması mı 
</HEADLINE>
<TEXT>

   
   BU seçim yerel seçim olmaktan çıktı, referandum, halkoylaması haline geldi. 
   Özellikle Tarhan Erdem'in açıkladığı araştırmadan sonra, bu çizgi daha da keskinleşti. 
   Bereket versin duvarlarda, sokaklarda, caddelerde afişler, ilanlar var da, muhtar seçeceğimizi, belediye başkanı seçeceğimizi hatırlıyoruz. 
   
   ANKARA, İstanbul, İzmir belediye başkanları seçimin üç simgesi, zaten mesele de, onları seçip seçmemekte değil, mesele "EVET veya "HAYIR" demekte... 
   Neye "evet", ya da neye "hayır " 
   
   ARAŞTIRMAYA göre, oyların yüzde 60'ı AKP'ye gidiyor. 
   Peki, yüzde 60'ın hepsi neye "EVET" dediklerini biliyorlar mı 
   Herhalde onlar AKP oy verirken, şu görüşe de oy verdiklerini bilmektedirler 
   "Türkiye Cumhuriyeti'nin başlangıçta ortaya koyduğu bütün temel ilkelerin laiklik, cumhuriyet ve milliyetçilik gibi birçok temel ilkenin yerini daha çok katılımcı, daha ademi merkezi, daha Müslüman bir yapıya devretmesi zorunluluğunu ve artık bunun zamanının geldiği düşüncesini taşıyorum." 
   Bunu söyleyen Türkiye Cumhuriyeti'nin Başbakanlık Müsteşarı Ömer Dinçer'dir, 9 yıl önce yaptığı konuşmadaki görüşlerinin, bugün de geçerli olduğunu söylemiş ve "değiştim" diyerek takiyye de yapmamıştır. 
   
   AKP'ye oy vererek "evet" diyecek olanlar, şu görüşü de herhalde bilerek kabul etmektedirler 
   "Türkiye'deki kültürel öncelikli İslami hareketlerle, siyasi incelikli İslami hareketlerin karşılıklı ilişki ve etkileşimlerinin, yeniden tanzim edilmesidir. Eğer bu iki hareket bütünleşmiş bir halde devam ettirilebilse, Türkiye de İslamın hiçbir ülkede görülmemiş bir şekilde sağlam temel üzerinde gelecek vaat ettiğini ifade edebiliriz." 
   Bunu da söyleyen, Başbakanlık Müsteşarı Prof. Dr. Ömer Dinçer'dir. 
   AKP'ye oy vererek "evet" diyeceklerin, bu görüşleri benimsedikleri de bellidir. 
   
   YA bu görüşleri benimsemeyenler, paylaşmayanlar, hatta düşünmeyenler, karşı çıkanlar .. 
   Onlar "hayır" derler. 
   Tercih fantezisi yapmadan, oylarını toplayacakları partinin genel başkanı şuymuş, adayı buymuş demeden, Türkiye'de yukarıdaki görüşlere uymayan insanlar olduğunu göstermek için oylarını dağıtmadan toplarlar. 
   
   HALKOYLAMASINI "evet"çilerin kazanacağı belli de "hayır"cılar da oylarını bölük pörçük yapıp dibe vurmasınlar. 
   
      
   
</TEXT>
</DOC>
