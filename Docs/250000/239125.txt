<DOC>
<DOCNO> 239125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo26.html </URL>
<DATE> 2004/05/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tahkim Kurulu'ndan Bakan Şahin'in sözlerine tepki... 
</HEADLINE>
<TEXT>

     Futbol Federasyonu Tahkim Kurulu Başkanı Türker Arslan, Devlet Bakanı ve Başbakan Yardımcısı Mehmet Ali Şahin'in, Tahkim Kurulu ile ilgili açıklamalarına tepki gösterdi. 
     Levent'teki Futbol Federasyonu binasında kurul üyeleriyle birlikte basın toplantısı düzenleyen Arslan, Bakan Şahin'in 7 Mayıs'ta gazetelerde yer alan açıklamalarında Talimatla karar veren Disiplin ve Tahkim Kurullarını bu ülkede görmek istemiyorum. Spor kamuoyunu ve vatandaşlarımızın vicdanını sızlatacak, sonu gelmeyen tartışmalar yaratacak kararları da artık görmek istemiyorum. Eğer bu kararlar bu şekilde alınıyorsa yapılanlar hergün tartışılıyorsa bu Türk sporuna sürülmüş en ağır lekedir. Şiddetle bu konunun üzerine gideceğiz sözleriyle ifade ettiği düşüncelerinin Tahkim Kurulu tarafından esef, üzüntü ve endişe ile karşılandığını söyledi. 
     Tahkim Kurulu'nun seçilerek göreve gelmiş, meslek hayatında 20 yılını doldurmuş, kişilikli, onurlu ve bağımsız hukukçulardan oluştuğunu vurgulayan Arslan, ''Kurul üyelerinin kimseye minnet borçları bulunmamaktadır. Sayın Bakan'ın kariyerlerini bilmediği, kişiliklerini öğrenmediği, kendileri ile şahsen tanışmak gereğini dahi duymadığı kurul üyelerini Emirle karar veren insanlar... olarak suçlaması kendisi açısından talihsizliktir. Ülkesinde görülmek istenmeyen... insanlar olarak nitelenmek, futbol anarşisi ve çirkinliklerinin müsebbibi ve hedefi olarak gösterilmek kurul üyelerini derinden yaralamış, onurunu kırmıştır'' diye konuştu. 
     Arslan, Tahkim Kurulu'nun federasyonun en bağımsız yargı organı ve özerkliğin göstergesi olduğunu ifade ederek, şöyle devam etti 
     ''3813 sayılı yasa ile getirilen özerk Futbol Federasyonu'nun yapısı içinde, bağımsız Tahkim Kurulu'na ilişkin düzenleme ve Tahkim Kurulu Talimatı FIFA ve UEFA tarafından dünyada örnek kuruluşlardan biri olarak gösterilmektedir. Şimdi bu yasadaki Tahkim Kurulu'nun oluşumuyla ilgili 13. madde değiştirilmek isteniyor. Buna göre Tahkim Kurulu üyelerinin 2 Yargıtay'dan, 1 Danıştay'dan 3'ü atamayla, 2'si de Futbol Federasyonu Genel Kurulu'nda seçimle belirlenecek. Atamalar bağımsızlığı, özerkliği ciddi bir şekilde zedeler. İmza aşamasında olan yasa değişikliği FIFA tüzüğünün 17. maddesine de uygun değildir. Sistem gözden geçirilebilir, revize edilebilir. Ancak atama sistemini getirirseniz, bu sistemi dibinden yok edersiniz. Siyasi iradeye saygımız sonsun, ama bu konuda yanlış yapılmaması için kamuoyuna bu açıklamaları yapıyoruz.'' Bakan Şahin'in açıklamasının ardından Tahkim Kurulu'nun toplanarak, Şahin'e üzüntülerine belirten bir mektup yazdığını dile getiren Arslan, ''İstifa etme konusunu da görüştük. Bizim istifamızda 15 gün içinde Genel Kurul gerektirir. Türk sporuna zarar vermek istemiyoruz'' dedi. 
     Türker Arslan, kendilerine daha önce övgüler yağdıran bazı kulüp başkanlarının sırf Futbol Federasyonu Başkanı Haluk Ulusoy'a karşı olmaları nedeniyle, eleştirilerine Tahkim Kurulu'nu da katmalarının kendileri için ayrı bir üzüntü konusu olduğunu kaydetti. 
     
     ''GÜNEŞ'İN SÖZLEŞMESİ FESİH EDİLMEDİ'' 
     Türker Arslan, eski Milli Takımlar Teknik Direktörü Şenol Güneş'in tazminat istemiyle ilgili olarak sorular üzerine, bu konuda kurulun gerekçeli kararını 1-2 gün içinde açıklayacağını söyledi. 
     Ortada belirli bir süreli hizmet akti bulunduğunu ve süre bitiminde sözleşmenin otomatik olarak sona erdiğini anlatan Arslan, ''Güneş'in sözleşmesi temmuz ayında otomatik olarak bitecekti. Federasyon sözleşmenin süre sonunda uzatılmayacağını Güneş'e bildirmiş, kalan sürede görev yapmasını istememiş ve ücretini sözleşme sonuna kadar ödeneceğini söylemiştir. Burada bir fesih yoktur. Biz hukuk ne diyorsa o doğrultuda karar aldık'' diye konuştu. 
     Bu konuda İstanbul Üniversitesi Hukuk Fakültesi İş ve Sosyal Güvenlik Anabilim Dalı Öğretim Üyesi Prof. Dr. Tankut Centel'in de bilimsel görüşünü aldıklarını vurgulayan Arslan, ''Sayın Centel'in görüşüne de 3 yıl gibi uzun bir süreyle yapılan ücret ödemelerine itiraz etmeksizin ve fazlaya ilişkin hakkını saklı tutmaksızın kabul eden Güneş'in daha sonra ücretinin eksik ödendiğinden bahisle fark ödeme talebinde bulunamayacağı ve Federasyonun geriye kalan süreye ilişkin ücretlerini ödemeyi kabul ve edimin ifasını isteme hakkından feragat etmiş bulunması bakımından sözleşmedeki cezai şart hükmünün uygulanmasından söz edilemeyeceği şeklindedir'' dedi. 
     
</TEXT>
</DOC>
