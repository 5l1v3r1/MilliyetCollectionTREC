<DOC>
<DOCNO> 204793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sonspo03.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da da neşter vuruluyor... 
</HEADLINE>
<TEXT>

     Trabzonspor Teknik Direktörü Turgay Semercioğlu, takımı şampiyonluğa kavuşturacak bir kadronun temelini atmak durumunda olduğunu söyledi. 
     Semercioğlu, alt yapı koordinatörü iken bordo-mavili takımda gözlemlediği bazı durumlar bulunduğunu belirterek, ''Faydalı olabilecek ve olmayacak oyuncuları ekibimizle gözlemledik. Takımda kalıp kalmaması gereken futbolcuları bildirdik. Bu oyuncular, Trabzonspor'u belli yere getirmediği için raporumu verdim. Trabzonspor'u şampiyonluğa kavuşturacak bir kadronun temelini atmak durumundayım'' dedi. 
     Ligde iyi bir konumlarının bulunduğunu da vurgulayan Semercioğlu, şöyle konuştu 
     ''Beşiktaş'ın ardından ikinci sıradayız. Biz hep kazanır, Beşiktaş ise kaybederse, neden ilk sırayı almayalım Ancak alttan Galatasaray, Fenerbahçe, Denizlispor, Gençlerbirliği gibi takımlar gelebilir. Bizim için şu an ikinciliği korumak daha önemli. Şampiyonlar Ligi'ne katılmak için ikinci yarı ikinciliğimizi korumanın çarelerine bakacağız.'' 
     
     ''BAŞARIYA AÇ OYUNCU İSTİYORUM'' 
     Teknik Direktör Semercioğlu, transferde başarıya aç oyuncu istediğini söyledi. 
     Ara transferde istedikleri oyuncuyu bulmanın zor olduğunu, ancak transfer çalışmalarının sürdüğünü anlatan Semercioğlu, ''Trabzonspor'u taşıyacak, başarıya aç, doymamış, kazanma arzusu olan oyuncular istiyorum. Anadolu'dan sivrilen oyuncular olabilir. Doymuş oyuncuları almam. Eğer olmazsa mevcut kadromuz var. 3-4 gidecek oyuncuyla kalan 25 kişiyle en iyisini nasıl yapabilirim, bunu düşünüceğiz. Bu kadroyla da ikinci yarı başarıyı yakalayabiliriz'' diye konuştu. 
     
</TEXT>
</DOC>
