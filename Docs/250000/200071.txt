<DOC>
<DOCNO> 200071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur15.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşılıksız aşk cinayeti kurbanı genç kadının ailesi yıkıldı... 
</HEADLINE>
<TEXT>

     Adana'da, aşkına karşılık vermediği genç tarafından tabancayla öldürülen öğretmen adayı genç kızın ailesi yıkıldı. Olayın şokunu üzerinden atamayan baba Ahmet Doğan, ''Kızımı rahatsız ettiği için polise şikayete bulunmuştuk. Kendisiyle konuşup ikna ettim. Ancak nişanlandığı duyup çıldırmış olmalı'' dedi. 
     Sümer Mahallesi'nde, dün marketten alışveriş yaptıktan sonra 69. Sokak'daki Gökmen Apartmanı'ndaki evlerine dönerken, aşkına karşılık vermediği Necmettin P. 25 tarafından tabancayla ağır yaralanan ve hastaneye kaldırılırken ölen öğretmen adayı Bahar Doğan'ın 24 ailesi ve yakınları yas tutuyor. 
     Dicle Üniversitesi İngilizce Bölümü'nü bu yıl bitiren ve öğretmenlik başvurusu yapan Bahar Doğan'ın bir hafta önce bir astsubay ile nişanlandığını söyleyen baba Ahmet Doğan, böylesine acı bir olayla karşılaşmayı beklemediklerini söyledi. 
     Baba Doğan, ''Kızımı daha önce de sürekli rahatsız ediyordu. Kızım da biz de artık bıkmıştık. Birkaç kez polise şikayet ettik. Sabıkalı olduğunu da biliyorduk'' dedi. 
     Daha önce zanlı Necmettin P. ile kızını rahatsız etmemesi konusunda konuştuğunu belirten Ahmet Doğan, şunları söyledi 
     ''Sürekli evimizin bulunduğu apartmanın çevresinde dolaşıyordu. Kendisinden, kızımı rahatsız etmemesini, aralarında kültür farkı olduğunu ve evlenmelerinin mümkün olamayacağını anlatıp ikna ettim. Yaklaşık 4 aydır kızımın peşini bırakmıştı. Bu civarda görmüyordum. Bir hafta önce de aileler arasında yapılan törenle kızım nişanlandı. Nişanlandığını duyup çıldırmış olmalı. Dün bu nedenle kızımın peşine düşüp reddedilince tabancayla vurmuş. Yıkıldık. Onu ikna ettiğimi sanmıştım.'' Bahar Doğan'ın cenazesinin, Adli Tıp Kurumu'nda yapılacak otopsiden sonra toprağa verileceği belirtildi. 
     Emniyet yetkilileri, hırsızlıktan sabıkalı zanlı Necmettin P'nin yakalanmasına çalışıldığını bildirdiler. 
     
</TEXT>
</DOC>
