<DOC>
<DOCNO> 215393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/ygokce.html </URL>
<DATE> 2004/02/16/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Aranan ikili 
</HEADLINE>
<TEXT>

   
   Ligin ikinci yarısına beklenmedik negatif fırtınalarla giren Beşiktaş, dün İnönü'deki maçta hem kötü hava koşullarını, hem de üzerindeki olumsuz havayı dağıttı. Denizlispor karşısında yenik düşmesine rağmen oyun disiplini ve Ahmed Hassan - Adrian Ilie ikilisinin golleriyle maçı kazanmayı bildi. 
   Elbette Lucescu'nun, Mısırlı futbolcuyu yanında oturtarak maça Sinan - Ilie ikilisiyle başlaması kafaları karıştıran bir durumdu. Sinan'ın zamanlama yanlışlarına, vuruş acemiliklerine ve sık sık ofsayta düşme komikliklerine ancak 33 dakika dayanabildi Lucescu. Bu Sinan için verilmiş, iyi kullanılmayan, fazladan ve gereksiz bir krediydi. Açık söyleyelim, Sinan Kaloğlu bu haliyle Beşiktaş'ın ihtiyaç duyduğu bir oyuncu değil. 
   Ahmed Hassan'ı neden bu kadar beklettiğine gelince... Bunun bilimsel, mantıklı bir yanıtı yok. Ancak istatistikler bu soruya ışık tutabilir. Sanırım, Mısırlı'nın oyuna sonradan girdiği her maçta gol atması, yanıt olabilir. Lucescu istatistikleri mi dikkate alıyor yoksa Ahmed Hasan'ın psikolojisini mi, bilmiyoruz Belki Lucescu da bilmiyor 
   Denizlispor çok iyi kapanan savunması, orta alanının hücuma dönük kişilikli oyun anlayışı ile ligin tepelerinde boşuna durmadığını gösterdi. Emre'nin hatalı geri pasıyla Timuçin'in attığı gol bunun örneği oldu. Beşiktaş yediği golden sonra hiç dağılmadı, bozulmadı, gerilmedi. Futbolcular da tribündeki taraftarları da artık hakemle uğraşmayı, rakip oyunculara laf yetiştirmeyi bırakıp işlerine baktılar. Orta alanda Ümit ve Pancu, Tayfur ile Giunti yokluğunu başarıyla örttü. Takımca disipline, dayanışmayla mücadele etti Beşiktaş. Ahmed Hassan ikinci yarıda yorulan ve gereğinden fazla ileri çıkarak tedbirsiz davranan Denizli savunmasını kolay dağıttı. Bireysel yetenekleriyle hem golünü attı, hem de yaptırdığı kurnaz penaltıyla problemi çabuk çözdü. 
   Lucescu sanırım İlhan'ın gidişinden sonra kafasında aradığı şablonu dün buldu. İleri uçta Sergen ve onun önünde Ahmed Hassan - Adrian Ilie ikilisi... Bu ikili, İlhan Mansız'la tek santrfor oynayan Beşiktaş'ın artık çift santrfora dönebileceğinin olumlu sinyallerini veriyor. İkisi de futbolu bilen, şeytan gibi zeki ve uyanık oyuncular. Lucescu kanatların oyuna katkısını çoğaltırsa Sergen ve arkadaşları bu ikiliyle rahat eder. Dün Beşiktaş eski günlerine dönüş mesajı verdi. Takımca ayakta kalmak, yardımlaşma, dayanışma, oyun ve gol... Beşiktaşlı daha ne ister ki 
   Hamza Mısır, genelde maçı başarıyla yönetti. Ancak Ahmed Hassan'ın kalecinin üstüne giderek yaptırdığı penaltı tartışılabilirdi. İkinci yarıda Ilie'nin arkadan müdahale ile düşürülmesi ise bir penaltıyı gerektiriyordu. Emre - Timuçin gerginliğini önleyemedi. Emre'ye sarı kart gösterirken, onu sürekli provoke eden Timuçin'e tepkisiz kalması dikkatimizi çekti. 
   
      
   
</TEXT>
</DOC>
