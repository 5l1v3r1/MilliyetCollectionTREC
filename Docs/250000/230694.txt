<DOC>
<DOCNO> 230694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo25.html </URL>
<DATE> 2004/04/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ulusoy Ersun Hoca ile anlaşırsak yola onunla devam edebiliriz... 
</HEADLINE>
<TEXT>

     Futbol Federasyonu Başkanı Haluk Ulusoy, A Milli Futbol Takımı'nın başına getirmeyi düşündüğü Gençlerbirliği Teknik Direktörü Ersun Yanal ile görüşüyor. 
     Ulusoy, menajer Can Çobanoğlu ile birlikte işadamı Sakıp Sabancı'nın cenaze törenine katıldıktan sonra Futbol Federasyonu'nun Levent'teki binasına geldi. Ardından Ersun Yanal da Federasyon'a geldi ve görüşme başladı. 
     Futbol Federasyonu Başkanı Haluk Ulusoy, görüşme öncesi yaptığı açıklamada, Türk kamuoyuna söz verdikleri gibi önce Türk hocalarla görüşeceklerini belirterek, ''Ersun hocanın fikirlerini, taleplerini alacağız. Federasyonun işine gelirse yola O'nunla devam edebiliriz. Anlaşma olmazsa belki bir Türk hocayla daha görüşebiliriz'' dedi. 
     Ulusoy, öncelikle tavırlarını Ersun Yanal'dan yana koyacaklarını kaydederken, Gençlerbirliği Kulübü Başkanı İlhan Cavcav'ın, Yanal'ın bir yıl daha sözleşmesi bulunduğunu belirtip tazminat istemesiyle ilgili olarak da şöyle konuştu 
     ''Ben 'İki öpücükten fazla bir şey vermem' dedim. Hocamızı Türkiye'ye hizmet etsin diye alacağız. Sadece hocamızın alın terinin karşılığı olur. Kulübüne tazminat olmaz.'' Ersun Yanal da görüşmeye girmeden önce yaptığı açıklamada, görüşmenin, kulüp başkanı İlhan Cavcav'ın bilgisi dahilinde gerçekleşeceğini ifade ederek, ''Ulusal takımımızın ihtiyaçlarını, hedeflerini konuşacağız. Herkesin bu konuda fedakarlık yapacağı bir görüşme olacak'' diye konuştu. 
     Yanal, Cavcav'ın tazminat istemesi konusunda ise ''Bunu şu an konuşmayalım. Bu bir milli davadır'' demekle yetindi. 

     
</TEXT>
</DOC>
