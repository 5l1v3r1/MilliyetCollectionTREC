<DOC>
<DOCNO> 226863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko16.html </URL>
<DATE> 2004/03/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bisküvi ve çikolata sektöründe patlama beklentisi rekabeti kızdırıyor 
</HEADLINE>
<TEXT>

     Son yıllarda iç pazarı büyük ölçüde daralan bisküvi ve çikolata sektörünün patlama yapmasının beklenmesi ve ihracat kolaylığı büyük markaları kendisine çekiyor. 
     Şekerli Mamül Sanayicileri Derneği ŞEMAD Başkanı Şemsi Kopuz, Türkiye'de küçüklü büyüklü 300'e yakın şekerli mamul firmasının yılda yaklaşık 600 bin ton bisküvi üretimi yaptığını söyledi. 
     Yılda yaklaşık 150 bin ton da çikolata üretiminin yapıldığını ifade eden Kopuz, bisküvi ve çikolata sektöründe sadece iç pazarda yılda ortalama 1 milyar dolar paranın döndüğünü bunun da diğer işletmelerin iştahını kabarttığını anlattı. 
     Kopuz, yaklaşık 5 yıl öncesinde üretim ve dönen paranın daha fazla olduğunu vurgulayarak, şunları söyledi 
     ''Krizler nedeniyle tüketici, şeker politikaları nedeniyle de üretici zor durumlarla karşı karşıya kaldı. Harcamalarını kısan tüketici bisküvi ve çikolatayı lüks görmeye başladı. Böyle olunca da zaten Avrupa rakamlarının sadece üçte birine denk gelen yılda kişi başına 5 kilogramlık şekerli mamul tüketimi, bugün 2,5 kilograma kadar geriledi. Fabrikalar iç pazarda umduğunu bulamadı. Üretimlerini zorunlu olarak kıstı. Bugün itibariyle Türkiye'de yaklaşık 750 bin tonluk bisküvi üretim kapasitesi atıl bekliyor.'' Firmaların tüketimi artırmak için kalitesi düşük kaliteli çikolata olarak ifade edilen kokolin üretimine hızlı bir geçiş yaptığını vurgulayan Kopuz, özellikle son 2 yılda inanılmaz oranda artış gösteren kokolinin bile fabrikaları içinde bulundukları sıkıntıdan kurtaramadığını anlattı. 
     Bu nedenle firmaların önemli bir kısmının tamamen ihracata yöneldiğini ve yurt dışında Türk bisküvisine önemli oranda pazar yaratıldığını belirten Kopuz, ''İhracatta hiç sorun yaşanmıyor. Özellikle Arap ülkeleri, Balkanlar, Türk Cumhuriyetleri ve Afrika ülkeleri bisküviye aç. Firmalar pazar sorunu yaşamıyor'' dedi. 
     Firmaların, bisküvi ve çikolata sektöründe ciddi bir patlama yaşanmasını beklediğini dile getiren Kopuz, şöyle devam etti 
     ''Sektör, atılım beklentisi, ihracattaki kolaylık ve bisküvideki kar marjının yüksek olması Sabancı ve Koç gibi firmaları kendisine çekiyor. Piyale ile sektöre giren Sabancı'nın ardından Koç da Divan markası ile giriş yapmaya hazırlanıyor. Özellikle Sabancı ve Koç gibi devlerin sektöre girmesiyle Türkiye'nin yurt dışında şekerli mamuller konusunda marka olmasını bekliyorum.'' Sektörün gerçek anlamda canlanması ve yıllık kişi başına düşen şekerli mamul tüketiminin 2,5 kilogramdan, Avrupa seviyesi olan 15 kilograma çıkması için üreticilerin önündeki engellerin kaldırılması gerektiğini belirten Kopuz, ''İç tüketim oldukça düşük. Öncelikle bu oranın yükseltilmesi gerekir. Bunun kokolin ile yapılamayacağı görüldü. Tüketimde artış şeker politikalarına bağlı. Sektör ciddi anlamda destek bekliyor. Sabancı ve Koç ile bu destek gelirse sektör beklenen canlanmayı gösterir'' diye konuştu. 
     
</TEXT>
</DOC>
