<DOC>
<DOCNO> 206891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur43.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyonlu piyango trilyoneri Kimseye yardım etmeyeceğim 
</HEADLINE>
<TEXT>

     Milli Piyango'nun, yılbaşı özel çekilişinde verdiği 10 trilyon liralık büyük ikramiyenin 4 talihlisinden biri olan Afyonlu otobüs işletmecisi Necmi Yıldırım, geçmişte maddi manevi sıkıntılar çektiğini, ancak kimsenin yardım etmediğini belirterek, ''Ben de kimseye yardım etmeyeceğim'' dedi. 
     Büyük ikramiyenin çıkmasının ardından Emirdağ'daki otobüs işletmesini kapatan Yıldırım, peşinden koşturduğu basın mensuplarıyla, bir kahvehanede görüştü. 
     Yıldırım, burada geçmişte maddi ve manevi sıkıntılar çektiğini, ancak kimsenin yardım etmediğini belirterek, ''Kimseye yardım etmeyeceğim'' dedi. 
     İlçede fakir ve muhtaç ailelere kömür yardımı yapacağı ve 4 aileye ev alacağı yolunda söylentiler olduğunun hatırlatılması üzerine Yıldırım ''Bunlar sadece söylenti. Kimseye ev de alamam, kömür yardımı da yapamam. Bunlar bugüne kadar benim zor günlerimde yanımda olmayan, şimdi de bir şeyler bekleyenlerin söylentileri. Parayı ne yapacağımı bilmiyorum, şu ana kadar bir plan yapmış değilim'' diye konuştu. 
     Fotoğrafının çekilmesine izin vermeyen Necmi Yıldırım, gazetecileri, ''Fotoğrafım çekilir ve yayınlanırsa, sonuna kadar sizinle uğraşırım'' diyerek tehdit etti. 
     Otelde kalıp kalmadığı sorusuna yanıt vermeyen Yıldırım'ın evine giden gazetecilere, ailesi tarafından ''Eve gelmiyor otelde kalıyor, hangi otelde kaldığını da bilmiyoruz'' deniliyor. 
     
</TEXT>
</DOC>
