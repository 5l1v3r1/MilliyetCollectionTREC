<DOC>
<DOCNO> 239816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas04.html </URL>
<DATE> 2004/05/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
X-Men 3 geliyor... 
</HEADLINE>
<TEXT>

     Gişe rekortmeni ''X-Men'' serisinin üçüncüsünün çekilmesine karar verildi. Filmde Halle Berry, Rebecca Romijn ve Hugh Jackman yeniden seyirciyle buluşacak. 
     Internetteki ''imdb'' sitesinin haberine göre, yapımcılar, gişe rekorlarına imza atan filmin yeni versiyonunu izleyici karşısına çıkarmaya hazırlanıyor. 
     Üçüncü film için Oscarlı güzel Halle Berry ile de anlaşmaya varan yapımcılar, filmde rol almak için ''nazlanan'' Berry'nin canlandırdığı karakterin de ağırlığını artırdı. 
     Berry'yi filmde rol alması için ikna eden yapımcı Lauren Shuler, ''Halle Berry ile çalışmayı seviyorum. Onun rolünün ağırlığını biraz artırdık. Çünkü çok iyi bir oyuncu ve bu film için de uygun'' açıklamasında bulundu. 
     Filmde, eski kadrodaki Hugh Jackman, Rebecca Romijn ve Famke Janssen'ın da aynı karakterleri canlandıracakları ifade edildi. 
     Halle Berry'nin ''Storm'' adlı karakteri canlandırdığı filmin çekimlerine, gelecek yıl başlanacak. Filmin, 2006'da izleyiciyle buluşması planlanıyor. 
     ''X-Men'' serisinin ilk halkası 2000 yılında, ikinci film ise 2003'te vizyona girmişti. 
     
</TEXT>
</DOC>
