<DOC>
<DOCNO> 240691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko25.html </URL>
<DATE> 2004/05/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hindistan... Bayan Gandi'nin seçim zaferi borsayı karıştırdı... 
</HEADLINE>
<TEXT>

     Hindistan'da, bayan Sonia Gandi önderliğindeki Kongre Partisi'nin sürpriz seçim zaferi mali piyasaları olumsuz etkiledi. 
     Bombay Borsası bugün kapanışta 129 yıllık tarihinin en büyük günlük düşüşünü gösterdi. Borsanın temel göstergelerinden Sensex Endeksi, cuma gününe göre yüzde 11.1 kayıpla 4505.16 puanda kapandı. 
     Yaşanan büyük düşüş nedeniyle borsada iki kez işlemlere ara verilirken, gözlemciler bono ve hisse senetlerindeki büyük değer düşüşünün yatırımcılar açısından toplam 40 milyar dolarlık bir kayıp anlamına geldiğini belirtiyorlar. 
     Yabancı fonların ülkeden çekileceği söylentileri yatırımcılarda tedirginlik yaratırken, Hindistan Merkez Bankası acil bir açıklama yaparak bankacılık sisteminin ve döviz piyasalarının sağlıklı işlemesi için gerektiği anda müdahaleye hazır olunduğunu bildirdi. 
     Borsanın düşüşünde, komünist partilerin desteklediği Bayan Gandi'nin kuracağı hükümetin ekonomik reformlar ve özelleştirme programını ağırdan alacağı endişesi etkili oldu. 
     Komünist partilerin Gandi hükümetinde yer almayıp dışarıdan destek verme kararı almaları da yeni hükümetin istikrarı hakkında kuşkular yaratıyor. 
     
</TEXT>
</DOC>
