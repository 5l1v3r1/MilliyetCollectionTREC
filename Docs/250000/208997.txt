<DOC>
<DOCNO> 208997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/yasam/yas09.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara cezası sahipsiz kaldı 
</HEADLINE>
<TEXT>

   Son 7 yılda, sigara yasağına uymayan sadece 49 kişiye 2.5 milyar lira ceza kesildi... 
   
   İçişleri Bakanı Abdülkadir Aksu, kapalı yerde sigara içmeyi yasaklayan 4207 sayılı yasa nedeniyle, bugüne kadar sadece 49 ceza kesildiğini bildirdi. Aksu'nun, CHP Adana Milletvekili Atilla Başoğlu'nun soru önergesine verdiği yanıtla, 1 Temmuz 1996'da TBMM'de kabul edilen Tütün Mamullerinin Zararlarının Önlenmesine Dair Yasa'ya ilişkin şaşırtıcı gerçek ortaya çıktı. Aksu, yasanın 6. maddesine göre, 10 Aralık 2003'e kadar geçen yedi yılda, toplam 18 ilde 49 kişiye 2 milyar 583 milyon 300 bin 800 lira para cezası uygulandığını, bu cezaların 140 milyonu hariç geriye kalanın tahsil tahsil edildiğini kaydetti. 
   
   'Hassasiyet istedik' 
   Aksu, yeterli olmadığı anlaşılmasına rağmen yasanın tam uygulamaya geçilmesi için girişimde bulunup bulunmayacağına ilişkin soruya da şu yanıtı verdi 
   "Geleceğimizin teminatı olan gençlerimizi ve kamu sağlığını tehdit eden tütün ve tütün mamullerinin zararlarının önlenmesi için çıkarılan yasanın titizlikle uygulanmasıyla ilgili çeşitli zamanlarda bakanlığımızca valiliklere genelgeler gönderilmiş ve konuyla ilgili gereken hassasiyetin gösterilmesi istenmiştir." 
   
   
</TEXT>
</DOC>
