<DOC>
<DOCNO> 208885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur10.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir yağışlı hava geliyor... 
</HEADLINE>
<TEXT>

     Türkiye bugünden itibaren Balkanlar üzerinden gelen yeni bir yağışlı havanın etkisine giriyor. Akşam saatlerinde batı bölgelerimizde başlayacak yağışlar yarın yurdun büyük bir bölümünde görülecek. Hava sıcaklığı, Cuma gününden itibaren kuzeybatıdan başlayarak azalacak. 
     Meteoroloji'den alınan bilgiye göre, bugün akşama kadar İç Anadolu'nun kuzeydoğusu, Orta ve Doğu Karadeniz'in iç kesimleri ile Doğu Anadolu'nun kuzey ve doğusunda kar yağışı etkili olacak. Batı ve Orta Karadeniz, Marmara'nın tamamı, Ege, Batı Akdeniz ve Güneydoğu Anadolu yağmur alırken, diğer yerler parçalı bulutlu. 
     Lodos bu gece Marmara, Ege ve Batı Karadeniz'de kuvvetli ve kısa süreli fırtına şeklinde esecek, ancak yarın etkisini yitirecek. 
     Önümüzdeki üç günlük hava raporu ise şöyle 
     
     Cuma 

     Trakya, Marmara'nın batısı, Doğu Anadolu'nun doğusu ve güneyi parçalı bulutlu bir gün geçirirken kar ve yağmur diğer bölgelerin tamamında etkili. Marmara'nın doğusu, Bolu ve Eskişehir çevresinde kar yağışı var, diğer yerler yağmur alacak. 
     
     Cumartesi 

     Orta ve Doğu Karadeniz kıyısı ile Güneydoğu Anadolu ve Adana çevresinde yağmur, Doğu Anadolu, Karadeniz'in iç kesimleri ve İç Anadolu'nun doğusunda kar görülecek. Diğer bölgelerimiz parçalı bulutlu. 
     
     Pazar 

     Kar Türkiye'yi terkediyor, yeniden yağmur geliyor. Yağmur Batıdan yurda giriş yaparken Marmara'nın tamamı, Kıyı Ege ve Batı Karadeniz yağışlı. Kar yağışı sadece Doğu Anadolu'nun doğusunda etkili. Diğer bölgelerimiz parçalı bulutlu. 

     
</TEXT>
</DOC>
