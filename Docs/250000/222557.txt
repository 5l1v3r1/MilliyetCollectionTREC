<DOC>
<DOCNO> 222557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur12.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya gelen turist sayısı geçen yıla göre yüzde 26 arttı 
</HEADLINE>
<TEXT>

     Antalya'ya yılbaşından bu yana havayoluyla gelen turist sayısı 377 bin 9'a ulaştı. Turist sayısı geçen aya göre yüzde 28, geçen yılın aynı dönemine göre de yüzde 26 oranında artış gösterdi. 
     Kültür ve Turizm İl Müdürlüğü'nden alınan bilgiye göre, dün Antalya Dış Hatlar Terminali'nden Mart ayının en yüksek rakamı olan 11 bin 102 turist giriş yaptı. 1-14 Mart tarihleri arasında Antalya'ya 81 bin 163 turist gelirken, yılbaşından bu yana bölgeye gelen turist ise 377 bin 9 olarak gerçekleşti. Böylece bölgeye gelen turist sayısında geçen aya göre yüzde 28, geçen yılın aynı dönemine göre de yüzde 26 oranında artış oldu. 
     Geçen yıl 1 Ocak-14 Mart tarihinde Antalya'ya 298 bin 647, 2002 yılında da 246 bin 769 turist gelmişti. 
     Turizm sektör temsilcileri, yılbaşından bu yana gerçekleştirilen turizm fuarlarında Türkiye'nin tanıtımına büyük önem verildiğini, tanıtım çalışmaları sonucu Türkiye'nin büyük ilgi gördüğünü belirterek, bu turizm sezonunun oldukça iyi geçeceğini ümit ettiklerini kaydettiler. 
     
</TEXT>
</DOC>
