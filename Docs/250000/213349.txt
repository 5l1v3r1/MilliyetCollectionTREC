<DOC>
<DOCNO> 213349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo21.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi finali gündeme bomba gibi düştü... 
</HEADLINE>
<TEXT>

     UEFA'nın, 2004-2005 sezonu Avrupa Şampiyonlar Ligi final maçının yapılacağı stat olarak 80 bin kişi kapasiteli İstanbul Atatürk Olimpiyat Stadı'nı seçmesi Türkiye'de büyük sevinç yarattı. 
     Türkiye Milli Olimpiyat Komitesi TMOK Başkanı Togay Bayatlı, ''50 yıldır final final diye bağırıyorduk. Final almak için böyle çağdaş bir stada gereksinim vardı. Yaptık ve aldık. Emeği geçen herkese çok teşekkür ediyorum'' dedi. 
     Togay Bayatlı, özellikle UEFA Asbaşkanı Şenes Erzik ve Futbol Federasyonu'na, başarılı çalışmalarından dolayı teşekkür ettiğini belirterek, çok başarılı bir çalışma yapıldığını ve organizasyonun alındığını kaydetti. 
     Bayatlı, UEFA'nın stat ve güvenlikten sorumlu yetkilisinin Atatürk Olimpiyat Stadı'nı daha önce birkaç kez incelediğini ve her seferinde stada hayran kaldığını kendilerine ilettiğini söyledi. 
     Bayatlı, ulaşım ve yol sorunu nedeniyle Türkiye'de yoğun bir biçimde eleştirilen statla ilgili olarak da şunları kaydetti 
     ''Türkiye'de maalesef stadı eleştirenlerin hiçbiri, stat konusunda bilgiye sahip değil. Kulaktan dolma bilgilerle hareket ediyorlar. Sadece stadın uzak olduğunu kafalarına takmışlar ve bunu Galatasaray'ın aleyhinde bir silah olarak kullanıyorlar.'' 
     FEDERASYON SEVİNÇTEN UÇUYOR 
     UEFA'nın, 2004-2005 sezonu Avrupa Şampiyonlar Ligi final maçının İstanbul Atatürk Olimpiyat Stadı'nda yapılmasına yönelik aldığı kararın yankıları sürüyor. 
     Futbol Federasyonu, yazılı bir açıklama yaparak, karardan duyduğu memnuniyeti dile getirdi. 
     ''Türkiye Futbol Federasyonu olarak 2005 yılı Avrupa Şampiyonlar Ligi final maçının Türkiye'ye kazandırılmasının haklı gururunu yaşamaktayız'' diye başlayan açıklamada, şu görüşlere yer verildi 
     ''Federasyonumuz, 25 Mayıs 2005 tarihinde oynanacak olan Avrupa Şampiyonlar Ligi final maçının İstanbul Atatürk Olimpiyat Stadı'na alınması için başta UEFA olmak üzere uluslararası platformlarda girişimlerde bulunmuştur. Bu büyük ve anlamlı başarının kazanılmasında emeği bulunan başta UEFA Asbaşkanı ve Futbol Federasyonu Onursal Başkanı Şenes Erzik olmak üzere, tüm kamu kurum ve kuruluşlarına Türk futbolu adına teşekkürlerimizi sunuyoruz.'' 2008 Avrupa Futbol Şampiyonası'nı Yunanistan ile ortak düzenlemek için Futbol Federasyonu olarak uluslararası arenada başlattıkları girişimlerin, 2005 yılı Avrupa Şampiyonlar Ligi final maçının evsahipliğininin elde edilmesiyle sonuçlanmasının kendilerini fazlasıyla memnun ettiğinin vurgulandığı açıklamada, daha sonra şöyle denildi 
     ''Bu büyük başarı, Türkiye Futbol Federasyonu olarak bizlere daha büyük girişimler için moral ve destek vermektedir. En büyük hedefi Türk futbolunu uluslararası platforma ve en üst seviyeye taşımak olan federasyonumuz, halkımızdan aldığı güçle yepyeni ve daha büyük projelerin gerçekleşmesi için çalışmalarına devam etmektedir. 
     Başkan Haluk Ulusoy ve çalışma arkadaşları adına bu büyük ve anlamlı başarıda emeği geçen tüm kişi ve kurumlara bir daha yürekten teşekkür ediyor, Avrupa Şampiyonlar Ligi maçının evsahipliğiyle başlayacak yeni dönemin daha büyük başarıların habercisi olmasını diliyoruz.'' 
     MEHMET ATALAY EN BÜYÜK PAY ŞENES ERZİK'İN 
     Gençlik ve Spor Genel Müdürü Mehmet Atalay, UEFA'nın, Şampiyonlar Ligi 2004-2005 sezonu finalinin İstanbul Atatürk Olimpiyat Stadı'nda oynanmasına karar vermesinin Türkiye için büyük bir şans olduğunu söyledi. 
     Atalay, Türkiye açısından yakalanan bu şansın iyi değerlendirilmesi gerektiğine değinerek, ''Atatürk Olimpiyat Stadı'nı 25 Mayıs 2005 tarihine kadar güllük gülistanlık hale getireceğiz. Bu tarihimizde yakaladığımız büyük bir şans, bu şansı çok iyi kullanacağız, ondan sonra da yeni organizasyonlar isteyeceğiz. Bu bizim yüzümüzün akı olacak'' dedi. 
     Mehmet Atalay, böylesine büyük bir organizasyondan yüz akıyla çıkmak için başta İstanbul Valiliği olmak üzere, büyükşehir ve ilçe belediyeleri ile tüm kamu kurum ve kuruluşlarını desteğe çağırdı. 
     Bu organizasyonun Türkiye'ye verilmesinde Türk futbolunun dünyadaki yükselişinin rolünün büyük olduğunu da ifade eden Gençlik ve Spor Genel Müdürü Mehmet Atalay, şöyle konuştu 
     ''Bu işte en büyük pay UEFA Asbaşkanı Şenes Erzik'indir. Çünkü yıllar önce İstanbul'a gelen o zamanki UEFA Başkanı'na ben gazeteci kimliğimle UEFA büyük organizasyonlarından birisini ne zaman İstanbul'a verecek diye sormuştum ve Şenes bey ne zaman isterse o zaman yanıtını almıştım. Şenes bey de Olimpiyat Stadı'nın faaliyete geçmesinden sonra bu talepte bulundu ve dünyanın sayılı statlarından birisi olan Atatürk Olimpiyat Stadı'na UEFA'da Şampiyonlar Ligi finalini uygun gördü.'' 
     ALİ DÜRÜST STADI TANITACAĞIMIZI SÖYLEMİŞTİK 
     Galatasaray Kulübü İkinci Başkanı ve Basın Sözcüsü Ali Dürüst, UEFA tarafından 2004-2005 sezonu Avrupa Şampiyonlar Ligi finalinin Atatürk Olimpiyat Stadı'na verilmesini sevinçle karşıladıklarını söyledi. 
     Ali Dürüst, geçici de olsa Atatürk Olimpiyat Stadı'nda maç yapma kararı verirken, bu eseri dünyaya tanıtacaklarını söylediklerini ifade ederek, ''Devletin, harcadığı paranın karşılığını alması gerektiğini söyledik. Fedakarlığa girdik. Şimdi ise bu stat çok önemli bir organizasyona evsahipliği yapacak. Şimdi yetkililerden eksiklerin bir an önce giderilmesini bekliyoruz. Bir milli servetin değeri artmıştır'' dedi. 
     Galatasaray Kulübü olarak tüm özverileri yaptıklarını ve stadın kendilerine ait olmamasına karşın 1.5 milyon Euro'luk rüzgar panelleri projesini üstlendiklerini anlatan Dürüsüt, ''Bu eseri dünya kamuoyuna tanıttık ve burada finalin oynanmasını sağladık. Çok güzel bir olay'' diye konuştu. 
     
</TEXT>
</DOC>
