<DOC>
<DOCNO> 213529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/soneko13.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine gelecek hafta 2.5 katrilyon lira iç borç ödeyecek... 
</HEADLINE>
<TEXT>

     Hazine gelecek hafta, 2 katrilyon 528 trilyon lira tutarında iç borç servisi yerine getirecek. 
     Hazine 11 Şubat Çarşamba günü, 2 katrilyon 400 trilyon lirası piyasaya olmak üzere, toplam 2 katrilyon 528 trilyon lira iç borç ödemesi yapacak. Aynı tarihte, Hazine'nin kamu kurumlarına yapılan satışların geri ödemesi çerçevesinde 128 trilyon lira ödemesi bulunuyor. 
     Bu tarihte yapılacak iç borç servisinin 2 katrilyon 526 trilyon lirası Türk Lirası cinsinden, 2 trilyon lirası da dövize endeksli cinsinden olacak. 
     Hazine'nin Şubat ayında 10 katrilyon 93 trilyon lirası piyasaya olmak üzere, toplam 11 katrilyon 14 trilyon lira ödemesi bulunuyor. 
     Öte yandan Hazine gelecek hafta, ihraç tarihi 11 Şubat Çarşamba olarak öngörülen değişken faiz ödemeli senetlerin kupon faizlerinin belirlenmesi amacıyla 91 gün vadeli referans bono ihalesi yapacak. 
     Geri ödeme tarihi 12 Mayıs 2004 olarak belirlenen ihalede, net 1 katrilyon 561 trilyon lira tutarında ihraç yapılacak olup, bu miktar Şubat ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. 
     Bu ihalede, ROT ve ihale sonrası teklif yoluyla satış yapılmayacak. 
     
</TEXT>
</DOC>
