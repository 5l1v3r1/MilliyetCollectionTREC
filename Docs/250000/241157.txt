<DOC>
<DOCNO> 241157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun18.html </URL>
<DATE> 2004/05/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Iliescu Türkiye'nin AB'ye katılımından yanayım ama... 
</HEADLINE>
<TEXT>

     Romanya Cumhurbaşkanı İon İliescu, Türkiye'nin AB'ye katılımından yana olduğunu, ama bu katılımın ne zaman gerçekleşeceğini bilmediğini söyledi. 
     Belçika'nın yüksek tirajlı gazetelerinden ''Le Soir''a demeç veren İliescu, ''AB'nin sınırlarının çok tartışıldığı bugünlerde Türkiye'nin tam üyeliği hakkında ne düşünüyorsunuz'' sorusuna şu yanıtı verdi 
     ''Türk meselesi hassastır. Sonunda Türkiye'nin bir ortak ve AB'ye girişe adaylardan biri olması gerektiğini düşünüyorum. Avrupa ile Asya arasındaki Türkiye, Avrupa ile Ortadoğu arasında da çok önemli bir köprüdür. Kökten dincilik riski bulunan bir İslam ülkesidir. Bu durumda, Türkiye'de demokrasiyi ayakta tutmak Avrupa için çok önemlidir. AB'ye uyumlu, modern bir ülkedir. Ordunun rolü farklıdır. Ordu üzerinde sivil kontrol, bir demokrasi kriteri olarak gözlemlenebilir. Karar karmaşıktır. AB'ye uyum süreci uzun olacak.'' İlieuscu, ''Siz Türkiye'nin AB'ye tam üyeliğinden yana mısınız'' şeklindeki soruyu da şöyle cevapladı 
     ''Evet, ama ne zaman olur bilmiyorum. Çünkü hassas sorular var. Örneğin diğer Doğu Avrupa ülkelerinin durumları... Urallar ve Hazar Denizi ülkeleri Asyalı değil, Avrupalılar. Onlar Avrupa medeniyetlerine ve kültürüne ait. Onları Avrupa'dan dışlamak doğru olmaz.'' 
     
</TEXT>
</DOC>
