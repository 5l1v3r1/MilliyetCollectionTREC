<DOC>
<DOCNO> 238103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/soneko14.html </URL>
<DATE> 2004/05/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İlk üç ayda en fazla parayı Alman turistler harcadı 
</HEADLINE>
<TEXT>

     Ağırlıklı olarak OECD üyesi ülkelerden, özellikle de bu kapsamdaki Avrupa ülkelerinden turist çeken Türkiye'de bu yıl en fazla parayı Alman turistlerin harcadığı belirlendi. 
     Merkez Bankası ve DİE'nin Türkiye'den çıkış yapan yabancılar arasında yaptığı anketin sonuçlarına göre bu yılın ilk üç ayında Türkiye'ye gelen turistler ortalama 661 dolarlık harcama yaptı. 
     Milliyetlere göre bakıldığında ise seçilmiş milliyetler içerisinde en yüksek kişi başına harcamayı 948 dolarla Alman turistlerin yaptığı belirlendi. En düşük harcamayı ise 196 dolarla Bulgarlar gerçekleştirdi. 
     Anket sonuçlarına göre bu dönemde Türkiye'ye gelen ABD'li turistler ortalama 879 dolar, Yunanlılar ise 819 dolarlık kişi başına harcama yaptılar. İngilizlerin ortalama harcama tutarı 7 dolarda kalırken, bu rakam Hollandalılar için 699 dolar, Ruslar için 593 dolar, İranlılar için 5 dolar Romanyalılar için de 352 dolar olarak hesaplandı. 
     Diğer ülkelerden gelenlerin yaptığı ortalama harcama tutarı ise 656 dolar olarak gerçekleşti. 
     Bu yılın ocak-mart döneminde Türkiye'den çıkış yapan toplam 1 milyon 867 bin yabancı Türkiye'de kaldığı sürede toplam 1 milyar 235 milyon dolarlık harcama yaptı. Bu arada Türkiye'den yurt dışına gidenler ise bu yılın ilk üç ayında kişi başına ortalama 670 dolarlık harcama yaptılar. Türkiye'nin üç aylık turizm harcaması ise 555.3 milyon dolar oldu. 
     
     TURİST PROFİLİ 

     Merkez Bankası ve DİE'nin anketinden çıkan sonuçlar Türkiye'ye gelen yabancılarla ilgili olarak, "yüksek eğitimli, orta gelirli, profesyonel meslek mensubu" şeklinde bir tanım yapılmasına yol açıyor. Anketin sonuçlarına göre, Türkiye'ye gelen yabancıların yüzde 45.5'ini fakülte ve yüksek okul mezunları ile yüksek lisans ve doktora düzeyinde eğitim alanlar oluşturuyor. 
     Lise ve dengi okul mezunlarının payı yüzde 31.3 düzeyinde seyrediyor. Türkiye'yi ziyaret eden yabancıların yüzde 72.3'ü orta, yüzde 13.2'si yüksek ve yüzde 14.5'i ise düşük gelir düzeyinde bulunuyor. Meslekler açısından ise ilk sırayı yüzde 25.1 ile profesyonel meslek mensupları alıyor. 
     İkinci sırada ise yüzde 10.3 ile üst düzey yöneticiler bulunuyor. Turistlerin yüzde 10.1'ini ise büro ve müşteri hizmetlerinde çalışanlar oluşturuyor. Yabancıların Türkiye'ye geliş amaçlarında ise ilk sırayı yüzde 32.4'le gezi-eğlence alıyor. Yüzde 11.9'u görev için, yüzde 10.9'u alışveriş, yüzde 10.7'si yakınlarını ziyaret, yüzde 9.9'u ise ticari ilişki amacıyla Türkiye'ye geldiğini belirtiyor. Kültürel amaçlarla gelenlerin oranı yüzde 8.2 düzeyinde kalıyor. 
     
</TEXT>
</DOC>
