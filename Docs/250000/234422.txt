<DOC>
<DOCNO> 234422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy06.html </URL>
<DATE> 2004/04/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kutan Kıbrıs'ın AB'ye girmesiyle Ada Yunan'ın kontrolüne bırakılmış olur 
</HEADLINE>
<TEXT>

     SP Genel Başkan Vekili Recai Kutan, ''Kıbrıs'ın AB'ye girmesiyle birlikte adanın bütünüyle Yunanlıların kontrolüne terkedilmiş sayılacağını, KKTC ile Türk halkının her türlü hak ve hukukunun o andan itibaren yok olmaya terkedilmiş olacağını'' söyledi. 
     SP Yeni Dönem Çalışma Esasları Toplantısı, Milli Gazete'nin Pursaklar'daki tesislerinde gerçekleştirildi. 
     Toplantıda konuşan Kutan, 27 Mayıs 1994'te yapılan yerel seçimlerde büyük bir başarı elde ederek bir çok yerde belediye yönetimini devraldıklarını anımsattı. ''Milli görüş'' düşüncesinin 54. Necmettin Erbakan hükümeti ile iktidara taşındığını ifade eden Kutan, 28 Mart yerel seçimlerinde de Türkiye genelinde bütün yerlerde seçime giren tek partinin SP olduğunu öne sürdü. 
     Recai Kutan, seçim sonucunda, il genel meclisinde yüzde 3.97 oranında oy aldıklarını ve bir önceki seçime göre oylarını artırdıklarını, ancak bunu yeterli görmediklerini kaydetti. 
     Medyanın büyük desteğiyle 3 Kasım seçimlerinde olduğu gibi 28 Mart seçimlerinde de AK Parti'nin kazandığını dile getiren Kutan, AK Parti'nin iktidara geldikten sonra devletin imkanlarını ''pervasızca'' kullandığını savundu. 
     
     ''HAİNCE HAZIRLANMIŞ BİR PLAN'' 
     Bugün Kıbrıs'ta referandum yapıldığını hatırlatan Kutan, şöyle konuştu 
     ''ABD ve AB ülkeleri Balkanlar'a, Ortadoğu'ya, Kafkasya'ya ve Kuzey Afrika'ya yönelik emellerini gerçekleştirmek için Kıbrıs'ı bir askeri üs haline getirmek istiyor. Kıbrıs'ın güvenliğini Türkiye'nin güvenliği yapan gerçek, Annan Planı'nın arkasındaki bu emperyalist tehdittir. Kıbrıs meselesi, büyük Ortadoğu projesi diye takdim edilen, haince hazırlanmış bir planın parçasıdır. 
     Annan Planı'yla, Türkiye bütünüyle adanın dışına itilip, adadaki Türk askeri varlığı sona erdirilmek istenirken, bu planda niçin adadaki iki İngiliz üssünden söz edilmiyor Amerika niçin yeni dönemde Kıbrıs'ta yeni üsler açmak istiyor '' Kutan, Kıbrıs'ta, Türkiye'nin ''kırmızı çizgileri'' olarak belirtilen ''olmazsa olmazların'' Annan Planı ile ortadan kaldırıldığını ve referandumla birlikte ''Enosis''in gerçekleşeceğini ileri sürdü. Kutan, ''Kıbrıs'ın AB'ye girmesiyle birlikte ada bütünüyle Yunanlıların kontrolüne terkedilmiş sayılır ve KKTC ile Türk halkının her türlü hak ve hukuku o andan itibaren yok olmaya terkedilmiş olur. Türkiye'nin gaflet içindeki yöneticileri, AB için sadece müzakere tarihi alabilme uğruna, Kıbrıs Türkleri'ni ve Türkiye'yi bekleyen büyük tehlikeleri gözardı etmektedir'' diye konuştu. 
     Konuşmasında AK Parti'nin ekonomi politikalarını eleştiren Kutan, partisinin yeni seçilen belediye başkanlarına başarılar diledi. 
     Toplantı, daha sonra basına kapalı devam etti. 
     
</TEXT>
</DOC>
