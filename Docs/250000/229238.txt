<DOC>
<DOCNO> 229238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun26.html </URL>
<DATE> 2004/04/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ruanda katliamı... Fransa kabul etmiyor, Annan'dan iflas itirafı 
</HEADLINE>
<TEXT>

     Ruanda'da, yaklaşık 800 bin kişinin ölümüne yol açan soykırımda ölenler, olayların 10. yıldönümünde düzenlenen törenlerle anılıyor. 
     20. yüzyılın en büyük katliamları arasında yer alan soykırımda ölenlerin yasını tutmak için başkent Kigali'de düzenlenen törende, çıplak ayaklı ve yırtık giysili Ruandalılar, bir yandan ''Birbirimizi cennette göreceğiz'' diyerek şarkı söyleyen koroyu dinlerken, bir yandan da Afrikalı liderlerin geçit törenini izlediler. 
     Yaklaşık 250 bin kişinin gömülü olduğu Gisozi'deki alanda düzenlenen törene, Kenya Devlet Başkanı Mwai Kibaki, Uganda Devlet Başkanı Yoweri Museveni, Etiyopya Başbakanı Meles Zenawi ve Tanzanya ile Burundi'den üst düzey yetkiler katılırken, geleneksel kıyafetler giymiş Ruandalı kadınların, katliamda ölen yakınlarının portrelerini taşımaları göze çarptı. 
     Anma törenleri çerçevesinde, Hutu ile Tutsi kabileleri arasındaki savaşta hayatını kaybedenler, devlete ait sanat müzesindeki sergi ve film gösterimleriyle de anıldılar. 
     Kigali'de, soykırımda ölenlerin anısına yapılan soykırım anıtı, Devlet Başkanı Paul Kagame tarafından törenle açıldı. Törende, 6 yabancı devlet ya da hükümet başkanı hazır bulundu. 
     Anıtın çevresindeki mezarlardan birine, 20 kadar tabut sembolik olarak gömüldü. 
     Devlet ve hükümet başkanlarıyla diğer heyetler de mezara çiçek bıraktılar. 
     
     SOYKIRIM 
     Belçika'dan bağımsızlığını 1962'de kazanan Ruanda'da, 6 Nisan 1994'te, Tanzanya'dan dönen Devlet Başkanı Juvenal Habyarimana ile Burundi Devlet Başkanı Cyprien Ntaryamira'nın bulunduğu uçak, Kigali'ye inerken roket atışıyla düşürüldü ve iki devlet başkanı bu saldırıda öldü. 
     Saldırının ardından, Hutu halkından olan Habyarimana'nın öcünü almak isteyen yüzde 80 çoğunluktaki Hutular, yüzde 19 azınlıktaki Tutsileri katletmeye başladı. Hutuların yaptığı soykırımda 800 bin civarında Tutsi ve ılımlı Hutu öldürüldü. 
     Ruanda'da konuşlandırılmış BM barış gücü, katliamdan önce ve katliam sırasında gerekli önlemleri almadığı ve katliama seyirci kaldığı gerekçesiyle eleştirilere hedef oldu. 
     Ruanda Devlet Başkanı Paul Kagame, bu konudaki şikayetini sık sık dile getirerek, dünyanın, 100 gün süren katliamı önlemekte başarısız olduğunu söylüyor ve Batı ülkelerinin, Hutuların soykırım planlarından önceden haberdar olmakla suçluyor. 
     Ruanda'da 1994 yılında BM misyonuna komuta eden Kanadalı general Romeo Dallaire de, uluslararası topluluğun, soykırımda sorumluluğu olduğunu ileri sürdü. Dallaire, Ruanda'yı yüzüstü bırakması nedeniyle uluslararası topluluğun suçlu olduğunu ileri sürdü. Dallaire'nin, BM Güvenlik Konseyi üyelerinden Fransa, İngiltere ve ABD'yi, yardım eli uzatmamakla suçlamasının ardından açıklama yapan Fransa Dışişleri Bakanı Michele Alliot-Marie, Fransız askerlerin soykırımı engellemek için ellerinden geleni yaptığını ileri sürdü. 
     Ruanda Devlet Başkanı Kagame, geçen ay hükümetinin, Fransız ve diğer ülke askerlerinin soykırımdaki rollerinin araştırmayı planladığını söylemişti. 
     Fransa'nın, Ruanda'daki katliamı yapan Hutularla yakın bağlantısı bulunuyor. Fransız yetkililer, Hutulara yardım ettikleri veya soykırımı yönlendirdiklerine işaret eden iddiaları reddediyorlar. 
     
     ULUSLARARASI TOPLULUĞUN İFLASI... 
     Öte yandan, Almanya İşbirliği Bakanı Bayan Heidemarie Wieczorek, ''Uluslararası topluluk 10 yıl önce Ruanda'da iflas etmiştir...'' dedi. 
     Berlin'de yazılı açıklama yapan Wieczorek, ''Uluslararası topluluk iflas etmiştir, çünkü katliam onun gözleri önünde yapılmış, buna rağmen kılını kıpırdatmamıştır. Bu, bir daha tekerrür etmemeli'' ifadesini kullandı. 
     Alman bakan, ''bundan sonra en küçük soykırım belirtisi ortaya çıktığında uluslararası topluluğun derhal harekete geçmesi gerektiğini'' vurguladı. 
     
     ANNAN'DAN İTİRAF 
     BM Genel Sekreteri Kofi Annan da, Ruanda'da BM ve uluslararası topluluğun iflasını itiraf etti. 
     Ruanda kıyımının yıldönümü dolayısıyla Cenevre'de mesaj yayımlayan genel sekreter, uluslararası topluluğun Ruanda'da durumun üstesinden gelemediğini kabul etti. 
     Annan, ''Bu, hepimiz için her zaman acı ve elem kaynağı olacaktır'' ifadesini kullandı ve bu tür kıyımların tekerrür etmesini önleyecek bir sistem kurulmasının gereğine işaret etti. 
     Annan, Cenevre'de yaptığı konuşmada da, benzeri katliamların bir daha yaşanmamasını istedi ve yeni bir sistem kurulmasına yönelik arzusunu yineledi. 
     Sudan'ın Darfur bölgesindeki gerginlikten büyük bir endişe duyduğunu kaydeden Annan, uluslararası topluluğun, hızlı ve yapıcı hareket etmesi gerektiğini kaydetti. 
     
</TEXT>
</DOC>
