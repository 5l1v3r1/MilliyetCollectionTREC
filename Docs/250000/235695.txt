<DOC>
<DOCNO> 235695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur45.html </URL>
<DATE> 2004/04/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Töre için katledilen kızın cenazesi ortada kaldı 
</HEADLINE>
<TEXT>

     Büyükçekmece'de tecavüze uğradığı için babası tarafından "töreye kurban edilip" telle boğularak öldürülen 14 yaşındaki N.H'nin cesedine bundan önceki töre cinayetlerindeki gibi sahip çıkan olmadı. 
     Olayla ilgili soruşturmayı yürüten Cumhuriyet Savcısı, öldürülen kızın ailesinden 16 kişiyi gözaltına aldı. Gözaltındaki aile üyeleri, doktor kontrolundan geçirilirken çevrelerindeki medya mensuplarına sert tepki gösterdiler. 
     Töre için katledilen talihsiz N.H'nin cenazesi ise Adli Tıp'ta kaldı. Sabah saatlerinden bu yana cesedi soran kimsenin olmadığını belirten Adli Tıp Kurumu yetkilileri, "Ceset kurumumuza dün getirilmiş. Yakınları gözaltında olduğu için, cesedi arayan soran olmadı. Halitoğulları'nın cenazesine şu anda sahiplenen hiç kimse yok" dedi. 
     Savcılık, N.D'nin "ölüm fermanını" veren babası, abisi, amcaları, halası, eniştesi ve yeğenlerini sorgulamaya devam ediyor. 
     
     "NAMUSUMU TEMİZLEDİM 

     14 yaşındaki N.H.'nin babası Mehmet Hanifi H., annesi Zahide H., 17 yaşındaki ağabeyi A.H., amcası Mehmet Ali H. ve dayısı Şevket K.'nın da aralarında bulunduğu 16 kişinin, gözaltında tutuldukları Büyükçekmece İlçe Jandarma Komutanlığı'ndaki işlemleri tamamlandı. 
     Bu 16 kişi daha sonra Büyükçekmece Cumhuriyet Başsavcılığı'na sevk edildi. 
     Güvenlik güçlerine verdiği ifadesinde ''namusunu temizlediğini'' söylediği ileri sürülen baba Mehmet Hanifi H.'nin, 30 Mart 2004 günü kaybolan ve Esenyurt'ta bir durakta tanıştığı Mevlüt S.'nin tecavüzüne uğradığı ileri sürülen kızını, bulunmasının ardından amcası Mehmet Ali H. ve dayısı Şevket K. ile Büyükçekmece Türkoba Köyü'ndeki akrabalarının evine götürdüğü, cinayetin ardından N.H.'nin önce buradaki kümes benzeri bir yerde, bir gün sonra da çıkartılıp, bir başka akrabalarına ait araçla götürüldüğü Beykoz'da gömüldüğü öne sürüldü. 
     
     AVUKATIN AÇIKLAMASI 

     Ailenin avukatı Muhammet Aktaş, adliyede basın mensuplarının soruları üzerine, kızının kaybolduğunu söyleyen babanın kendisine vekalet verdiğini ifade ederek, ''Durumdan şüphelenip, 'bu kıza bir şey yapmış olmayasınız ' diye sordum. O da 'hayır' dedi'' şeklinde konuştu. 
     Avukat Aktaş, ''Aşiret hukukunu savunan insanlar değiliz bizler. Hukukun üstünlüğüne inanıyoruz'' dedi. 
     Adliyeye sevk edilen 16 kişinin savcılık sorguları sürüyor. 
     
     BAKANLIK EL KOYDU... 

     İstanbul'da tecavüze uğrayan 14 yaşındaki N.H.'nin ailesi tarafından öldürülmesi konusunda Devlet Bakanı Güldal Akşit, olay hakkında inceleme başlatıldığını bildirdi. 
     Akşit, bu tür sorunların bir kalemde düzelebilecek sorunlar olmadığını belirterek, ''Sadece kağıt üzerinde yasal düzenlemeler yaparak, ortadan kaldırılacak sorunlar değil. Bundan önceki cinayette de aynı şeyleri söylemiştik. Bunun içinde gerekli araştırmaları yapıyoruz. Sebebi nedir, neden bu noktaya gelinmiştir konusunda... Ancak yasal düzenlemeler caydırıcı olması bakımından çok önemlidir'' diye konuştu. Toplumsal bilincin geliştirilmesinin daha önemli olduğunu vurgulayan Bakan Akşit, biz burada bunları söyleyelim, ama diğer taraftan da töre cinayeti diye adlandırılan bu tür olayların bölge ve şehirlerde ekonomik sıkıntı ve göç nedeniyle yaşandığını ifade etti. Akşit, şöyle devam etti 
     ''Temelinde aynı olaylar, aynı şeyler var. Dolayısıyla yapacağımız araştırmadan farklı sonuç çıkacağını sanmıyorum, ama bu konudaki çalışmaları yapıyoruz. Bu konunun tek sorumlusu, ilgilisi bakanlık değil. Bunun adli boyutu, asayiş boyutu var. Biz, toplumsal boyutuyla değerlendirme gayretindeyiz. 
     

     
</TEXT>
</DOC>
