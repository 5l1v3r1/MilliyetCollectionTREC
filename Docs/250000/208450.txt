<DOC>
<DOCNO> 208450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/ekonomi/eko09.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet hastaneleri de satacak 
</HEADLINE>
<TEXT>

   ANKARA Milliyet 
   
   Hükümet, Eğitim Bakanlığı'na ait binaların satışına olanak sağlayan yasanın ardından şimdi de Sağlık Bakanlığı'na ait taşınmazları satabilmek için yasal zemin hazırlıyor. 
   Sağlık Bakanlığı'na tahsisli Hazine'ye ait taşınmazlar ile diğer taşınmazların satışı konusunda Maliye'ye yetki verilmesini öngören tasarı, TBMM Başkanlığı'na sunuldu. Tasarının, "yarım kalan yatırımların tamamlanması için kaynak ihtiyacını karşılamak" amacıyla getirildiği bildirildi. 
   Tasarının gerekçesi olarak, "yarım kalan yatırımların bitirilmesini engelleyen kaynak ihtiyacı" gösterildi. Gerekçede, "Sayısı 479'u bulan ve halen devam eden yatırımların bir an önce tamamlanarak hizmete sunulması, deprem bölgelerinde bulunan mevcut hizmet binalarının tamamlanarak hizmete sunulması ve sağlık hizmetlerinin finansmanında yaşanılan zorlukların aşılması amaçlanmaktadır" denildi. 
   
   
</TEXT>
</DOC>
