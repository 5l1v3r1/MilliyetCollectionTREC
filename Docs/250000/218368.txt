<DOC>
<DOCNO> 218368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur14.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP'de Genel Başkan Yardımcıları istifa etti... 
</HEADLINE>
<TEXT>

     YTP genel başkan yardımcıları Seyfi Oktay, Doğan Taşdelen ve Kazım Sönmez ile Genel Sekreter Yardımcısı Halil Ergün ve eski bakanlardan Ercan Karakaş, ortak bir yazılı açıklama yaparak YTP'den istifa ettiklerini ve sosyal demokrasinin güçlenmesi yönündeki çabalarını bağımsız olarak sürdüreceklerini bildirdiler. 
     Açıklamada, solda yenileşme, dayanışma ve bütünleşme yerine bölünme, parçalanma ve statükoculuğun korunmasının tercih edildiği belirtilerek, sol önderlerin, sanal gerekçelerle adeta birbirlerinin boğazlarına sarıldıkları ifade edildi. 
     Yaklaşan seçimlerde toplam sol oyların bir önceki seçime göre daha da eriyeceği gerçeğinin göz ardı edildiği görüşüne yer verilen açıklamada, ''Demokratik laik Cumhuriyetin çağdışı akımlar ve kimi güç odaklarınca tartışma konusu yapıldığı ve dünyada önemli olayların yaşandığı bir dönemde solun aymazlığı ve yetmezliğinin ülke adına kaygı verici olduğu'' belirtildi. 
     YTP'nin solun sorumsuz davranışına karşı aktif bir tavır almasını ve birlikteliğe öncülük etmesini istediklerini belirten istifacılar, açıklamalarında şunları kaydettiler 
     ''YTP'nin, geniş katılımlı bir birlikteliğin sağlanamaması halinde seçimlere son derece sınırlı bir biçimde, sembolik olarak katılmasını savunduk. Ancak, uyarılarımız dikkate alınmadı. YTP, izlenen yanlış stratejiden dolayı solda yaşanan bu dağınıklığın ve sorumsuzluğun aktörlerinden birisi durumuna düşürüldü. 
     Yaşanan gelişmeler ve YTP'de hakim olan siyaset tarzı, YTP'nin, sosyal demokrat solda beklenen ideolojik netleşmeyi, yenileşmeyi ve kitleselleşmeyi sağlayamayacağını ve sol için bir çekim merkezi olamayacağını göstermektedir. 
     Solun adeta kendi değerlerini dışlayarak, seçmenin beklediğinin tam tersi yönünde hareket ettiği bir ortamda, bu ortamın aktörlerinden birisi olmayı sorumluluk anlayışımızla bağdaştıramadığımızdan, YTP'deki görevlerimizden ve YTP üyeliğinden istifa ediyoruz.'' 
     
</TEXT>
</DOC>
