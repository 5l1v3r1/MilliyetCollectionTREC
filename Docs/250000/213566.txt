<DOC>
<DOCNO> 213566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo16.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Ligde yakaladığımız çıkışı sürdürmek istiyoruz... 
</HEADLINE>
<TEXT>

     Samsunspor, yarın yapacağı Denizlispor maçı için İstanbul'a hareket etti. 
     Hafta başından bu yana Denizlispor maçı hazırlıklarını Nuri Asan Tesisleri'nde sürdüren Karadeniz ekibi, öğleden sonra uçakla İstanbul'a hareket etti. İstanbul'dan uçakla Denizli'ye geçecek kafile, burada Richmond Otel'e yerleşecek. 
     Teknik direktör Erdoğan Arıca, ligde yakaladıkları çıkışı Denizlispor maçıyla sürdürmek istediklerini belirterek, amaçlarının sahadan galibiyetle ayrılmak olduğunu söyledi. 
     Takımın form durumundan memnun olduğunu ifade eden Arıca, ''Ligde kendimize bir hedef koyduk. Bu hedef doğrultusunda maçları çıkıyoruz. Kazanmak için gidiyoruz. İstediğimiz sonuca alacağımıza da inanıyorum'' dedi. 
     Öte yandan Samsunspor'un, Denizlispor karşısında geçen hafta Ankaragücü maçını kazanan kadrosuyla sahaya çıkması bekleniyor. 
     Karadeniz ekibinin Denizli'ye giden 18 kişilik kadrosunda ise şu futbolcular yer alıyor 
     Shorunmu, Göksel, Evren, Şenol, Müslim Can, Celil, Osman, Musa, Adnan, Kenan, Serkan Dökme, Serkan Aykut, Bülent, Kırıta, Da Silva, Cesar, Mehmet Nas ve Caner. 
     
</TEXT>
</DOC>
