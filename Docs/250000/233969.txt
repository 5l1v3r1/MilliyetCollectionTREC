<DOC>
<DOCNO> 233969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas05.html </URL>
<DATE> 2004/04/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eski kocadan itiraf... Hala, Angelina'nın kanını saklıyor... 
</HEADLINE>
<TEXT>

     Hollywood çiftlerinin garipliklerine, bir yenisi daha eklendi. Aktör Billy Bob Thornton, 4 yıl önceki düğünlerinde ünlü oyuncu Angelina Jolie'nin hediye ettiği ve içinde ''kanı bulunan kolyeyi'' boşanmalarına rağmen hala sakladığını açıkladı. 
     Internetteki ''imdb'' sitesinin haberine göre, aktör Thornton, ''Stuff'' dergisine yaptığı açıklamada, ''kanlı madalyonu'' boşanmalarının üzerinden 1 yıl geçmesine rağmen ''atmaya kıyamadığını'', ''bu anlamlı'' hediyeyi Jolie'ye geri vermek de istemediğini söyledi. 
     Jolie ile halen arkadaş olduklarını ifade eden Thornton, ''Bu kolyeleri düğünde değiştik ve birbirimize boşandıktan sonra da iade etmedik. Benimki herhalde çekmecede bir yerlerdedir'' dedi. 
     Angelina Jolie ile ''kan kardeşi'' olmadıklarını vurgulayan Thornton, ''Parmağımıza iğne batırdık ve madalyonlara kanımızı koyduk. Bu madalyonları da sadakatin sembolü olarak gördük'' açıklamasında bulundu. 
     30 yaşındaki Angelina Jolie ve 48 yaşındaki Billy Bob Thornton, 2000 yılında evlenmiş ve geçen sene yollarını ayırmıştı. Thornton'ın kız arkadaşı 39 yaşındaki Connie Angland'ın geçtiğimiz günlerde hamile olduğu ve sonbaharda doğum yapacağı açıklanmıştı. 

     
</TEXT>
</DOC>
