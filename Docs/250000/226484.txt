<DOC>
<DOCNO> 226484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/spor/spo04.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eksiği böyleyse 
</HEADLINE>
<TEXT>

   45 dakikaya bir gol, bir de asist sığdıran Yattara'nın henüz olgunlaşmadığını söyleyen Ziya Doğan, "Savunmayı biraz öğrendiğinde takımın en büyük yıldızı olacak" dedi 
      
   Nihayet göze girdi 
   TRABZONSPOR'UN Malatyaspor karşısında aldığı galibiyetin mimarı olarak lanse edilen İbrahim Yattara, nihayet göze girdi. İkinci yarıda oyuna girip, mükemmel bir frikik golü atan, Gökdeniz'e de gol pası veren Gineli, Bordo - Mavililer'in gönlünü fethetti. Teknik Direktör Ziya Doğan, "Savunmayı biraz öğrendiğinde takımın en büyük yıldızı olacak. Takım oyuncusu olsa, defansları yerle bir eder. Ancak bu yolda mesafe aldı. Artık rakibin ayağına yatıyor" diye konuştu. 
   
   'Eksiğimi biliyorum' 
   YEDEK kalmasına rağmen küsmeden katkı sağlayan Yattara ise profesyonel olduğunu belirterek, takımı için gerekeni yapmaya çalıştığını söyledi. Bordo - Mavili yıldız şöyle devam etti "Antrenörlerim bana savunma yapmamı söylüyor. Bu eksiğimi ben de biliyorum. Ama daha önce oynadığım takımlarda benden savunma istenmiyordu. Bundan dolayı da bu yönümü geliştiremedim. Ama Trabzonspor'da yavaş yavaş bu özelliği de kazanmaya başladım." 
   
   Yattara'nın karnesi    4 gol, 9 asist 
   TRABZONSPOR formasıyla bu sezon 23 maça çıkan İbrahim Yattara, 1162 dakika görev yaptı, 4 gol 9 asiste imzasını attı. Bu karşılaşmaların 11'inde ilk 11 şansı bulan Gineli oyuncu, ligin ilk maçında, Konyaspor karşısında kırmızı kart gördü. Bordo - Mavili futbolcunun, bunun dışında sadece bir sarı kartı bulunuyor. 
   
   Trabzonlular havaya girdi    MALATYASPOR galibiyetinin ardından özel bir uçakla Trabzon'a dönen futbolcular, Bordo - Mavili taraftarlarca coşkuyla karşılandı. Yaklaşık 100 kişilik grup, oyunculara ve teknik heyete çiçek verirken, futbolcuları da omuzlara aldı. Taraftar daha sonra kafileyi, tesislere kadar takip etti. 
   
   'Bu yola baş koyduk'    BORDO - Mavililer'in Başkanı Atay Aktuğ iddialı konuştu, zirve yarışında sonuna kadar varolduklarını söyledi. Bu yola baş koyduklarını ve bundan sonra rakiplerinin puan kaybetmesini beklediklerini ifade eden Aktuğ, "Her geçen gün daha iyi noktalara geliyoruz. Artık taraftarına heyecan veren bir Trabzonspor var'' diye konuştu. Aktuğ, buna rağmen şampiyonluk veya Şampiyonlar Ligi'ne kalmayı değil, İstanbulspor maçını düşündüklerini belirtti. 
   
   
</TEXT>
</DOC>
