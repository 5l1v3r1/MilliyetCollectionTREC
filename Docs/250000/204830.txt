<DOC>
<DOCNO> 204830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/dunya/dun03.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi'ye bombalı paket 
</HEADLINE>
<TEXT>

      GÜVEN ÖZALP Brüksel 

   
   İtalya'daki evine bombalı paket gönderilen Avrupa Birliği AB Komisyonu Başkanı Romano Prodi, hayati bir tehlike atlattı. Prodi, paketi açmaya çalışınca küçük çaplı bir patlama oldu ve paket alev aldı. Prodi, patlamadan zarar görmeksizin kurtuldu. 
   İtalyan güvenlik birimlerine göre, bombalı paket bundan birkaç gün önce, Prodi'nin İtalya'nın Bologna kentindeki evine hediye paketi süsü verilerek gönderildi. Noel ve yıl sonu tatilini Bologna'daki evinde geçiren Prodi, dün paketi açmaya çalışınca patlama meydana geldi. Prodi'nin sözcüsü Marco Vignudelli, paketin alev aldığını ancak olay sırasında Prodi'nin herhangi bir yara almadığını söyledi. Polis, paketin içinde İtalyan yazar Gabriele D'Annunzio'nun bir kitabının bulunduğunu, yanıcı ve patlayıcı bir maddenin de bu kitabın içine yerleştirildiğinin saptandığını açıkladı. Polis, paketin nereden geldiğini saptamaya çalışıyor. Geçtiğimiz günlerde Prodi'nin evinin yakınındaki iki çöp bidonunda patlama meydana gelmiş, eylemi Gayrı resmi Anarşik Federasyon adlı daha önce tanınmayan bir grup üstlenmişti. 
   
   
   
</TEXT>
</DOC>
