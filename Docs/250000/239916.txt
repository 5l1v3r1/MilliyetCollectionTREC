<DOC>
<DOCNO> 239916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun03.html </URL>
<DATE> 2004/05/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Danimarkalı Bakan "İngiliz askerleri 2 Iraklı'yı dövdü, 1'i öldü" 
</HEADLINE>
<TEXT>

     Irak'ın Basra kentinde İngiliz askerlerinin 2 Iraklıyı feci şekilde dövdükten sonra hastaneye getirdiği, dövülen Iraklılardan birinin aldığı yaralardan dolayı öldüğü bildirildi. 
     Danimarka Savunma Bakanı Soeren Gade, bugün yaptığı açıklamada, Basra'daki bir İngiliz sahra hastanesinde çalışan iki Danimarka askeri doktorunun, İngiliz askerlerinin feci şekilde dövülmüş 2 Iraklıyı hastaneye getirdiklerini gördüğü belirtti. 
     2 Iraklının cephede izinsiz şekilde sorgulandıkları sırada dövüldüğü, birinin daha sonra aldığı yaralardan dolayı öldüğünün iddia edildiği kaydedildi. 
     Danimarka Savunma Bakanı Gade, Eylül 2003'de meydana gelen olayın, Danimarka askerleri karışmadığı için o zaman Danimarka yetkililerine bildirilmediğini belirtti. 
     Gade, olayla ilgili bilgilerin Basra'daki bir Danimarka askeri avukatı tarafından Danimarka'daki Savunma Bakanlığı yetkililerine bugün bildirildiğini kaydetti. 
     Gade, Danimarkalı askeri avukatın iddialarla ilgili olarak İngiliz yetkilileri ile temasa geçtiğini ve kendisine olayın araştırılmakta olduğunun söylendiği kaydetti. 
     Gade, Danimarka ordu komutanlığına, olayla ilgili mümkün olduğu kadar çok bilginin toplanması emrinin verildiğini söyledi. 
     Danimarka'nın Basra ve yakınındaki Kurna'da bulunan 496 askeri İngiliz komutasında bulunuyor. 
     
</TEXT>
</DOC>
