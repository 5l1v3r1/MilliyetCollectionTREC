<DOC>
<DOCNO> 218577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo41.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahramanmaraşspor'a gıda yardımı 
</HEADLINE>
<TEXT>

     İkinci Futbol Ligi B Kategorisi C Grubu'nda mücadele eden Kahramanmaraşspor'a gıda yardımında bulunuldu. 
     Genç Parti Kahramanmaraş Belediye Başkan adayı Kani Genç, maddi krizde bulunan Kahramanmaraşspor'a 3 milyar liralık gıda ve malzeme yardımı yaptı. 
     Kahramanmaraş Belediyesi Spor Tesisleri'ne giderek yardımları teslim eden Genç, Kahramanmaraşspor'a her açıdan destek vermeye devam edeceklerini söyledi. Maddi krizde olan Kahramanmaraşspor'un hak ettiği yerde olmadığını belirten Genç, şunları anlattı 
     ''Kulüp müdürümüzle yaptığımız görüşmelerde Kahramanmaraşspor'un eksiklerini belirledik. Yaklaşık bir yıldır bozuk olan soğuk hava deposu tamir edildi. Bitmek üzere olan kalorifer yakıtını da yakında temin edeceğiz. Kulübümüze 2 ay yetecek kadar gıda yardımı yaptık.'' Genç, Kahramanmaraşspor'a herkesin destek vermesi gerektiğini, tüm Kahramanmaraş halkının Kahramanmaraşspor'un yanında olduğunu göstermek için bu yardımı yaptıklarını belirtti. 
     Kani Genç, Kahramanmaraşspor'u içinde bulunduğu sıkıntıdan kurtarmak için bir yardım kampanyası başlattıklarını sözlerine ekledi. 
     Kahramanmaraşspor Kulüp Müdürü Faruk Helvacı ise Kahramanmaraşspor'a gönül veren vatandaşları ve işadamlarını kulübe destek olmaya çağırdı. 
     
</TEXT>
</DOC>
