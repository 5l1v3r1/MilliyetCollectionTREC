<DOC>
<DOCNO> 224248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo01.html </URL>
<DATE> 2004/03/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Milan dolu dizgin, Juventus berabere... 
</HEADLINE>
<TEXT>

     İtalya Birinci Ligi'nde Serie A 26. haftada dün oynanan iki karşılaşmada FC Juventus deplasmanda Udinese ile golsüz berabere kalırken, açık arayla lider konumdaki AC Milan ise AC Parma'yı 3-1 mağlup etti. 
     FC Juventus, Udine deplasmanında oynağı karşılaşmanın ilk yarısında Maresca ile bir, Nedved'le iki kez gol pozisyonu yakaladı. İkinci yarıda Udinese daha aktif bir oyun sergiledi. Jankulovski'nin vuruşu direkten döndü. Ancak her iki taraf da yakaladıkları pozisyonların hiç birini gole dönüştüremedi. 
     AC Parma'yı ağırlayan AC Milan ise şampiyonluk ipini göğüsleme koşusunu bu hafta da sürdürdü. Kırmızı-siyahlıların ilk golü, karşılaşmanın 33. dakikasında geldi. Tomasson, Pancaro'nun yaptığı ortayı kafayla gole çevirdi. Tomasson'un 50. dakikada ikinci golü de kaydettiği karşılaşmada, AC Milan'ın üçüncü golünü ise 65. dakikada Shevchenko imzaladı. 73. dakikada AC Parma'nın Gilardino'yla tek gol atabildiği maç, Anceletti'nin ekibinin 3-1'lik galibiyetiyle noktalandı. 
     Bu galibiyetle birlikte lider AC Milan'ın puanı 67'ye, üçüncü sırada bulunan FC Juventus'un puanı da 56'ya yükseldi. Halen 57 puanla ikinci sırada bulunan AS Roma'nın ise bu gece TSİ 21.30'da başkentte oynanacak derbi maçında SS Lazio ile mücadele etmesi gerekiyor. 

     
</TEXT>
</DOC>
