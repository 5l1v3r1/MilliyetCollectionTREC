<DOC>
<DOCNO> 225935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur29.html </URL>
<DATE> 2004/03/26/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Beyazıt'ta Yasin'in öldürülmesine protesto .. 
</HEADLINE>
<TEXT>

     Uğradığı saldırı sonucu ölen Hamas örgütünün kurucusu ve ruhani lideri Şeyh Ahmed Yasin için İstanbul'da gıyabi cenaze namazı kılan bir grup, İsrail ve ABD bayrakları ile İsrail Başbakanı Ariel Şaron'un kuklasını yaktı. 
     Beyazıt Meydanı'nda, cuma namazının ardından yapılan gösteri nedeniyle, polis tarafından geniş güvenlik önlemleri alındı. 
     Cuma namazı için Beyazıt Camii'ne gelen grubun bir bölümü, cami içi ve avlusuna sığmayınca Beyazıt Meydanı'nda gazete kağıtları üzerinde namaz kıldı. 
     Erkeklerin namaz kıldığı sırada, gösteriye katılacak kadınlar da Beyazıt Meydanı'nda ellerinde pankartlarla bekledi. 
     Cuma namazının ardından dışarıdaki grup, cami duvarlarına üzerinde ''Şehit Şeyh Ahmed Yasin, yolu yolumuzdur'' yazılı pankartlar ile Filistin bayrakları astı. 
     Yasin'in fotoğraflarını taşıyan grup, tekbir getirerek İsrail ve ABD ile İsrail Başbakanı Şaron aleyhinde slogan attı. 
     Caminin önündeki yoğunluk nedeniyle, içerideki grubun dışarıya çıkması yaklaşık yarım saat sürdü. 
     Beyazıt Camii'nin dışına çıkanlar ile buradaki grup, İsrail ve ABD bayraklarını yaktı. 
     Arkasına Ariel Şaron yazısı iliştirilmiş ve kafasında silindir bir şapka konulmuş haldeki kuklanın bir sopayla havaya kaldırılmasının ardından, grup, yuh çekti ve ellerindeki gazete kağıtlarını top haline getirip değişik cisimlerle kuklaya doğru fırlattı. Daha sonra bu kukla da yakıldı. 
     Camiden çıkışların tamamlanmasının ardından, Beyazıt Meydanı'nda saf tutan grup, Yasin için gıyabi cenaze namazı kıldı. 
     Burada yapılan konuşmalardan sonra Yasin için dua eden grup, bir süre daha slogan atılmasının ardından pankartları ile Filistin bayraklarını toplayarak Beyazıt Meydanı'nı terk etti. 

     
</TEXT>
</DOC>
