<DOC>
<DOCNO> 205488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/dunya/adun.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüşü olmayan yol 
</HEADLINE>
<TEXT>

The Guardian’a konuşan askeri uzmanlara göre, ABD’nin Körfez bölgesindeki askeri yığınağının ulaştığı boyutlar, Irak’a karşı savaşın artık kaçınılmaz olduğunu gösteriyor 
     DIŞ HABERLER SERVİSİ 

     Tüm dünya ABD’nin Irak’ı vuracağı anı merak ve endişeyle beklerken, Amerikan ordusunun Körfez bölgesindeki hareketliliği, ABD Savunma Bakanlığı’nın Pentagon 2003’ün ilk aylarında düğmeye basma konusundaki kararlılığını gösteriyor. Pentagon’un geçen hafta bölgeye onbinlerce asker, çok sayıda savaş uçağı ve bir hastane gemisi sevketme emri verdiğini hatırlatan askeri uzmanlar, Washington’un bölgedeki dev yığınak hazırlığının Irak savaşına artık durdurulması imkansız bir ivme kazandırdığını söylüyor. 
     Son yıllarda ABD bölgede olası bir savaş için küçük çaplı hazırlıklar yapıyordu, ancak özellikle geçen hafta Savunma Bakanı Donald Rumsfeld tarafından imzalanan konuşlanma emri, çok ciddi oranda insan gücü ve kaynağın bölgeye yığılmasını öngörüyor. İngiliz The Guardian gazetesine göre, bu hazırlıklar Washington’un, Saddam’ı devirmeden ya da en azından tamamen silahlarından arındırmadan bu yoldan geri dönmesini neredeyse imkansızlaştırdı. 
     
     Ciddiye alınmazsınız’ 
     Bush yönetimine yakınlığıyla bilinen askeri uzman Gary Schmitt, hiçbir şeyin kaçınılmaz olmadığını vurgulamakla birlikte, mevcut durumun şubat ayına doğru savaşın patlak vermesini gösterdiğini söylüyor. Bir ülkenin savaşa hazırlanmasının çok zor ve ciddi bir iş olduğuna dikkat çeken Schmitt, "Eğer dünyaya ciddi olduğunuz sinyalini verir ve hiçbir şey yapmazsanız, o zaman ciddi olmayan bir ülke haline gelirsiniz" dedi. 
     Sevkiyatın maddi ve pratik sonuçları olduğunu vurgulayan bir başka askeri istihbarat uzmanı Ralph Peters de, "Yedekleri bile harekete geçirmenin siyasi sonuçlarını göze almışsınız. Dünya psikolojik olarak savaşa hazırlanıyor... Bu saatten sonra kalkan treni durdurmak için atılacak her adım çok cesurca olacaktır" diye konuştu. Uluslararası toplumun artık savaşın kaçınılmaz olduğuna inandığını söyleyen Peters, uzun süredir Washington’a ayak direyen Suudi Arabistan’ın kısıtlı da olsa ABD’ye işbirliği teklif etmesini örnek gösterdi. 
     



 DÜNYA 











</TEXT>
</DOC>
