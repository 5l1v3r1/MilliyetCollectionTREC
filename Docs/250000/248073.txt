<DOC>
<DOCNO> 248073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/soneko24.html </URL>
<DATE> 2004/06/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD enflasyonunda korkulan olmadı... 
</HEADLINE>
<TEXT>

     ABD'de, Mayıs ayı tüketici fiyatları, beklentilerin üzerinde, çekirdek enflasyon ise beklendiği gibi çıktı. Tüketici fiyatlarındaki artışa rağmen, çekirdek enflasyonun beklentileri karşılaması piyasalara derin bir "oh" çektirdi. 
     Mayıs ayı tüketici fiyatları, yüzde 0.4 oranındaki beklentilerin üstünde, yüzde 0.6 olarak gerçekleşirken, çekirdek enflasyon, daha önce beklendiği gibi yüzde 0.2 olarak açıklandı. Tüketici fiyatlarındaki yüzde 0.6'lık artış, Ocak 2001'den bu yanaki en yüksek düzey. 
     Ekonomistler, enflasyon oranındaki yükseliş sinyali nedeniyle, ABD Merkez Bankası'nın, 29-30 Haziran tarihlerinde yapacağı toplantıda, faiz oranlarını dört yıldan buyana ilk kez yükseltmek konusunda haklı gerekçelerinin oluştuğunu vurguluyorlar. 
     Ancak, çekirdek enflasyon oranının beklendiği gibi çıkmasının, faiz oranlarında yüksek oranlı bir artış ihtimalini azalttığına da işaret ediyorlar. 
     ABD'de faiz oranları, 46 yılın en düşük düzeyi olan yüzde 1 düzeyinde bulunuyor. 
     Daha önce yapılan açıklamalarda, ABD Merkez Bankası'nın FED , 29-30 Haziran tarihlerinde yapacağı toplantıda, enflasyonun beklenenden yüksek çıkması halinde, faiz oranlarını yarım puan düzeyinde arttırabileceği ifade edilmişti. 
     Şimdi gözler TSİ 18 00'de ABD Merkez Bankası FED Başkanı Alan Greenspan'in yapacağı açıklamalarda. Senato Bankacılık Komitesi'nde bir konuşma yaparak ekonomik gelişmeleri değerlendirmesi beklenen Greenspan, faiz artırımı ile ilgili ipuçları verebilir. 
     
     DOLAR NEFES ALDI 

     ABD'deki enflasyon verilerine odaklı bir gün geçiren piyasalarda enflasyonun çok artmaması ve çekirdek enflasyonun beklentiler dahilinde gerçekleşmesi rahat bir nefes aldırdı. Gün ortasında 1 milyon 514 bin liraya yükselen dolar, bu rahatlamayla 1 milyon 506 bin liraya geriledi. Euro, dolar paritesinde de gerileme gözlendi. 

     
</TEXT>
</DOC>
