<DOC>
<DOCNO> 232754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun43.html </URL>
<DATE> 2004/04/19/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Bremer Irak ordusu hazır değil 
</HEADLINE>
<TEXT>

     ABD'nin Irak'taki sivil yöneticisi Paul Bremer, koalisyon güçlerinin, egemenliğin Irak'a geçeceği 30 Haziran'dan sonra da ülkede kalmaları gerektiğini, Irak güvenlik güçlerinin güvenliği tek başına sağlayacak durumda olmadığını söyledi. 
     Bremer, Irak'taki geçici koalisyon yönetiminin internet sitesinde yayımlanan bildirisinde, ''Egemenliğin bir Irak hükümetine geçeceği 30 Haziran'a kadar, Irak güvenlik kuvvetlerinin isyancı güçlerin tehditlerine tek başlarına cevap verecek durumda olmadığı açıktır. Bunun yerine Irak ile birlikte içinde ABD'nin de bulunduğu birçok ülkenin katılacağı birlikler, Irak'ın ihtiyacı olan güvenliği sağlamak için işbirliği içinde olacaklar'' ifadelerini kullandı. 
     Son iki haftada meydana gelen olayların, Irak'ın süregelen güvenlik tehditleriyle karşı karşıya olduğunu ve bunlara cevap verebilmek için dış yardıma ihtiyaç duyduğunu gösterdiğini belirten Bremer, bildirisinde daha sonra şunları kaydetti 
     ''Bu ay başında demokrasi düşmanları, ülkenin dört bir tarafında polis merkezlerini ve kamu binalarını işgal etti, ancak Iraklı güvenlik güçleri bunları durdurmakta yetersiz kaldı. Irak'ta, Cumhuriyet Muhafızları, Saddam Hüseyin tarafından kurulan ve yönetilen 'Muhaberat' gizli servisi, Mukteda Sadr'ın milisleri ve Saddam'ın Fedayileri'nin iktidarı silah zoruyla geri almalarını engellemek istiyorsak, Irak güvenlik güçleri tamamen eğitilip gerekli araçlarla donatılıncaya kadar bu güçlere yardım etmeliyiz.'' Bremer, Irak'ın geleceğinden umutlu olduğunu, gelecek haftalarda BM heyetinin Iraklılarla görüşmek için ülkeye yeniden geleceğini kaydetti. 
     Radikal Şii lider Mukteda Sadr'ın milis güçlerince tehdit edilen Iraklı polisler karakollarını terk etmişler, yeni kurulan Irak ordusunun bir taburu da Felluce'de direnişçilerle savaşmayı reddetmişti. 
     
</TEXT>
</DOC>
