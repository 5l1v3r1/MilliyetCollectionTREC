<DOC>
<DOCNO> 204688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/ekonomi/eko02.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Açığa satışa kara para raporu 
</HEADLINE>
<TEXT>

   Bankalar yeminli murakıplarınca hazırlanan raporda, açığa bono satışı yapılarak elde edilen menfaatin 'kara para' olarak değerlendirilmesi gerektiği belirtildi 
      Tolga Şardan 
   
   Bankacılık Düzenleme ve Denetleme Kurumu'nun BDDK el koyduğu İmar Bankası'yla ilgili "karapara raporu" hazırlayan Bankalar Yeminli Murakıpları, ilginç bilgileri gün ışığına çıkardı. İmar Bankası'na bilgi işlem hizmeti sağlayan Merkez Yatırım ve Ticaret A.Ş. tarafından teslim edilen belge, defter ve kayıtların, bankanın geçmiş dönemlerine ilişkin işlemler konusunda yeterli bilgi sağlamaktan son derece uzak olduğu belirlendi. 
   
   '969 trilyon dolandırıldı' 
   Murakıpların hazırladığı 80 sayfalık raporda, bankanın müşterilerine açığa Hazine bonosu ve devlet tahvili satışı gerçekleştirdiği, müşterilere gerçek anlamda satışı yapılan ve satışın yapıldığı sırada banka portföyü ile ilişkilendirilerek saklamaya alınan devlet iç borçlanma senetlerinin ise 3 Temmuz 2003 itibarıyla portföyünde bulunmadığı tespitine yer verildi. 
   Bankalar Yeminli Murakıpları tarafından yapılan incelemeler sonucunda hazırlanan rapor, Sermaye Piyasası Kurulu'nun SPK 21 Kasım 1990'deki toplantısında, aracılık faaliyetlerinin durdurulmasına karar verilmesine rağmen İmar Bankası'nın müşterileri adına Hazine bonosu ve devlet tahvili alım - satımı yaptığı bu işlemlerin önemli bir bölümünün açığa gerçekleştirildiğini ortaya koydu. 
   İmar Bankası'nın yönetimine el konulduğu 3 Temmuz 2003 itibarıyla açığa satışı yapılıp 728 trilyon 353 milyar 435 milyon 849 bin 917 lira tutarında Hazine bonosu ve devlet tahvilinin nominal değerleri toplamının 1 katrilyon 20 trilyon 672 milyar 644 milyon lira olduğu tespiti raporda açıklandı. 
   Raporda, "Banka müşterilerini Hazine bonosu ve devlet tahvili satışı yapıyormuş gibi göstermek suretiyle toplam 969 trilyon 268 milyar 071 milyon 916 bin 08 lira tutarında dolandırmıştır" görüşüne yer verildi. Raporda dikkat çekilen önemli bir diğer konu ise İmar Bankası'nın 30 Haziran 2003'teki devlet iç borçlanma senedi portföyünün Merkez Bankası'nın Resmi Gazete'de açıkladığı fiyatlar üzerinden 15 milyar lira düzeyine kadar düşmüş olmasına rağmen 30 Haziran 2003 - 3 Temmuz 2003 arasında bu tutarın çok üzerinde bono ve tahvil satışı gerçekleştirmesiydi. 
   
   'Suçu sakladılar' 
   Rapora göre, banka yöneticileri şubelere gönderdikleri talimatlarla açık olan yatırım hesaplarına ait hesap cüzdanlarının fotokopilerinin alınmaması ve şubede muhafaza edilmemesi, satılan menkul kıymet hakkında bilgiler içeren "menkul kıymet satış işlem sonuç formlarının da" şubelerde tutulmaması ve genel müdürlüğe gönderilmesini istedi. Ama bu formların da bankanın yeni yönetimi tarafından bankada yapılan aramalarda bulunamadığı kaydedildi. 
   Raporda, "Merkez Yatırım ve Ticaret A.Ş.'nin ana bilgisayarı kapatması sonucunda bilgisayar sisteminden menkul kıymet alım satımına ilişkin bilgi alınamamakta. Merkez Yatırım ve Ticaret AŞ.'nin, istenen bilgi ve belgeleri vermemesi suçun ortaya çıkmasını engeller niteliktedir" denildi. Raporda, müşterilere açığa bono satışı yapılarak elde edilen her türlü menfaatin 4208 sayılı Kanun'un 2. maddesi gereğince "kara para" olarak değerlendirilmesi kanaatine yer verilerek, yönetim kurulu başkanı Kemal Uzan, vekili Yavuz Uzan olmak üzere 5 yönetim kurulu üyesi ile 10 banka yetkilisinin karapara aklama suçu kapsamında sorumluluğunun bulunduğu ifade edildi. 
   
   
</TEXT>
</DOC>
