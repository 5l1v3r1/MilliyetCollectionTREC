<DOC>
<DOCNO> 247094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun31.html </URL>
<DATE> 2004/06/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kosova'da savaşın üzerinden tam 5 yıl geçti ama... 
</HEADLINE>
<TEXT>

     Kosova'da savaşın üzerinden geçen 5 yılın ardından demokratik gelişmelere rağmen sorunlar bitmedi. 
     NATO, 24 Mart 1999'da, eski Yugoslavya'ya karşı hava operasyonu başlatmış, BM Güvenlik Konseyi'nin 1244 sayılı kararı ve Kumanova'da eski Yugoslavya ve NATO temsilcileri arasında imzalanan Askeri Teknik Anlaşma ile tam 5 yıl önce NATO birlikleri Kosova'ya girerek, bugün Hollanda'nın Lahey kentinde eski Yugoslavya için kurulan savaş suçları mahkemesinde yargılanan eski Devlet Başkanı Slobodan Miloşeviç'in Kosova halkına uyguladığı şiddete son vermişti. 
     Aradan geçen 5 yılda Kosova'da demokrasinin sağlanması için yoğun çaba harcandı seçimler yapıldı, Kosova Anayasa Çerçevesi hazırlandı, yerel kurumlar, parlamento ve hükümet kuruldu. Kosova'daki uluslararası sivil ve askeri görevlilerin sayısı azaltıldı. 
     Demokrasi yolunda ilerleyen Kosova'da, hukukun üstünlüğünü sağlamak için adımlar atıldı. Dosyaları tamamlanan zanlılar tutuklanmaya başlandı. Bunların arasında eski Kosova Kurtuluş Ordusu UÇK komutanlarının bulunması, özellikle eski UÇK'lıların yoğun protestolarına yol açtı. Ancak Birleşmiş Milletler Kosova Geçici Misyonu UNMİK ile Kosova kurumları arasında gerginlik artıyor. 
     Başkent Priştine'de dün düzenlenen protesto gösterilerinde 5 yıl önce çiçeklerle karşılanan UNMİK'in, Kosova'yı terk etmesi istendi. 
     Kosova'daki Arnavutlar bağımsızlık istiyorlar. Uluslararası topluluk ise Kosova'yı Sırbistan sınırları içinde gören BM Güvenlik Konseyi'nin 1244 sayılı kararının dışına çıkılamayacağını, Kosova'nın Arnavut, Sırp, Türk, Boşnak ve diğer etnik toplulukların birlikte yaşayabilecekleri bir yer olması gerektiğini tekrarlıyor, aksi durumun yeni bir BM kararı gerektiğini vurguluyorlar. 
     Kosova'da çoğunluğu oluşturan Arnavutların bağımsızlık talebine karşılık olarak uluslararası topluluk, Kosova'nın nihai siyasi statüsünün belirlenebilmesi için bazı şartlar ortaya koyuyor. 
     ''Standartlar'' olarak adlandırılan ve sekiz başlıktan oluşan şartların başında, Kosova'dan kaçan, Sırp ve Arnavut olmayan Boşnak, Türk, Roman ve Aşkalıların evlerine dönebilmeleri ile Priştine ve Belgrad arasında diyalogun başlaması geliyor. 
     
     SORUNLAR BİTMEDİ 
     Bu arada, Mart ayında çıkan şiddet olayları, Kosova'nın demokratikleşme çabalarını baltaladı. 
     Kosova'da 20 bine yakın Kosova Barış Gücü KFOR askeri, 3 bine yakın Birleşmiş Milletler Polis Gücü UNMİK Polisi ve 6300 Kosova Polis Hizmetleri KPH mensubunun varlığına karşın, bu olaylarda 8 Sırp ve 15 Arnavut hayatını kaybetti, 500 kişi yaralandı, Sırplara ait yüzlerce ev ve onlarca kilisenin yanı sıra çok sayıda UNMİK aracı ateşe verildi. 
     Ancak Kosova'nın sorunları güvenlikle sınırlı değil. Nüfusu 2 milyon olan, işsizlik oranı yüzde 70 civarında bulunan Kosova'da, ekonomik ve sosyal sorunlar da çözülmeyi bekliyor. 
     Özelleştirme bekleyişi içindeki kamu kurumları işlevselliğini yitirmiş durumda. UNMİK denetiminde bir yıl önce başlayan özelleştirme sürecinde ilerleme kaydedilemiyor. 
     Neredeyse tüm malların yurtdışından alındığı, çalışanların aylık ortalama gelirinin 130 euro olduğu Kosova'da, fuhuş ve uyuşturucu ticareti de yaygınlaşıyor. 
     Bu sorunların yanı sıra faili meçhul cinayetler de bölgede huzuru kaçırıyor. 
     Kosova'da 4 yıl önce insan haklarını korumak için kurulan Ombudsman kurumunun raporlarında, haklarının ihlal edildiği gerekçesiyle 5 bin kişinin kuruma başvurduğu belirtiliyor. 
     Kosova Ombudsmanı Marek Antoni Nowicki ise Kosova'nın Avrupa'nın ''kara lekesi'' olduğu yorumunu yapıyor. 
     Sorunlar nedeniyle yabancı girişimciler Kosova'ya yatırım yapmaktan kaçınıyor. Uzmanlar, yabancı yatırımcıların desteği ve dış krediler olmazsa Kosova'nın ekonomik durumunun düzelemeyeceğini kaydediyor. 
     İstifa eden ve Kosova'dan dün ayrılan UNMİK'in beşinci Başkanı Harri Holkeri, Kosova'yı çok zor günler beklediğine işaret ederek, Kosovalıların radikal grupların oyununa gelmemeleri çağrısında bulundu. 
     
</TEXT>
</DOC>
