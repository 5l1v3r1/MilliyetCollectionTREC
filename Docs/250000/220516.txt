<DOC>
<DOCNO> 220516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko20.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkuteli'ne mantar konservesi fabrikası kuruluyor... 
</HEADLINE>
<TEXT>

     Antalya'nın Korkuteli İlçesi'nde, 13 bin metrekarelik dev konserve fabrikası kurulacak. 
     İlçede faaliyet gösteren Devran Konserve A.Ş., bölgedeki mantar üreticilerinin talebi üzerine 13 bin metrekarelik bir alana mantar ve kullanılmayan meyve ürünlerinin değerlendirileceği konserve fabrikası inşaa edecek. 
     Dat Köy'de kurulacak fabrikanın temel atma töreninde konuşan Devran Konserve A.Ş. Yönetim Kurulu Başkanı İsmail Gülel, mantar konservesi fabrikasını bölgedeki üreticilerden gelen talep üzerine kurmaya karar verdiklerini söyledi. 
     Fabrikanın 1,5 milyon dolara mal olacağını kaydeden Gülel, şöyle dedi 
     ''Sadece Korkuteli bölgemizdeki mantar üreticileri değil, yakın il ve ilçelerdeki üreticilerimizin de ürünlerinin değerlenebileceği bir tesis kurmayı amaçladık. Fabrika, içinde oluşturulacak prefabrik mantar odaları, mantar konservesi bölümü ve dönem sonu meyvelerinin değerlendirileceği meyve konsantre bölümlerinden oluşacak. Günlük işleme kapasitesi 3 tondan başlayarak 30 tona kadar çıkacak.'' Fabrika alanı içinde ayrıca, dinlenme alanları, çocuk parkları ve bir adet lokantanın da yer alacağını kaydeden Gülel, ''Fabrika 2005 yılında faaliyete geçecek ve yaklaşık 100 kişi istihdam edilecek'' diye konuştu. 
     
</TEXT>
</DOC>
