<DOC>
<DOCNO> 208818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko34.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Abdüllatif Şener pazarlığa tutuşunca... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ekonomide olumlu bir süreç yaşandığını belirterek ''Türkiye'nin önü de ufku da açık, her şey daha iyi olacak'' dedi. 
     Şener, valilikte gazetecilerin sorularını yanıtlarken, kararlılıkla mücadele ettikleri enflasyonun son 30 yılın en düşük düzeyine gerilediğini, enflasyondaki düşüşe bağlı olarak faizlerin de gerilediğini kaydetti. 
     Hazine'nin ilk kez bugünkü usüllerle borçlanmaya başladığı 1984 yılından günümüze kadar ilk kez devlet borçlanmalarında faiz oranının yüzde 30'un altına düştüğünü vurgulayan Şener, şöyle konuştu 
     ''Türkiye'nin önü de ufku da açıktır, her şey daha iyi olacak. Faizler düşmekle kalmıyor, borç vadaleri de uzamaktadır. Bu olumlu gelişmelerin 2004 yılında da devam edecektir. Bölge ülkeleriyle ilişkiler iyileşiyor, Türkiye'nin komşularıyla ticareti gelişiyor. Bunlar, Türkiye'nin gelecekte ekonomisi daha güçlü ve daha itibarlı bir ülke olacağının göstergesidir.'' Türkiye'nin Irak'a ilişkin izlediği politikanın kimi çevrelerde eleştirildiğinin hatırlatılması üzerine Şener, bir tek Türk vatandaşının burnunun kanamamış olmasının ve ekonominin yaşanan olaylardan etkilenmemesinin doğru politikayı başarıyla uyguladıklarının göstergesi olduğunu vurguladı. 
     
     FUAR AÇTI 
     Şener, valilik ziyaretinin ardından Gaziantep Sanayi Odası'nın GSO bu yıl ikincisini düzenlediği GAPSHOES 2004 2. Ayakkabı, Saraciye ve Yan Sanayi Fuarı'nın açılış törenine katıldı. 
     Başbakan Yardımcısı Şener, törendeki konuşmasında, dünyada ekenomik rekabetin arttığını, ürün pazarlamanın en az ürünü üretmek kadar önem kazandığını vurguladı, Türkiye'nin ayakkabı üretimine ve ihracatına ilişkin sayısal bilgiler verdi. 
     Ayakkabı sanayicilerinden, kalite ve standartlara uygun üretim yapmaya önem vermelerini, ürettiklerini marka oluşturarak ihraç etmelerini, küreselleşmeye birlikte ortaya çıkan yeni ekonomik yapılanma içerisinde ayakta kalabilmek için dünyanın her yanındaki gelişmeleri dikkatle izlemelerini isteyen Şener, fuarın sektörün gelişmesine önemli katkı sağlayacağını bildirdi. 
     Vali Lütfullan Bilgin ve GSO Başkanı Nejat Koçer de yaptıkları konuşmalarda, fuarın, Gaziantep'in sektörel zenginliğinin, Gaziantep'in bölgesel işbirliğine açık olduğunun en güzel göstergesi olduğunu belirttiler. 
     
     YEMENİ SATIN ALDI 
     Şener, açılış kurdelasını kestiği fuarda, Gaziantep yöresine özgü bir ayakkabı türü olan ''yemeni'' dikilen bir standı ziyaret etti. Ayakkabıcılıktan anladığını belirterek yemeni ustasını bir süre izleyen Şener, daha sonra tezgaha kendisi oturdu. 
     Tezgahta kısa süren kalan ve yemeninin dikiş usulünün kendisine yabancı olduğunu kaydeden Şener, bir çift yemeni satın aldı. Ustanın hediye olarak verdiği yemeniyi geri çeviren Şener, yemeninin fiyatını sordu. Şener, 22 milyon 500 bin lira fiyat söylenen yemeniyi ''ben pazarlık ederim'' diyerek 21 milyon 500 bin liraya satın aldı. 
     Başbakan Yardımcısı Şener, yemenicinin ardından Halep Ticaret Odası'nın fuardaki standını ziyaret etti. Oda yetkililerinin bir kılıç hediye ettikleri Şener'in standtan oldukça mutlu ayrıldığı gözlendi. 
     
     SURİYELİLERİN BAKAN'DAN RİCASI... 
     Bu arada, fuarı ziyaret eden Suriyeli işadamları, Şener'den görev süresi dolan Halep Başkonsolosu Hulusi Kılıç'ın görev süresinin uzatılmasını istediler. 
     Şener, diğer standları da ziyaret edip bir çift kundura satın aldıktan sonra fuardan ayrıldı. 
     
</TEXT>
</DOC>
