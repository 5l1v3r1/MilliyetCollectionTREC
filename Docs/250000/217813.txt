<DOC>
<DOCNO> 217813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur29.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvalık'ta batan teknede 9 cesete daha ulaşıldı... 
</HEADLINE>
<TEXT>

     Balıkesir'in Ayvalık İlçesi açıklarında bir teknenin alabora olması sonucu kaybolanlardan 9'unun daha cesedi bulundu. 
     AA muhabirinin aldığı bilgiye göre, Sahil Güvenlik Ege Deniz Bölge Komutanlığı'na bağlı iki helikopter ve üç bot, teknenin battığı Pınar Adası yakınlarında arama kurtarma çalışmalarını sürdürüyor. 
     Çalışmalar sırasında Pınar Adası'ndaki kayalıklara vuran 3 ceset ile adanın karşısındaki Poyraz Adası sahiline vuran 4 ceset, Sahil Güvenlik teknesiyle, deniz üzerinde bulunan iki ceset de helikoptere alınarak Ayvalık'a götürüldü. 
     Yetkililer, Somali uyruklu 7 kaçağın sağ kurtarıldığı tekne kazasında 9 cesetle birlikte ölü sayısının 13'e yükseldiğini, arama kurtarma çalışmalarının devam ettiğini bildirdiler. 
     Ayvalık Kaymakamı Ayhan Boyacı, Ayvalık Devlet Hastanesi'ne getirilen cesetlerin, hastane morgunun kapasitesinin yetersiz olması nedeniyle çevre ilçelerdeki hastanelere gönderildiğini söyledi. 
     
</TEXT>
</DOC>
