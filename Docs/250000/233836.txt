<DOC>
<DOCNO> 233836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko31.html </URL>
<DATE> 2004/04/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ankara'da ekmeğe zam yok... 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, Ankara'da ekmekte daha önce yüzde 20 olarak açıklanan zam kararının uygulanmayacağını, Ankaralıların eski fiyattan ekmek satın almaya devam edeceğini söyledi. 
     TFF tarafından başlatılan ''Ekmek ve ekmek uygulamalarını yerinde görme'' çalışması çerçecevesinde Diyarbakır'a gelen Balcı, Fırıncılar Odası'nda düzenlediği basın toplantısında, Ankara'da alınan zam kararının uygulanmayacağını belirtti. 
     Ucuz ekmek satışına karşı olmadıklarını ifade eden Balcı, belediyelerin bu konuda fırıncı esnafı ile birlikte çalışma yürütmesi gerektiğini savundu. Balcı, şöyle dedi 
     ''Mağdur olan bir kesimin mağduriyetini gidereceğiz derken, esnaf kesimi ve onların yanında çalışan yüzlerce aileyi de mağdur etmek doğru değildir. Ankara'da Fırıncılar Odası Başkanlığı, zam kararını Esnaf ve Sanatkarlar Odalar Birliği'nden ESOB aldı. Ekmek fiyatına zam yapılacağı yönünde bir açıklama yapıldı. Ancak uygulama söz konusu değil. 
     Ankaralılar, ekmeği eskiden olduğu gibi aynı fiyattan satın almaya devam edecek. Herhangi bir uygulama söz konusu olsaydı, TFF gereğini yapacaktı. Fırıncılar Odası'na bu tür kararların esnafla birlikte alınması gerektiği yönünde uyarı yazımız oldu.'' 
''Halk Ekmeği Üretme Projesi''nin de, iki ay sonra Sakarya'da hayata geçirileceğini ifade eden Balcı, ''Belediye ve esnaf işbirliğiyle dar gelirli vatandaşlarımızın yararlanacağı 'Halk Ekmeği Üretme Projesi'nin ülke geneline yayılması için çalışmalar yürüteceğiz'' dedi. Balcı daha sonra, karayolu ile Şanlıurfa'ya hareket etti. 
     Ankara'da halen 300 gramlık ekmek 400 bin liradan satılıyor. 

     
</TEXT>
</DOC>
