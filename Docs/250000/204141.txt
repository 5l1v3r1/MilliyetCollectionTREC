<DOC>
<DOCNO> 204141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun26.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Allah bizi devletsiz, bayraksız, Türkiyesiz bırakmasın" 
</HEADLINE>
<TEXT>

     KKTC Cumhurbaşkanı Rauf Denktaş, kan pahasına elde edilen haklar korunmazsa bunların altlarından alınacağını belirterek, ''Allah bizi devletsiz, bayraksız, Türkiyesiz bırakmasın'' dedi. 
     Lefkoşa'da Barbarlık Müzesi bahçesinde yaptırılan Kumsal Şehitleri Anıtı, Cumhurbaşkanı Denktaş tarafından açıldı. 
     Açılış törenine, Cumhurbaşkanı Denktaş'ın yanı sıra Meclis Başkanı Vehbi Zeki Serter, Başbakan Derviş Eroğlu, Kıbrıs Türk Barış Kuvvetleri Komutanı KTBK Korgeneral Işık Koşaner, diğer yetkililer ve şehit aileleri katıldı. 
     Şehit Aileleri ve Malul Gaziler Derneği Başkanı Ertan Ersan, törende yaptığı konuşmada, ''40 yıl önce barbar Rumların masum Türk halkına acımasızca saldırdığını, masum çocukların küvette anneleriyle şehit edildiklerini'' anlattı. 
     ''Katliamın gerçekleştiği evin, dünyanın Kıbrıs Türküne yapılanları görmesi için Barbarlık Müzesi olarak tarihe geçtiğini'' ifade eden Ersan, anıtın, KTBK ile birlikte organize edildiğini ve Hüseyin Macit Yusuf'un katkılarıyla yapıldığını söyledi. 
     Cumhurbaşkanı Denktaş da anıtın yapımında katkıda bulunan Hüseyin Macit Yusuf'a plaket verdi. 
     Denktaş, plaketi verdikten sonra şunları söyledi 
     ''Abide diktiniz tebrik ederim. Bunları dikmek suretiyle zannedersiniz ki dış dünya sizlere hak verecek aldanırsınız. 
     Kan pahasına elde ettiğiniz hakları korumasını bilmezseniz altınızdan alırlar ve başınıza gelenler, yeniden gelir. 
     Allah bizi devletsiz, bayraksız, Türkiyesiz bırakmasın ve herkese torunlarıyla milli duygularla yaşamak ve milli duygularla var olmak ülküsünü versin.'' 
     
</TEXT>
</DOC>
