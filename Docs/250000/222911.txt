<DOC>
<DOCNO> 222911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas16.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV taşıyanlarda kalp riski daha yüksek 
</HEADLINE>
<TEXT>

     AIDS hastalığına yol açan HIV taşıyan kişilerin kalp rahatsızlığına yakalanma riskinin daha yüksek olduğu bildirildi. 
     Amerikalı bilim adamları, HIV virüsü taşıyanlarda özellikle kalp damarlarında tıkanıklık ve kalınlaşmaya rastlandığını, hastalığın hızla ilerlediğini söylediler. 
     California Üniversitesi'nde görevli öğretim üyesi Priscilla Hsue, HIV taşıyıcılarının yüksek kalp hastalığı riskiyle karşı karşıya kalabileceğini belirterek, bu kişilerde diğer risk faktörleri olan yüksek kolesterol ve tansiyonun ciddiyetle tedavi edilmesi gerektiğini kaydetti. 
     Hsue ve iş arkadaşlarının, Amerikan Kalp Derneği'nin dergisinde yayımlanan araştırması kapsamında, ortalama 45 yaşında ve 11 yıldır HIV taşıyıcısı olan 148 kişinin incelendiği, yaklaşık 3 buçuk yıldır çok sayıda ilaçtan oluşan kürler kullanıldığı belirtildi. 
     Araştırmada, HIV taşıyıcılarının, aynı yaş ve cinsiyette 63 sağlıklı kişiyle karşılaştırıldığı ve beyne giden kanı pompalayan şah damarlarının ultrasonla incelendiği kaydedildi. 
     HIV taşıyıcılarında, kalp damarlarının kalınlığının göstergesi olarak kabul edilen şah damarlarında kalınlaşmaya ve yüzde 45'inin damarında yağlı tabaka oluşumuna rastlandığı bildirildi. Bu oran sağlıklı kişilerde yüzde 24 olarak belirlendi. 
     Araştırma, bir yıl sonra bazı HIV taşıyıcılarının damarlarındaki kalınlaşmanın, sağlıklılara oranla daha hızlı ilerlediğini ortaya koydu. 
     Bilim adamları, kalınlaşmanın, yaş, kolesterol seviyesi, sigara kullanımı ve yüksek tansiyonun yanı sıra doğrudan HIV ile bağlantılı olabileceğini, çünkü bağışıklık sistemi en fazla zarar gören hastaların kalp damarlarındaki tıkanıklığın diğerlerinden çok daha kötü durumda olduğunu belirttiler. 
     HIV taşıyıcılarının kullandığı çok sayıda ilaçtan oluşan kürler, kolesterolü yükseltebiliyor ve metabolizmada değişikliklere yol açabiliyor. 
     
</TEXT>
</DOC>
