<DOC>
<DOCNO> 220712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun41.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam davası ufukta göründü... 
</HEADLINE>
<TEXT>

     ABD, ele geçirdikten yaklaşık 3 ay sonra eski Irak lideri Saddam Hüseyin'i yargılama sürecini başlatıyor. 
     ABD Adalet bakanlığı, bu amaçla Irak'a ''öncü birlik'' olarak 4 yargıç yolluyor. Amerikan yargıçları, Saddam Hüseyin ve onun rejiminin önde gelen yaklaşık 200 ismini yargılamak amacıyla Iraklı yargıçlarla işbirliği içine girecek. Daha sonra genişletilecek bu işbirliğinin sonunda, Irak'ın eski güçlü adamı Saddam ve adamları aleyhinde iddianame hazırlanacak. 
     Iraklı yargıç Selam Çelebi, AFP muhabiriyle konuşurken, ''4 Amerikalı, bizimle oturup Saddam'ın yargılanacağı özel mahkemenin statüsünü görüşecek'' dedi. 
     4 yargıcın Irak'ta sadece birkaç gün kalacağını, onlar gittikten sonra 50 hukukçu, savcı ve uzmandan oluşan kalabalık bir Amerikan grubunun mart sonuna doğru geleceğini belirten Iraklı yargıç, kurulacak özel mahkemeye 100-200 Baas üyesinin çıkarılacağını tahmin ettiğini söyledi. 
     Çelebi, Amerikalı hukukçular grubunun mart sonunda gelmesi ve savaş suçlarını yargılayacak yargıçların belli olmasıyla eski rejimin yargılanması yolunda büyük bir adım atılmış olacağını kaydetti. 
     
</TEXT>
</DOC>
