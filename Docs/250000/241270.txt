<DOC>
<DOCNO> 241270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/ekonomi/aeko.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilde kuyruk var 
</HEADLINE>
<TEXT>


Otomobil talebindeki artış, bazı modellerde kuyrukların oluşmasına neden oldu. Özellikle orta sınıftaki otomobil modellerindeki bekleme süresi üç aya kadar çıkıyor 


Otomobil talebindeki artışla birlikte satış rekorları kıran otomotiv sektöründe, yine sıra bekleme dönemi başladı. 
Piyasadaki dalgalanmadan etkilenmeyen otomobil satışlarında, bazı modellerde üç ay sıra bekleniyor. 
Renault, talebin yoğunluğu nedeniyle Megane Sedan serisine bir buçuk ay, Clio Symbol ve Kangoo'ya bir ay sonrası için teslim tarihi verirken, ithal edilen yeni model Megane Scenic'te ise opsiyon ve renk tercihine göre bekleme süresi bir buçuk ayı bulabiliyor. 

Dizel talebi artıyor 
Bursa'da Fiat'ın Punto modeli için bekleme süresi iki aya kadar çıkabilirken, Albea ve Palio'nun dizel motorlu modelleri, ancak bir ay sonra sahiplerine teslim ediliyor. Dizele kayma nedeniyle multijet motorlu modellerde talep patlaması yaşandığını aktaran Tofaş yetkilileri, hemen hemen bütün modellerinde sıra bulunduğunu, istenilen renk ve donanım seçeneklerine göre bekleme süresinin ülke genelinde iki ile üç hafta arasında olduğunu belirttiler. 
Honda'nın Jazz modelini satın almak isteyenlerin ise üç ay beklemeyi göze almaları gerekiyor. Honda'nın diğer modeli Civic'in otomatik vitesli versiyonuna haziran, düz vitesli versiyonuna da temmuz ayı için gün veriliyor. 
Volkswagen'in en çok tercih edilen modeli Yeni Golf'ün bazı modellerine sahip olabilmek için ortalama bir - iki ay beklemek gerekirken, Polo modelinde ise seçilen opsiyona göre ortalama bir ay sonra teslimat yapılıyor. 
Toyota'nın Corolla, Avensis ve Yaris modelleri için de sıra bulunuyor. Toyotosa yetkililerinin verdiği bilgiye göre, Adapazarı tesislerinde üretim ve ihracatına başlanan Corolla'nın yeni modeli Verso'da ağustos ortasına kadar süre veriliyor. 
Yaris'in 1.0 versiyonlarında haziran ayına, Avensis'in 1.6 motorlarında temmuz ayına, Corolla'nın hatchback ve sedan modellerinin Terra versiyonlarında haziran ortası, sol versiyonlarında ise haziran başına kadar sıra var. 

Traktörde de sıra var Geçtiğimiz yıllarda yaşanan ekonomik sıkıntıların tarım sektörüne yansıması sonucu satışların azaldığı traktör sektörü, bu yıl 40 bin satışla 'patlama' yapmayı bekliyor. Taleplere yetişemeyen traktör satıcıları müşterilere sıra vermek zorunda kalıyor. Massey Ferguson'un Türkiye'deki üreticisi Uzel Makine Sanayi'nin Pazarlama Direktörü Hayati Kösoğlu, sektörde geçen yıl 18 bin olan traktör satışının bu yıl 40 bine çıkmasının beklenildiğini söyledi. Kösoğlu, "Şu an taleplere yetişemiyoruz. Müşterilere sıra vermeye başladık. Marka taleplerine göre bir ila üç ay arasında süre vermek zorunda kalıyoruz" dedi. Traktör sektörünün ekonominin göstergesi olduğuna da işaret eden Kösoğlu, verilerin gelecekte önemli ekonomik sorun olmayacağı anlamına geldiğini de kaydetti. 

Petrolde sınırlı gevşeme EKONOMİ SERVİSİ 
ABD'de ham petrol fiyatları pazartesi günkü varil başına 41.85 dolarlık rekor seviyenin ardından dün 40.10 dolar düzeyine geriledi. Daha sonra ise 41.50 dolara çıktı. Londra Brent petrolü de benzer bir hareketle önce geçen haftaki rekor seviyesine göre 2 dolar aşağıda olan 36.70 dolara gevşediyse de ilerleyen saatlerde 37.90 dolara yükseldi. Petrol ihraç eden ülkeler birliği OPEC'in 3 Haziran'da Beyrut'da yapacağı toplantıda piyasaları yatıştırmak için petrol arzını artıracağı düşünülüyor. OPEC'in en etkili üyesi Suudi Arabistan petrol arzının 1.5 milyon varil artırılmasnı istiyor. Ortadoğu'da yaşanan şiddet olaylarının arz tarafında yarattığı endişeler ve dünya ekonomisinin büyümesinden ötürü petrole olan talebin artması fiyatların rekor düzeylere çıkmasına neden olmuştu. 


</TEXT>
</DOC>
