<DOC>
<DOCNO> 223690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun23.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'nin AB üyeliğinin reddilmesi 'uygunsuz' olur" 
</HEADLINE>
<TEXT>

     AB Komisyonu'un Hollandalı üyesi Frits Bolkestein, Türkiye'nin Avrupa Birliği'ne üye olacağını, ancak bunun nasıl ve ne zaman gerçekleşeceği sorularının gündemde olduğunu söyledi. 
     Bolkestein, Lahey'de yaptığı açıklamada, Türkiye'nin AB üyeliğinin bu aşamada reddedilmesinin ''uygunsuz bir anlayış'' olacağını bildirdi. 
     Türkiye'ye resmi olarak aday ülke statüsü tanındığının göz ardı edilmemesi gerektiğini belirten Bolkestein, ''Türkiye'yi istemeyebilirsin, bu konuda verilmiş görüşe karşı çıkabilirsin, ama Türkiye'nin resmi adaylık statüsü bir gerçek. Bu nedenle 40 yıl önce üyelik başvurusunda bulunmuş bu ülkeye, 'Özür dilerim gişe kapandı' diyemezsin'' diye konuştu. 
     Bolkestein, Türkiye ile üyelik müzakerelerine 2006 yılında başlanabileceğini ve 10 yıl sonra Türkiye'nin tam üye olabileceğini belirtti, ancak bunun tamamen kendi görüşü olduğunu kaydetti. 
     Frits Bolkestein, Türkiye'nin üyeliğinin kabul edilmesinin, AB üyesi ülkelerde yapılacak referandumla kesinlik kazanabilmesi gerektiğini de kaydetti. 
     Avrupa Komisyonu'nun iç pazardan sorumlu üyesi olan Bolkestein, kısa süre önce yaptığı açıklamada, Türkiye'ye 1999 Aralık zirvesinde adaylık statüsü tanınmasını sert dille eleştirmiş ve ''Avrupalı liderlerin o zirvede, üç dakika dahi görüşmeden bu karara vardıklarını'' öne sürmüştü. Bolkestein, önceki hafta Strasbourg'da tanıtımı yapılan ''Avrupa'nın Sınırları'' adlı kitabında da Türkiye'nin üyeliğine karşı çıkmış ve Türkiye'nin AB dışında tutulmasını görüşünü savunmuştu. 
     
</TEXT>
</DOC>
