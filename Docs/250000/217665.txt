<DOC>
<DOCNO> 217665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun24.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, De Soto ile görüştü 
</HEADLINE>
<TEXT>

     Kıbrıs'taki yeni müzakere süreci çerçevesinde bugün yapılması planlanan 4'üncü gün görüşmelerinin yarına ertelenmesinin ardından, KKTC Cumhurbaşkanı Rauf Denktaş, BM Genel Sekreteri'nin Kıbrıs Özel Temsilcisi Alvaro De Soto ile bir araya geldi. 
     KKTC Cumhurbaşkanlığı'nda yaklaşık 1,5 saat süren görüşmenin ardından De Soto, gazetecilerin sorularına detaylı yanıt vermekten kaçındı. 
     De Soto, Denktaş ile esas konuları ele aldıklarını ve görüşmelerin yarın devam edeceğini söylemekle yetindi. 
     Denktaş da De Soto'nun gitmesinin ardından yaptığı açıklamada, dün verdikleri belge hakkında temsilciye daha doyurucu bilgi aktardıklarını kaydetti. 
     De Soto'nun sorduğu soruları cevaplandırdıklarını belirten Denktaş, bugünkü görüşmenin yarına hazırlık niteliğinde olduğunu ifade etti. 
     Görüşmelere katılan BM heyetinde AB uzmanlarının da bulunmasından kaynaklanan soruna ilişkin bir soru üzerine Denktaş, bu sorunun halledildiğini bildirdi. 
     
</TEXT>
</DOC>
