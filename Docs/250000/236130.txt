<DOC>
<DOCNO> 236130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun18.html </URL>
<DATE> 2004/04/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fischer Türkiye'ye artık 'AB'ye giremezsiniz' diyemeyiz 
</HEADLINE>
<TEXT>

     Hakkı AKDUMAN bildiriyor 
Almanya Dışişleri Bakanı Joschka Fischer, Türkiye'de kısa sürede çok büyük reformların yapıldığını belirterek, ''artık buna ödül olarak 'AB'ye giremezsiniz' diyemeyiz'' dedi. 
     Fischer, federal mecliste, AB'nin genişlemesiyle ilgili tartışmada, şunları söyledi 
     ''Daha önce de söylediğim gibi Türkiye'nin Avrupa yeteneği Ankara, İstanbul ya da İzmir değil, Erzurum ve Diyarbakır'da belli olacak. Ancak, Türkiye'de ne kadar büyük reformlar yapıldığını görmemiz lazım. Türkiye'de 2 ya da 3 yıl öncesine kadar bile mümkün göremediğimiz yenilikler yapıldı. Türkiye'nin Kıbrıs tutumuna, idam cezasının kaldırılmasına, iç reformlara ve devlet güvenlik mahkemelerinin kaldırılmasına kadar. Sadece Kıbrıs tutumuna bile bakacak olursak 6 ay öncesine kadar bunu başaramazlar diye düşündüm, ancak başardılar. Artık buna ödül olarak 'AB'ye giremezsiniz' diyemeyiz.'' Muhalefetin Türkiye'nin AB üyeliğine ilişkin tutumunu da eleştiren Fischer, şöyle dedi 
     ''İslamcı terör bizi bir din ve kültürler çatışmasına sürüklemek istiyorsa bu stratejiyi başarılı şekilde önlememiz gerekir. Bunun başarılı olması, sonuçta Avrupa'daki aydınlanmanın temel değerlerinin modern bir İslamiyet, modern bir demokrasi ve sivil toplumla bağdaştırılmasıyla mümkün olabilir. Bu nedenle muhalefetin Türkiye'nin AB üyeliğine karşı çıkması yanlıştır ve çok kötü sonuçlar doğuracaktır.'' Türkiye'ye 40 yıldan bu yana ciddi vaatlerde bulunulduğuna işaret eden Fischer, şunları kaydetti 
     ''Eski Başbakan Helmut Kohl, birkaç ay önce Frankfurter Allgemeine Zeitung gazetesine yaptığı açıklamada, Kopenhag kriterlerini yerine getirdiği takdirde Türkiye'nin AB üyesi olabileceğini söyledi. Çünkü Kohl, Türkiye'nin stratejik önemini çok iyi şekilde anladı. Eğer Türkiye'ye 'ne yaparsanız yapın AB'ye giremezsiniz' denilirse bu Türkiye'de 'kapıyı yüzünüze daimi olarak kapatıyoruz ve hayır diyoruz' şeklinde algılanacaktır. Bu 'hayır' çok kötü sonuçlar doğuracaktır.'' Almanya Dışişleri Bakanı Fischer, muhalefete çağrıda bulunarak, ''Bu tartışmayı somut nedenlere dayandırarak sürdürün. Türkiye hemen yarın ya da ertesi gün AB'ye girmeyecek. Burada söz konusu olan Türkiye ile uzun vadeli üyelik müzakerelerine başlanması. Önemli olan da bu'' dedi. 
     
</TEXT>
</DOC>
