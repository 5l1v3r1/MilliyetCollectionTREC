<DOC>
<DOCNO> 226099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun30.html </URL>
<DATE> 2004/03/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Aznar'dan Zapatero'ya çağrı Terörle mücadeleden vazgeçme... 
</HEADLINE>
<TEXT>

     İspanya'da 8 yıldır Başbakanlık görevini yürüten, genel seçimleri kaybeden Halkçı Parti'nin PP Genel Başkanı Jose Maria Aznar, müstakbel Başbakan Jose Luis Rodriguez Zapatero'yu, terörle mücadeleden vazgeçmemeye çağırdı. 
     Aznar, bugün partisinin Madrid'de düzenlediği toplantıda, seçimlerin galibi Sosyalist İşçi Partisi'nin PSOE lideri Zapatero'ya çağrıda bulunarak, şunları söyledi 
     ''11 Mart'ta Madrid'deki saldırılarda İslamcı karakterde, radikal dinci terörist gruplar İspanya'ya savaş ilan ettiler. 
     Mart'ta kurban biz olduk, eğer yapmamız gerekenleri yapmazsak yarın başkaları olacak. Gelecekteki hükümetten, yapması gerekeni yapmasını rica ediyorum. Lütfen İspanya'yı terörle mücadele otobüsünden indirmeyin'' dedi. 
     Terörle mücadele konusunda yeni hükümete şans dileyen Aznar, sorumluluk alma zamanı olduğunu, hiçbir yeri terk etmek durumunda olmadıklarını kaydetti. 
     Mevcut durumun üzerine cesurca gidilmesi gerektiğini ifade eden Aznar, sorumluların yakalanıp adalete teslim edilmesini istedi. 
     Yeni hükümeti önümüzdeki ay kurması beklenen Zapatero, BM'nin Irak'ta önemli bir rol üstlenmemesi halinde İspanyol askerlerinin 30 Haziran'da Irak'tan çekileceğini söylemişti. 
     
</TEXT>
</DOC>
