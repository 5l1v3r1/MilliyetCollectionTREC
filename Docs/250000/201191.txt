<DOC>
<DOCNO> 201191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo16.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-Chelsea maçı İtalyan basınında... 
</HEADLINE>
<TEXT>

     Avrupa Şampiyonlar Ligi G Grubu'nda, Beşiktaş'ın FC Chelsea'ye yenilmesine İtalyanlar fazla sevinemedi. 
     SS Lazio'nun AC Sparta Prag'a 1-0 yenilerek Avrupa Şampiyonlar Ligi'nin yanısıra UEFA Kupası'na da veda etmesinin ardından, İtalyan basını Beşiktaş-FC Chelsea maçına kısaca değinmeyi yeğledi. 
     La Gazzetta dello Sport'un haber başlığında, Beşiktaş taraftarlarının ikinci yarının geç başlamasına neden olduklarını vurgulandı. 
     Haber başlığında, ''Beşiktaş taraftarları maçı geciktirdiler ama kazanan Chelsea oldu'' denildi. Statta yaklaşık 50 bin Beşiktaşlı taraftar bulunduğuna işaret eden gazete, ''Chelsea, gücünü ve üstünlüğünü giderek belirginleştirdi ve Beşiktaş'ın bonservisini eline verdi'' ifadelerini kullandı. 
     Corriere dello Sport Gazetesi ise ''Chelsea indirim yapmadı'' diye başlık attı. Spottaki ifadelerde, ''Beşiktaş-Chelsea 0-2. Hasselbaink ve Bridge'den gol, Beşiktaş UEFA'da'' denildi. 
     Haberde Pancu'nun mutlak gol pozisyonunundan yararlanamadığına dikkat çekilerek, ''İlk yarının son dakikalarda Beşiktaş, maçtaki en önemli pozisyonu yakaladı. Gerilerden gelen top, Chelsea savunması pozisyonu ofsayta çevirmeyi başaramayınca, Pancu'nun kaleci Cudicini ile karşı karşıya kalmasını sağladı. Ama kötü vuran golcü, topu auta gönderdi'' denildi. Gazetede, ''Kendisine 1 puan da yeterli olan Chelsea, maçtan 3 puanla ayrılan taraf oldu'' derken, Tuttosport Gazetesi ise Beşiktaş-Chelsea maçının yalnızca sonucunu aktarmakla yetindi. 
     
</TEXT>
</DOC>
