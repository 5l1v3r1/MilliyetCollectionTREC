<DOC>
<DOCNO> 223735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko08.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank kredilerinde faiz düştü... 
</HEADLINE>
<TEXT>

     Devlet Bakanı Kürşad Tüzmen, Eximbank kısa vadeli TL ihracat kredilerinde yüzde 2, döviz ihracat kredi faiz oranlarında da yüzde 0.25 indirim yapıldığını açıkladı. 
     Tüzmen, yaptığı yazılı açıklamada, bu indirimler ile ihracatçılara yıllık yüzde 12-22 aralığında TL, yıllık 1.4-3.9 aralığında faiz oranları ile döviz ihracat kredileri kullanabilme olanağının sağlandığını ifade etti. 
     Bakan Tüzmen, Eximbank'ın ''onaylanmış kişi'' statüsü alan ihracatçılara kullandıkları kredilerde teminat kolaylığı getirdiğini de bildirdi. 
     Tüzmen yaptığı yazılı açıklamada, Eximbank'ın ihracatçılar lehine yeni kararlar aldığını belirterek, şöyle devam etti 
     ''Güvenilirlik kriterleri ve gerçekleştirilen ihracat tutarlarına bağlı olarak Gümrük Müsteşarlığı'ndan onaylanmış kişi statü belgesi alan firmaların, Eximbank tarafından uygulanmakta olan kısa vadeli ihracat kredileri programları kapsamında, firma limitinin yüzde 25'lik kısmı teminat oranı yüzde 110'dan yüzde 50'ye düşürülmüştür. Bakiye yüzde 75'lik kısmına uygulanan teminat oranı da yüzde 110'dan yüzde 100'e indirilmiştir.'' Kredi başvurusunda aranan bir çok belgenin onaylanmış kişi statü belgesine haiz firmalardan alınmayacağına işaret eden Tüzmen, bu düzenleme ile ihracatçıların teminat maliyetlerinde yüzde 25-40 civarında düşüş beklendiğini kaydetti. 
     Ayrıca Eximbank'ın kısa vadeli ihracat kredi faiz oranlarında yeni indirimler yapıldığını açıklayan Tüzmen, sigorta işlemlerinde KOBİ'lere yönelik düzenlemelerle tazminat ödemelerinde kolaylıklar getirildiğini vurguladı. 
     Eximbank tarafından 1 Ocak-18 Mart tarihleri arasında, geçen yılın aynı dönemine göre yüzde 30 artışla, 630 milyon dolar kredi kullandırıldığına işaret eden Tüzmen, 466 milyon dolar tutarında ihracatın sigorta kapsamına alındığını sözlerine ekledi. 
     
</TEXT>
</DOC>
