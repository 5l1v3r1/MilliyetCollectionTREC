<DOC>
<DOCNO> 224424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun22.html </URL>
<DATE> 2004/03/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Fadlallah Şeyh Yasin'in öldürülmesinde Bush suç ortağı 
</HEADLINE>
<TEXT>

     Lübnan'daki Şiilerin en üst düzey dini liderlerinden Şeyh Muhammed Hüseyin Fadlallah, Hamas'ın kurucusu ve ruhani lideri Şeyh Ahmed Yasin'in öldürülmesinde ABD Başkanı George Bush'un İsrail Başbakanı Areil Şaron'un suç ortağı olduğunu belirtti. 
     Fadlallah, yayımladığı bildiride, ''George Bush da Ariel Şaron gibi bir katildir. Filistin halkının yok edilmesi savaşını sürdürmesi için siyonist katillere yeşil ışık yakan odur, Hamas ve İslami Cihad'ı terörist örgütler listesine dahil eden ve AB'yi de böyle davranmaya zorlayan odur'' dedi. 
     Fadlallah ayrıca, bu suçun cezasız kalmaması ve siyonist savaşın engellenmesi için İslam dünyasını harekete geçmeye çağırdı. 
     Öte yandan, Mısır'daki Müslüman Kardeşler'in ruhani lideri Muhammed Mehdi Akif, Arap liderlerin Şeyh Yasin'in öldürülmesinden sorumlu olduğunu öne sürdü. 
     Mehdi Akif, Arap liderlerin İsrail'e karşı çıkmadıklarını belirterek, ''Şeyh Ahmed Yasin, alçakça bir operasyon sonucu şehit olmuştur. Bunda, Şaron'a istediği şekilde hareket etmesine bir şey demeyen Arap liderlerinin de sorumluluğu vardır. Arap liderler İsrail'e karşı koymalıdırlar'' dedi. 
     Lübnan'daki Filistin mülteci kamplarında da yas ilan edildi AFP muhabirinin bildirdiğine göre, Şeyh Yasin'in öldürülmesini protesto için bir günlük yas ilan edilen kamplarda dükkanlar kepenk indirdi, okullar kapatıldı. Gençler yollarda lastik yaktı, İsrail aleyhinde sloganlar atarak gösteriler yaptı. 
     Yasin'in öldürülmesi Mısır üniversitelerinde de protesto edildi. 
     Kahire'deki El Ezher üniversitesinde toplanan yüzlerce öğrenci İsrail'i protesto etti. Göstericiler, ''Korkak Şaron, Yasin'in kanı işine yaramaz'' sloganları attı. 
     Mısır'da diğer kentlerde de üniversitelerde protesto gösterileri yapıldı. 
     
</TEXT>
</DOC>
