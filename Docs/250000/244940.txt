<DOC>
<DOCNO> 244940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun17.html </URL>
<DATE> 2004/06/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Denktaş, Annan'ın Kıbrıs raporunu değerlendirdi Maçı kaybettik 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın Kıbrıs raporuyla ilgili olarak, ''Kıbrıs meselesinin Rumlar lehine halledilmesi için gerekli zeminin hazırlandığını'' söyledi. 
     Denktaş, ''Bugün hiçbir Kıbrıs Türkünün yüzünün güleceği gün değil. Oturup derin derin düşünmesi gereken bir gündür bugün. Tanınma, villalar, barış ve dünyayla kucaklaşma vaadiyle kandırılan bir halkın bu duruma düşürülmüş olması çok acıdır'' dedi. 
     Bir kabulü sırasında, Kofi Annan'ın bugün Güvenlik Konseyi'ne sunması beklenen Kıbrıs raporunu değerlendiren Denktaş, raporu bu sabah aldığını ve henüz tümünü okuyamadığını belirtti. Denktaş, gazetelerde okuduğu kadarıyla ve New York'tan aldıkları bilgiler ışığında konuşabileceğini, tümünü okuduktan sonra daha detaylı bir açıklama yapacağını ifade etti. 
     
     MAÇI KAYBETTİK 
     Cumhurbaşkanı Denktaş, gelişmeleri bir futbol maçına benzeterek, şöyle konuştu 
     ''Maçı kaybettik, karşı taraf istediğini almıştır. Neydi istediği 'Kıbrıs Cumhuriyeti' olarak yola devam etsin, KKTC tanınmasın, Kıbrıs Türklerinin egemenliği kabul edilmesin, referandumlara rağmen ki, referandum iki halkın varlığını, eşit egemenliğini ve self-determinasyon hakkını vurgulayan bir olguydu. Maçı centilmence oynadık, kalemizi korumadık, Rumun sahasında güleryüzle paslaşmayla yetindik, skor ne olacak diye umurumuzda değil diye alkış aldık, takdir topladık. Ama bunun karşılığında Kıbrıs'ın, 'meşru Kıbrıs hükümeti' sahte adı altında Rumlara ait bir ülkeymiş gibi kabul edildiği ve bize bu ülkenin içinde 40 yıllık haksız ceza artık kaldırılsın diye bir cemaat gözüyle bakıldığı meydana çıkmıştır.'' 
     
     40 YILDIR RUMLARIN YAPTIĞI 
     Denktaş, Annan'ın, ''Kıbrıs Rumları sadece planı reddetmiş değillerdir, Türklerle paylaşmayı, uzlaşmayı reddetmişlerdir'' bulgusuna işaret ederek, ''40 yıldır Rumların yaptığı bu. Ama 40 yıldır Rumlara bunu yapma hakkını veren Güvenlik Konseyi'nin haksız ve tek yanlı kararlarıdır'' dedi. 
     ''Bütün görüşmelerde yaptığımız müdafaayı, Kıbrıs Rumunu meşru hükümet olarak kabul etmiyoruz diye kabul etmeyenler, Rumdan ne hakla bizimle eşit koşullarda yetki paylaşımını bekliyorlardı '' diye soran Cumhurbaşkanı Denktaş, Rumların, pazarlık gücünü elinde tutarak oyununu oynadığını kaydetti. 
     
     UZAKTAN BAKANLAR 
     Cumhurbaşkanı Rauf Denktaş, Kıbrıs Türk halkına yalan yanlış vaatlerle referandumda ''evet'' dedirtenlerin, şimdi uzaktan bakıp ''Size yardımcı olacağız, olmaya çalışacağız'' demekle yetindiğini belirtti. 
     ''Yunanistan'ın Rum tarafının işlerine karışmamasını alkışlayan BM Genel Sekreteri'nin, Türkiye'nin 'evet' demeleri için oynadığı büyük rolü de teşekkürle yad ettiğini'' kaydeden Denktaş, şöyle konuştu 
     ''Raporun tümünü okuduktan sonra daha detaylı bir açıklama yapacağım ama bugün hiçbir Kıbrıs Türkünün yüzünün güleceği bir gün değildir. Oturup derin derin düşünmesi gereken bir gündür bugün. Tanınma vaadiyle, villalar vaadiyle, barış ve dünyayla kucaklaşma vaadiyle kandırılan bir halkın bu duruma düşürülmüş olması çok acıdır. 
     Çare, devletimize, egemenliğimize kuvvetle, ısrarla sahip çıkmaktır. Aksi taktirde çok şey kaybedeceğiz ve çok pişman olacağız.'' 
     
</TEXT>
</DOC>
