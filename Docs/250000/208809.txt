<DOC>
<DOCNO> 208809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko24.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu, IMF Şefi Moghadam ile görüştü... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, işsizliğin büyük sorun olduğunu belirterek, ''Bunun için yatırım ortamını teşvik etmeliyiz'' dedi. 
     Hisarcıklıoğlu, Uluslararası Para Fonu IMF Türkiye Masası Şefi Rıza Moghadam ile TOBB Genel Merkezi'nde, yaklaşık bir saat görüştü. TOBB Başkanı, görüşmeden sonra yaptığı açıklamada, 2003 değerlendirmesini ve 2004 yılına ilişkin beklentileri ele aldıklarını söyledi. 
     Hisarcıklıoğlu, 2004 yılında ekonomide dışsal faktörlerinde önem taşıyacağını ifade etti. 
     
     BÜTÇE ÇOK YENİ 

     Hisarcıklıoğlu, bütçe yapılalı henüz 3 hafta olduğunu ve yaklaşan yerel seçimlerin bulunduğunu ifade ederek, mevcut ekonomik programın sürdürülmesinin önemine dikkat çekti. 
     IMF heyeti ile görüşmelerinde 2003'ün kısa bir değerlendirmesini yaptıklarını belirten Hisarcıklıoğlu, ''Önemli olanın önümüze bakmamız gerektiği olduğunu ifade ettik'' dedi. Hisarcıklıoğlu, 2004 ve sonrasında ekonomideki sürdürülebilir büyümenin ve kalkınmanın devam edebilmesi için yapılması gerekenler konusundaki fikirlerini IMF heyetine aktardıklarını söyledi. 
     TOBB Başkanı, yapılması gerekenler çerçevesinde en önemlisinin 2004'den başlayarak ekonomideki yapısal reformların artık yapılıyor olmasının gerektiğini de ifade ettiklerini vurguladı. 
     2003'ün değerlendirmesine baktıkları zaman 3 önemli sektörde daralma olduğunu kaydeden Hisarcıklıoğlu, şunları söyledi 
     ''Birincisi, finans sektöründe küçülme hala devam ediyor. İkincisi, nüfusun yaklaşık yarısının istihdamını sağlayan tarım sektöründeki küçülme de devam ediyor. İşsizlik sorunun çözümünde önemli olan inşaat sektöründe de 2004'den itibaren artık yavaş yavaş büyümeye başlanmasının gerekliliğini ifade ettik. Türk sanayinin dış rekabet koşullarında rakipleriyle eşit şartlarda olması gerektiğini ifade ettik. Türkiye ihracata dayalı bir büyüme modelini seçmiştir. Bu modelde başarılı olacaksak rakiplerle aynı şartlara sahip olmamız gerekiyor.'' 
     
     2004 YOL HARİTASI 

     IMF heyeti ile mutabık kalınan noktayla ilgili olarak Hisarcıklıoğlu, ''Pazar günkü basın toplantısında 2004 için ortaya koyduğumuz yol haritası konusunda mutabık kaldık'' ifadesini kullandı. 
     TOBB Başkanı, hazırlanan yol haritasının niyet mektubuna benzer bir yol haritası olduğunun da altını çizdi. 
     Geçen yıl olan iyileşmelerin insanlara umut verdiğini, ama işsizlik oranında bir azalma olmadığın vurgulayan Hisarcıklıoğlu, sanayinin kapasite kullanımı açısından en son noktasına geldiğini, istihdam için yeni yatırımlara mutlaka ihtiyaç belirtti. 
     Hisarcıklıoğlu, yatırım ortamını ikliminin geliştirilmesi için de Yatırım Ortamını İyileştirme Koordinasyon Kurulu YOİK kapsamında başlayan çalışmaların sonuçlandırılmasının da çok önemli olduğunu kaydetti. 
     Ekonominin 2004 yılında da iyi gidebilmesi için dışsal faktörlerin altını çizen Hisarcıklıoğlu, bu faktörlerin olumlu olması halinde bunun Türkiye ekonomisine de olumlu yansıyacağını bildirdi. 
     Bu arada Hisarcıklıoğlu, Moghadam'ın daha sonra basınla biraraya geleceğini söylediğini ifade etti. 
     Moghadam ise TOBB Başkanı ile yapılan görüşmenin çok iyi geçtiğini kaydetti. 
     
</TEXT>
</DOC>
