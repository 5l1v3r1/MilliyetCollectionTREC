<DOC>
<DOCNO> 241675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko37.html </URL>
<DATE> 2004/05/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yerli ilaç patronlarından kararnameye destek... 
</HEADLINE>
<TEXT>

     İlaç Endüstrisi İşverenler Sendikası İEİS Yönetim Kurulu Başkanı Bülent Eczacıbaşı, yargı yoluna gitmeyi gerektirecek bir durumun söz konusu olmadığını belirterek, yeni fiyat kararnamesini desteklediklerini bildirdi. 
     Eczacıbaşı yaptığı yazılı açıklamada, yeni fiyat kararnamesinin hem ülke ekonomisine hem de ilaç sanayine olumlu katkıları olacağına inandıklarını kaydetti. 
     Günümüze kadar Türkiye'de daha ucuza satılmış ilaçların Avrupa'da referans alınan fiyatlara yükseltilmesinin ekonomik gerekçesinin olmadığını düşündüklerini belirten Eczacıbaşı, Araştırmacı İlaç Firmaları Derneği'nin, yeni fiyat kararnamesi nedeniyle mahkemeye gitmelerinin tamamen Dernek üyelerinin bir tasarrufu olduğunu, ancak Sağlık Bakanlığı ile İEİS arasında bu nedenle dava konusu olabilecek bir husus bulunmadığını vurguladı. 
     İlaçta fiyatlandırma sorununun uzun yıllardır sektörün tüm halkalarını olumsuz yönde etkileyen bir faktör olduğuna işaret eden Eczacıbaşı, yeni fiyat kararnamesinin yürürlüğe girmesinin, endüstri açısından önemli bir aşama olarak nitelendirilmesi gerektiğini belirterek, şunları kaydetti 
     ''Kararnamenin, birçok gelişmiş ülkede uygulanan referans fiyat sistemini baz almasının, uygulanan liberal ekonomi politikalarına da uygun bir yaklaşım olarak değerlendirilmesi gerekir. İEİS Fiyat Kararnamesinin hazırlık aşamasından uygulamaya geçiş sürecine kadar tüm evrelerde Sağlık Bakanlığı ile birlikte çalışmış, elinden gelen desteği sunmaya gayret etmiştir. 
     Ulaşılan bu noktanın ardından Sağlık Bakanlığı'nın uygulamayı kararlılıkla sürdürmesi ve düzenlemenin gereklerini zamanında yerine getirmesi büyük önem taşımaktadır. 21 Mayıs 2004 tarihinde Sağlık Bakanlığı'nın ilaç fiyatlarında Temmuz ayı içinde düzenleme yapılacağını açıklaması, yaşanan global ve yerel gelişmeler doğrultusunda Kararname hükümlerinin zamanında ve kararlılıkla uygulanacağı yönünde olumlu bir işarettir.'' 
     
</TEXT>
</DOC>
