<DOC>
<DOCNO> 214745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko25.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, dış ticarette 30 milyon dolar açık verdi... 
</HEADLINE>
<TEXT>

     Çin, Ocak ayındaki dış ticaretinde 30 milyon dolar açık verdi. 
     Çin Gümrükler Genel Müdürlüğü tarafından yayınlanan istatistiklere göre, Çin'in dış ticaret hacmi geçen ay 35 milyar 710 milyon doları ihracat, 35 milyar 740 milyon doları da ithalat olmak üzere 71 milyar 450 milyon doları buldu. Çin'in ihracatı, Ocak ayında geçen yılın aynı dönemine oranla yüzde 19.8, ithalatı da yüzde 15.2 artı. 
     Bu arada, Çin'deki yabancı sermayeli işletmeler tarafından gerçekleştirilen ithalat ve ihracat geçen yılın aynı dönemine göre yüzde 22.6 artarak, 39 milyar 720 milyon dolara ulaştı. 
     Kamu işletmelerinin dış ticareti ise geçen yılın ilk ayına göre yalnızca yüzde 0.4 artarak, 22 milyar 280 milyon doları buldu. Çin, geçen ay ABD ile 10 milyar 960 milyon dolar, AB ile 10 milyar 900 milyon dolar ve Japonya ile 10 milyar 40 milyon dolar dış ticaret yaptı. 
     Çin'in ihraç ürünlerinin yarısından fazlasını makine parçaları ve elektronik ürünler oluştururken, ithal ürünleri arasında ilk sıraları yemeklik yağ, soya fasulyesi, ham petrol, demir filizi ve kağıt hamuru aldı. 
     
</TEXT>
</DOC>
