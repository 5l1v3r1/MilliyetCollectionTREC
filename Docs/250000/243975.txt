<DOC>
<DOCNO> 243975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko19.html </URL>
<DATE> 2004/05/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kapıkule'de tırlar 8 km uzunluğunda konvoy oluşturdu... 
</HEADLINE>
<TEXT>

     Kapıkule Sınır Kapısı'nda, yurtdışına çıkış yapacak TIR'lar 8 kilometre uzunluğunda kuyruk oluşturdu. 
     AA muhabirinin Kapıkule gümrük yetkililerinden edindiği bilgiye göre, firmaların ihraç yüklerini, gidecekleri ülkeye Pazartesi günü ulaştırmaya çalışması nedeniyle, hafta sonları TIR'lar Kapıkule girişindeki Türk tarafından uzun kuyruklar oluşturuyor. 
     Kapıkule gümrük sahasında işlemi bitmiş çok sayıda TIR'ın Bulgaristan'a giriş işlemi yapmak için beklediğini belirten yetkililer, ''Kapıkule'de son haftalarda ihracatın artması üzerine TIR'ların çıkışlarında büyük bir artış var. Bulgar gümrük sahasının dar olması sebebiyle fazla TIR alınmadığı için Türk tarafında yığılma yaşanıyor'' dedi. 
     Kapıkule'den, son 24 saatte 750 TIR çıkış yaparken, 400 TIR'da giriş yaptı. 
     Bu arada, Kapıkule'de çıkış yapmak için sıranın kendilerine gelmesini bekleyen 320 civarında TIR bulunuyor. 
     
</TEXT>
</DOC>
