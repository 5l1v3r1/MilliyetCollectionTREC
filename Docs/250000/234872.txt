<DOC>
<DOCNO> 234872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun73.html </URL>
<DATE> 2004/04/26/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
Boucher'dan "Hayır kampanyasından" dolayı Rum yönetimine eleştiri 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Kıbrıs'ta referandumların Rum tarafının ''hayır'' kararı yüzünden başarısızlığa uğramasının ardından yeni bir oylama yapılıp yapılamayacağını bilmediğini, ancak mevcut durumda birleşme için hiçbir plan olmadığını ve görünür gelecekte böyle bir girişim görmediklerini söyledi. 
     Boucher düzenlediği basın toplantısında, ABD'nin Kıbrıslı Türklere ilişkin politikasını gözden geçirmekte olduğunu ifade ederken, Washington'ın bu konuda önderliği yine de AB'ye bırakacağını belirtti. 
     Sözcü Boucher, Kıbrıslı Rumların referandumda ''hayır'' diyerek tarihi bir fırsatın harcanmasına yol açtığını vurgulayarak, ''Biz, AB ve diğerleri, herkes sonuçtan hayal kırıklığı duydu. Çözüm için oy kullanan cesur Kıbrıslı Türklere ve Kıbrıslı Rum azınlığa övgüde bulunmaktan başka elimizden başka bir şey gelmiyor'' dedi. 
     Boucher, bir gazetecinin yeni bir oylama yapılmasının ihtimali olup olmadığını sorması üzerine, ''Buna yanıt şöyle olabilir gerçekten böyle bir şey olup olmayacağını bilmiyorum, ancak şu noktada referandum sonuçlarından başka ortada bir şey yok'' dedi. 
     Sözcü, ''Herhangi bir yeni görüşme planı yok, durum bu, bizim de hiçbir planımız yok, bunu da daha önceden söylemiştik. Gelecek 2 on yıl içinde bir şey olmayacağını söyleyemem. Ancak bir zaman veremem, çünkü şu anda hiçbir çaba yok, görüşme yönünde hiçbir söz yok, ilerleme yönünde hiçbir söz yok. Görünür gelecekte de hiçbir girişim olacağını sanmıyorum'' diye konuştu. 
     ABD'nin referandumlarda Rum tarafı yüzünden başarısızlığa uğranması halinde Kıbrıslı Türklerin açıkta bırakılmayacağı yönündeki sözüne bağlı olduğunu belirten Boucher, Bakan Colin Powell'ın da ifade ettiği gibi, ABD'nin Kuzey Kıbrıs'a ilişkin konumunun gözden geçirilmekte olduğunu söyledi. Ancak olası politika değişikliğinin unsurları hakkında şu anda ayrıntı vermeyeceğini belirten Boucher, önce AB'nin bu konudaki kararlarını izleyeceklerini belirtti. 
     Sözcü Boucher, ''Henüz karar vermedik, önce AB'nin harekete geçmesini bekliyoruz. Onlardan önce davranmamıza gerek yok'' dedi. 
     Kıbrıs Rum Yönetimi'nin referandum öncesinde hayır yönünde oy kullanılması için geniş bir manipülasyon kampanyası düzenlediğini vurgulayan Boucher, bu durumu kınadı. Boucher, yabancı yetkililerin referandumda evet yönünde oy verilmesini savunan açıklamalarının resmi Rum kesimi yayın kuruluşu tarafından sansürlendiğini, seçime hayır diyen liderlere yayınlarda daha fazla söz hakkı verildiğini ve öğrencilerin hayır mitinglerine katılmaları için Eğitim Bakanlığı'nın bazı günlerde okulları erken tatil ettiğini anlattı. Sözcü Boucher, Kıbrıs Rum tarafında evet oyu kullanmak isteyenlere fiziki yıldırma politikalarının uygulandığı yönünde haberler bulunduğunu belirterek, özellikle evet yanlısı 18 yaşındaki bir öğrenciye ölüm tehditleri yöneltildiği haberine işaret etti. 
     Sözcü Rum kesimindeki manipülasyon kampanyasını ''vahim'' olarak nitelendirdi. 
     
</TEXT>
</DOC>
