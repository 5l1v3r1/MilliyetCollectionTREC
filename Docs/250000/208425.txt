<DOC>
<DOCNO> 208425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur26.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına bitti, sel gitti, zarar ortaya çıktı... 
</HEADLINE>
<TEXT>

     Antalya Valisi Alaaddin Yüksel, iki gün önce yaşanan fırtınada tahrip olan Akdeniz Bulvarı'ndaki 1.5 kilometrelik karayolunda incelemelerde bulundu. 
     Vali Yüksel, Antalya Büyükşehir Belediye Başkanı Bekir Kumbul, Karayolları Bölge Müdürü Nidai Şahinöz, Konyaaltı Belediye Başkanı Muhittin Böcek ve diğer yetkililerle fırtına nedeniyle tamamen zarar gören Akdeniz Bulvarı'nda inceleme yaptı. Yolun durumuyla ilgili yetkililerden bilgi alan Vali Yüksel, sahildeki tesisleri zarar gören vatandaşlara da ''geçmiş olsun'' dileğinde bulundu. 
     Yetkililere, Karayolları Bölge Müdürlüğü, Büyükşehir ve Konyaaltı belediyeleriyle ortak toplantı yapılarak soruna çözüm bulunması gerektiğini belirten Vali Yüksel, alınacak kararla tüm imkanların seferber edileceğini söyledi. 
     Antalya Büyükşehir Belediye Başkanı Kumbul, gazetecilerin soruları üzerine, tahrip olan yolun, Karayolları Bölge Müdürlüğü'nün sorumluğunda olduğunu ve 1,5 kilometreyi kapsadığını kaydederek, bu kısmın fırtına sonucu tamamen yok olduğunu bildirdi. Yolun, ana planda yürüyüş yolu durumuna getirilmesinin öngörüldüğüne dikkati çeken Kumbul, şöyle devam etti 
     ''Burada 1,5 kilometrelik band tamamen yok oldu. Karayolları, daha kuzeyde Çevre Yolu ile Kemer'de geçiş verecekti. Doğanın kendisi artık karayolunu kuzeye alın. Beni daha fazla harap etmeyin diyor. Bu saatten sonra düşünülmesi gereken Hürriyet Caddesi'nden Kemer'e geçiş vermektir. Temel düşüncem, bu aksın, planda yer aldığı gibi yürüyüş yolu haline getirilmesidir. Bunun üzerinde çalışma yapmak gerekir. Planda yürüyüş yolu iken buraya tekrar bir yol yapmak, devlet kaynaklarını boşa harcamak olur. Düzenleme yapmak lazım. Valilik, belediyeler ve karayolları yetkilileri toplantı yapacağız. Yürüyüş yolu yapılmasını doğa hızlandırdı. Bu umarım karayollarına uyarı niteliğinde olur.'' 
     
     BELEDİYENİN ZARARI 1 TRİLYON 
     Konyaaltı Belediye Başkanı Muhittin Böcek de gazetecilere yaptığı açıklamada, Konyaaltı sahilinde 1970'li yıllarda yapılan yolun fırtına nedeniyle çok ağır hasar gördüğünü hatırlatarak, bunun, bu alanla ilgili hazırladıkları projeyi de etkilediği söyledi. Planda bölgenin yürüyüş yolu olduğunu ancak karayollarının doldurma çalışması sonucu buranın yol olarak kullanılmaya başlandığını hatırlatan Böcek, bu alanın yürüyüş yolu olarak kullanılması halinde de acilen çevre düzenlemesi yapılması gerektiğini belirtti. 
     Belediye olarak tahrip olan yolun çevresinde çevre düzenlemesi yaptıklarını, fırtına sonucu tüm düzenlemelerin zarar gördüğünü belirten Böcek, ''Belediye olarak ilk incelemelerimize göre, 1 trilyon lira zarar var. Yolun tahribatının yanında bizim yaptığımız kaldırım ve diğer düzenlemeler de tahrip oldu. Düzenleme içindeki 100'den fazla palmiyemiz denize gitmiştir'' dedi. 
     Böcek, Vali Yüksel'in önerisiyle yapılacak toplantıda alanın yürüyüş yolu yapılması konusunda ortak karar çıkması durumunda, Mayıs ayına kadar bu konudaki çalışmaların bitirilebileceğini vurguladı. 
     Karayolları Bölge Müdürü Nidai Şahinöz de zarara uğrayan ve trafiğe kapatılan yolda hasar tespit çalışmalarının sürdüğünü bildirdi. 
     
</TEXT>
</DOC>
