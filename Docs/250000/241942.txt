<DOC>
<DOCNO> 241942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko08.html </URL>
<DATE> 2004/05/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türk - Yunan doğal afet ortak gücü kuruluyor... 
</HEADLINE>
<TEXT>

     Türkiye Cumhuriyeti ile Yunanistan Cumhuriyeti arasında doğal afetlere karşı ''Türk-Yunan Ortak Görev Gücü'' kurulmasına ilişkin protokol onaylandı. 
     Bakanlar Kurulu'nun söz konusu onay kararı, Resmi Gazete'nin bugünkü sayısında yayımlandı. 
     İki ülke arasında 8 Kasım 2001 tarihinde Atina'da imzalanan protokole göre, taraflar olarak adlandırılacak Türkiye ve Yunanistan'ı etkileyen tahrip edici depremin sonuçları ve karşılıklı yardımlaşma çerçevesinde sivil korunma alanında işbirliğinin önemi tanınacak. 
     Protokole göre, doğal afetlerden etkilenen halklara zamanında ve etkin insani yardım sağlamaya yönelik kolektif kapasiteleri arttırmak amacıyla, afetlere karşı ortak görev gücü kurulacak. 
     Birimin faaliyet göstereceği coğrafi alan da Akdeniz ve çevresi ile genel olarak tarafların yakın çevresi olarak belirlenmesine karşın, sınırlı tutulmayacak. 
     
     HAREKET ALANI DEPREMLER, SELLER VE TOPRAK KAYMASI 
     Depremler, seller ve toprak kayması afetleri, birimin temel hareket alanı olacak. Uluslararası ve bölgesel faaliyetleri tamamlayıcı olması amacıyla, Birleşmiş Milletler İnsani İşler Koordinasyon Ofisi OCHA ile yakın işbirliği içinde çalışılacak. 
     BM İnsani İşler Koordinasyon Ofisi'nden, birimden üçüncü ülkelerde yararlanma usullerini formüle etmesi ve mümkün olan operasyonel ve lojistik destekle birlikte, Birleşmiş Milletler Afet Değerlendirme ve Koordinasyonu UNDAC eğitimi de dahil olmak üzere, eğitim vermesi talep edilecek. Söz konusu modaliteler gözden geçirilecek ve taraflar Türkiye ile Yunanistan ile OCHA tarafından sonuçlandırılacak mutabakat muhtırasına dahil edilecek. 
     Birim, Türk-Yunan Doğal Afetlere Karşı Ortak Görev Gücü ''JHET-SDRU'' olarak isimlendirilecek ve logosu birimin baş harfleri JS , uluslararası sivil korunma işareti ve iki ülkenin ulusal bayraklarından oluşacak. 
     
     TARAFLARCA KOORDİNASYON KOMİTESİ KURULACAK 
     JHET-SDRU'da kentsel arama ve kurtarma yer tespiti ve mağdurların kurtarılması personeli, acil tıbbi yardım, mühendislik ve yer bilim hizmeti ve her iki ülkenin hükümet ve hükümet dışı kuruluşlarından uygun kaynakların kullanımı mümkün kılınacak ve yaklaşık 40 kişi görevlendirilecek. 
     Yetkili kurumlar olarak Türkiye Cumhuriyeti Başbakanlık Acil Durum Yönetimi Genel Müdürlüğü ve Yunanistan Cumhuriyeti İçişleri Kamu Yönetimi ve Ademi Merkeziyet Bakanlığı Sivil Koruma Genel Sekreterliği'nin belirlendiği protokole göre, doğal afetler konusunda bilimsel uzman toplantıları, bilimsel programlar ve seminerler teşvik edilecek. 
     Her iki taraftan eşit üyeden oluşan bir Koordinasyon Komitesi kurulacak ve komiteye taraflarca bir yıllık rotasyon çerçevesinde başkanlık edilecek. 
     Komite, taraflar arasındaki işbirliğinin tüm boyutlarına nezaret edecek ve kendi usul ve esasları ile ilgili kuralları belirleyerek, yılda 2 kez toplanacak. Mevcut protokol, taraflar, protokolün yürürlüğe girmesi için gerekli olan iç prosedürün tamamlandığını birbirlerine bildirdikleri tarihte yürürlüğe girecek ve 10 yıl süreyle yürürlükte kalacak. 
     Taraflardan biri protokol süresi sona ermeden en az 90 gün önce protokolü sona erdirme niyetini diğer tarafa yazılı olarak bildirmedikçe, otomatik olarak 5 yıllık sürelerle yenilenecek. 
     
</TEXT>
</DOC>
