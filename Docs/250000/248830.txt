<DOC>
<DOCNO> 248830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur44.html </URL>
<DATE> 2004/06/17/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Irak'ta silahlı saldırıya uğrayan Türk şoför Türkiye'ye döndü 
</HEADLINE>
<TEXT>

     Irak'ta 1 hafta önce Iraklı direnişçilerin silahlı saldırısına uğrayarak yaralanan TIR şoförü Süreyya Uymaz, bugün Türkiye'ye döndü. 
     Hatay'ın Samandağ İlçesi'ne bağlı Tomruksuyu Köyü'nde yaşayan 6 çocuk babası Süreyya Uymaz 47 , AA muhabirine yaptığı açıklamada, 1 hafta önce bir Türk firması aracılığıyla Irak'ta Musul kenti yakınındaki Tel Afar Kasabası'nda bulunan ABD Üssü'ne sebze meyve taşıdığını söyledi. 
     Bölgedeki Iraklı direnişçilerin ABD Üssü'nden çıktıktan sonra kendisini izlediğini belirten Uymaz, ''Suriye sınırına 40 kilometre kala TIR'ıma ateş açtılar. Karnımdan ve omzumdan 4 kurşunla yaralandım. Öldüğümü sanarak yanımdan uzaklaştılar. Ben de ağır yaralı olarak çevredekilerin yardımıyla Tel Afar'daki hastaneye döndüm'' dedi. 
     Hastanede 1 hafta tedavi gördükten sonra bugün Türkiye'ye dönüş yaptığını ifade eden Uymaz, ''Direnişçiler, benzeri saldırıları sık sık gerçekleştiriyorlar'' diye konuştu. 
     
</TEXT>
</DOC>
