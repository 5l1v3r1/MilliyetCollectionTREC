<DOC>
<DOCNO> 209180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/ekonomi/eko06.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada Tüpraş korkusu 
</HEADLINE>
<TEXT>

   Fitch'in, Tüpraş'ta satışın onaylanması halinde şirketin notunu indireceğini ima etmesi borsayı yüzde 3.4 düşürdü 
   EKONOMİ SERVİSİ 
   
   1milyar 302 milyon dolarlık değeriyle son günlerde kamuoyunda tartışılan Tüpraş ihalesi yabancıları da etkiledi. Uluslararası kredi derecelendirme kuruluşu Fitch, hükümetin özelleştirme programının önemli ayağı olan Tüpraş ihalesinin onaylanması durumunda kurumun kredi notunu negatif izlemeye alabileceği yönündeki açıklaması borsada kafaları karıştırdı. Başta Tüpraş hisseleri olmak üzere endekste ağırlığı olan banka ve holding hisselerdeki satışlar borsanın hızla düşmesine neden oldu. 
   Fitch'in kredi notunu negatif izlemeye alması ve notun ilerleyen günlerde düşebileceğinin sinyalini vermesi Tüpraş hisse senetlerinde satış getirdi. Önceki gün 12.900 lira olan Tüpraş hisseleri, dün yüzde 5.40 gerileyerek 12.200 liraya düştü. İMKB 100 Endeksi de 651 puan geriledi ve 18.301'e indi. Dolar bankalararası piyasada 27 bin lira artarak 1 milyon 367 bin liraya yükseldi. Uzmanlar, borsanın yılın ilk günlerindeki hızlı çıkışın ardından normal bir düzeltme sürecine girdiğini belirterek, Tüpraş ihalesi ve IMF görüşmelerinin yakından izlendiğini belirttiler. 
   
   'Erken uyarı yapmak istedik'    CNBC-e'ye konuşan Fitch Analisti Joseph Pospisil, Tüpraş konusunda erken uyarı yapmak istediklerini belirterek özelleştirmenin olumlu olduğunun ancak negatif faktörlerin de bulunduğunun altını çizdi. 
   Teklif sonrasında şirketin geleceği ile ilgili belirsizlik olduğunu belirten Pospisil, gelişmelere temkinli baktıklarını, izlemeye devam edeceklerini belirtti. 
   
   
</TEXT>
</DOC>
