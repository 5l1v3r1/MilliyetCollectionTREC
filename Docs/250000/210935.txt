<DOC>
<DOCNO> 210935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/guncel/gun03.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve güneş göründü 
</HEADLINE>
<TEXT>
   İstanbul trafiğe açıldı 
   HALUK ATALAY, ŞAKİR AYDIN, MUTLU BOZDAĞ İstanbul 
   
   İstanbul'a beyaz afeti yaşatan kar yağışı ve fırtınanın ardından hayat normale dönmeye başladı. Mahsur kalanların kurtarılmasının ardından, otoyol, köprü ve ana arterler trafiğe açıldı. 
   Hava sıcaklığının dün sabaha karşı düşmesiyle buzlanma ve don görüldü. Karayolları ve Büyükşehir Belediyesi'ne ait ekipler, felaketin izlerini silmek için seferber edildi. Belediyenin yaklaşık 5 bin kişiden oluşan 545 ekibi, beş ayrı bölgede çalıştı. 
   Karayolları ve ana arterlerde tuzlama çalışması yapıldı. Sabah saatlerinden itibaren açık ve güneşli bir havanın h kim olduğu ilde, kötü hava koşullarından kaynaklanan olumsuzlukların büyük bölümü ortadan kalktı. İşyerlerine gitmek veya herhangi bir ihtiyaçlarını karşılamak amacıyla dışarı çıkan İstanbullular ise ana arterler dışındaki yol ve kaldırımlardaki buzlanma nedeniyle zor anlar yaşadılar. Bazı vatandaşlar da, işyerleri ve evlerinin önlerindeki kar ve buzları temizlemeye çalıştılar. 
   İstanbul Boğazı, transit gemi geçişlerine kapalı tutulurken, Atatürk Havalimanı'nda da iniş ve kalkışlar gecikmeli yapılabildi. 
   
   4 bin 802 ton tuz 
   Büyükşehir Belediyesi Afet Koordinasyon Merkezi AKOM , kar ve buzla mücadele çalışmalarında son 24 saatte 4 bin 802 ton tuz ile 24 ton üre kullanıldığını bildirdi. Gece boyunca kentteki ana arterler, E5 Karayolu'nun bir bölümü ile TEM Otoyolu'nun giriş ve çıkışlarında, kar küreme ve tuzlama çalışmalarında 1037 personelin, 215 ekip halinde 300 araçla görev yaptığı açıklandı. 
   
   Köprüde tehlike yok 
   BoĞazİçİ Köprüsü'nün askı halatlarından birinin fırtınanın etkisiyle yerinden çıkmasının, köprünün yapısal güvenliği yönünden bir risk oluşturmadığı bildirildi. Hasarın giderilmesi çalışmalarına başlandığını ifade eden yetkililer, vatandaşlardan Boğaziçi Köprüsü'nden geçerken hiçbir kaygı ve endişeye kapılmamalarını, huzur içinde köprüyü kullanmalarını istedi. 
   
      Başörtülü kardan adam    Fotoğraf ERCAN ARSLAN 
   Çocukların her kar yağdığında yaptığı kardan adam, Türk insanının yaratıcılığını da geliştirdi. Havuç burun, zeytin gözden sonra insanların kafasında hep erkek olarak canlandırdığı kardan adam, başına başörtüsü bağlanarak cinsiyet değiştirdi. 
   
   Hava sıcaklığı 5 derece artacak    ANKARA Miliyet 
   Yurt genelinde hava bugün kar yağışlı ve parçalı bulutlu olacak. Hava sıcaklığı, yarından itibaren ortalama 5 derece yükselecek. Marmara, İç Anadolu, Karadeniz, Doğu ve Güneydoğu'da, sıfırın altında seyreden hava sıcaklıklığı nedeniyle don ve buzlanma yaşanacak. Yetkililer, bugün orta kuvvette rüzg rın etkisi altında olacak İstanbul'da 3 gün boyunca şiddetli don yaşanacağını belirterek, sürücüleri uyardı. Hava sıcaklığı, bugün ve yarın gündüz en fazla 1 derece olacak. Bu gece - 8, pazartesi gecesi de - 4'e kadar düşecek. Ankara bugünü kar yağışlı geçirecek. Hava sıcaklığı gündüz - 2, gece de - 9 dereceye kadar düşecek. İzmir, Adana ve Antalya'da, bugün ve yarın yağmur görülecek. 
   
      İtfaiyeyi kim kurtaracak    ELVAN EZBER 
   İstanbul'da, kar ve fırtınalı havada itfaiye olaydan olaya koştu. Yangınların yanı sıra, ağaç devrilmesi, kurtarma, su tahliyesine de müdahale ettiler. Bir ihbarla Beyoğlu'ndaki yangına giden itfaiye ekibi, ara sokakta kara saplandı. Kendi imk nlarıyla kurtulamayan itfaiye ekibinin yardımına bu kez vatandaşlar koştu. Elbirliğiyle saplandığı yerden çıkarıldı. 
   
   Anadolu da kara teslim    DHA 
   İstanbul başta olmak üzere Marmara Bölgesi'nde yaşamı felç eden kar yağışı ve kötü hava koşulları, Anadolu'da da yaşamı olumsuz etkiledi. 
   Kayseri ve Sivas'ta etkili olan yoğun tipi nedeniyle şehirlerarası ulaşım durdu. Kayseri Vali Yardımcısı Fahri Oluk, geceyi lokantada geçirdi. Samsun'da 600, Ordu'da 200, Amasya'da 340, Sinop'ta ise 60 köy yolu ulaşıma kapandı. Orta Karadeniz'de de çok sayıda köyde elektrik ve telefon bağlantısı kesildi.Doğu Anadolu'da 1205 köy yoluyla 10 karayolunda ulaşım sağlanamadı.Manisa'da bir caminin minaresi fırtına yıktı.Van Bahçesaray'da kar ve tipi yüzünden mahsur kalan 55 kişiyi jandarma kurtardı.Çanakkale Boğazı'nda radarlı geçiş sisteminin iki kulesi devre dışı kaldı. 
   
      'Kartanesi' doğdu...    DHA 
   Balıkesir Balya'da Cemile Şen'in 31 önceki gece doğum sancıları başladı. Şen'in 2 hafta erken doğum yapacağı ve Balıkesir'e sevk edilmesi gerektiği belirtildi. Yolların karla kaplı olması nedeniyle başvurulan Balıkesir 9. Ana Jet Üssü'nden helikopter istendi. Gelen helikopterle SSK Hastanesi'ne sevk edilen Şen, sezaryenle doğum yaptı. Şen'in dünyaya getirdiği 2 kilo 800 gram ağırlığında kız bebeğe hemşireler "Kartanesi" adını verdi. 
   
   
</TEXT>
</DOC>
