<DOC>
<DOCNO> 206990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun18.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliyet doktoru "Diana öldüğünde hamile değildi" 
</HEADLINE>
<TEXT>

     Galler Prensesi Diana'nın ölümüyle ilgili İngiltere topraklarında açılan ilk soruşturma, Prensesin ölümüyle ilgili komplo teorilerinin araştırılması için Kraliyet Savcılığından polise devredildi. 
     Savcı Michael Burgess, soruşturmanın İngiltere'nin en üst düzeydeki polis şefi olan Metropolitan Polis Şefi Sir John Stevens tarafından yürütülmesini istedi ve ancak polisin soruşturmasının tamamlanmasından sonra kendisinin yapacağı soruşturmanın başlayabileceğine dikkat çekti. 
     Polis soruşturması için 12-15 ay süre tanıyan Burgess, daha sonra kendisi tarafından başlatılacak soruşturma sürecinin şartlarının ne olacağını henüz bilmediğini bildirdi. 
     Yapacağı soruşturmada Diana ile, aynı kazada yaşamını yitiren sevgilisi Dodi El Fayed'in ölümlerinin birlikte veya ayrı ayrı ele alınabileceğini belirten Burgess, soruşturma yapma kararına, ortaya çıkan spekülasyonlar nedeniyle vardığını, polisten de aynı nedenle yardım istediğini ifade etti. 
     Bu arada, dün başlar başlamaz ertelenen soruşturma için Londra ve Dodi El Fayed'in evinin bulunduğu Surrey'de iki ayrı oturum yapıldı. Her iki oturuma da katılan Dodi El Fayed'in babası, ünlü işadamı Muhammed El Fayed, oğlu ile Prenses'in ölümlerine ''korkunç bir cinayetin'' yol açtığını savunmayı sürdürdü. 
     Soruşturmanın polise devredilmesi kararından sonra görüşlerini açıklayan Harrods mağazasının sahibi Muhammed El Fayed, Prens Charles'ı Dodi ve Diana'yı öldürtmekle, babası Prens Philip'i ise ''ırkçılıkla'' suçladı. 
     
     DIANA ÖLDÜĞÜNDE HAMİLE DEĞİLDİ 
     Öte yandan, Prenses Diana'nın öldüğünde Kraliyet doktoru olarak görev yapan John Burton da bugün The Times gazetesine bir açıklamada bulundu. 
     Burton, Prensesin cesedi üzerinde yapılan otopsiye katıldığını, Prensesin rahminin içini bizzat gördüğünü belirtti ve ''Prenses öldüğünde hamile değildi'' dedi. 31 Ağustos 1997'de yapılan otopsiye katılan 3 kişiden biri olduğunu hatırlatan Dr. Burton, ortada dolaşan spekülasyonların büyük bölümünün son derece yanlış olduğunu kaydetti. 
     Prensesin öldüğü sırada hamile olduğu yolundaki spekülasyonun bunların en önemlisi olduğunu belirten Burton, ''Prenses Dodi ile ilk tokalaştığı anda ondan hamile kalmış bile olsa öldüğünde bebek ancak 6 haftalık olabilirdi'' dedi. 
     Prensesin hamile olup olmadığını gösterecek bir kan tahlili sonucu bulunmadığını söyleyenlere de yanıt veren Dr. Burton, birinin hamile olup olmadığını anlamak için ille kan tahliline gerek olmadığını hatırlattı. ''Kişinin rahmini görürseniz hamile olup olmadığını söylemek için kan tahliline gerek kalmaz'' diyen Kraliyet doktoru, ''Ben Prensesin rahmini gördüm'' dedi. 
     
</TEXT>
</DOC>
