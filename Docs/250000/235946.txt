<DOC>
<DOCNO> 235946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo30.html </URL>
<DATE> 2004/04/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Emre Belözoğlu Benim için kötü bir yıl oldu... 
</HEADLINE>
<TEXT>

     İtalya Birinci Futbol Ligi Serie A takımlarından FC Inter'de top koşturan milli futbolcu Emre Belözoğlu, Türkiye'nin Letonya barajına takılarak 2004 Avrupa Futbol Şampiyonası finallerine katılamamasından dolayı hala büyük üzüntü duyduğunu söyledi. 
     Emre Belözoğlu, bugün İtalya'nın ünlü spor gazetesi La Gazzetta dello Sport'ta yer alan açıklamalarında, şu an için kendisini ilgilendiren en önemli konunun FC Inter'in sezonu 4. sırada tamamlayarak gelecek sezon Avrupa kupalarına katılmayı garantilemesi olduğunu söyledi. 
     Emre, uzun süredir bir türlü tam olarak atlamadığı sakatlık sorununa da dikkati çekerek, gelecek sezon FC Inter'de mükemmel bir kondisyonla oynayabilmeyi hedeflediğini vurguladı. Genç futbolcu, ''1 hafta tümüyle antrenman yapmam asla mümkün olamadı. 3 gün iyiysem, 3 gün kendimi kötü hissediyordum. En zor dönemde, özellikle bizlere şampiyonluğu kaçırmaya malolan sezonun ikinci yarısında takımıma yardımcı olamamam, beni çılgına çeviriyordu. Şu anda gelecek sezona mükemmel bir kondisyonla çıkabilmem için tüm sorunlarımı çözmek istiyorum. Ama bundan önce dişi sıkmak gerekiyor. Inter'in, son derece önemli olan Avrupa kupalarına katılamayacak duruma düşmesi, hayal bile edilemez'' diye konuştu. 
     Belözoğlu, FC Inter'in Avrupa kupalarına katılmayı garantilemesinin, kendisi ve takımı için neden önemli olduğunu ise şu sözlerle özetledi 
     ''Benim için kötü 1 yıl oldu. Letonya ile baraj maçında Avrupa finallerine katılma şansımızı yitirmemize tanık oldum. 2002'de dünya üçüncüsü olmuş Türkiye olarak bizlere yazık oldu. Dolayısıyla şu anda benim için Avrupa, Inter'in ligi 4. sırada kapatması anlamına geliyor. Avrupa Şampiyonlar Ligi'ne katılmayı garantilemek, Inter'in gelecek sezona büyük bir moralle başlamasını ve şanssız olduğumuz bu sezonu daha kolay unutmasını sağlayacaktır.'' 
     
</TEXT>
</DOC>
