<DOC>
<DOCNO> 228969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko55.html </URL>
<DATE> 2004/04/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Merkez Bankası, günlük döviz alım ihalelerinin miktarını artırdı 
</HEADLINE>
<TEXT>

     Merkez Bankası, günlük döviz alım ihalelerinin miktarını 70 milyon dolara çıkardı. 
     Merkez Bankası'ndan yapılan açıklamada, 7 Nisan'dan başlamak üzere Nisan ayının kalan döneminde yapılacak günlük döviz alım ihalelerinin miktarının 50 milyon dolardan 70 milyon dolara çıkarıldığı bildirildi. 
     Açıklamada böylece, 70 milyon dolar ihale ve 70 milyon dolar opsiyon hakkı kullanımlarıyla olmak üzere günlük olarak alınacak tutarın en fazla 140 milyon dolar olacağı kaydedildi. 
     Merkez Bankası'ndan yapılan açıklamada, Banka'nın güçlü döviz rezervi pozisyonuna sahip olmasının uygulanan programa ilişkin güvenin artmasına sağlayacağı katkı ve döviz piyasasında oluşan arz fazlası dikkate alınarak, 23 Ocak 2004 tarihinden bu yana günlük olarak döviz alım ihaleleri düzenlediği kaydedildi. 
     Döviz arz fazlasının Nisan ayında da devam etmesi beklendiği için günlük döviz alım ihalelerinde alınacak tutarın 50 milyon dolar ihale, 50 milyon dolar da opsiyon olmak üzere en fazla 100 milyon dolar olarak belirlendiğinin hatırlatıldığı açıklamada, ayrıca, döviz arz fazlasında öngörülenin dışında gelişmeler olması durumunda, günlük ihale tutarlarında önceden duyurularak değişiklik yapılabileceğinin de daha önce açıklandığı hatırlatıldı. 
     Açıklamada, Nisan ayında yapılan 4 adet döviz alım ihalesi ve ihale sonrası ek satım opsiyonu kullanımları ile toplam 344 milyon dolar alındığı, ihalelerde ortalama günlük alım tutarının ise 86 milyon dolara ulaştığı belirtilerek, şunlar kaydedildi 
     ''Böylece, Nisan ayında gerek ortalama günlük alım tutarı, gerekse ihalelere gelen ortalama günlük teklif tutarı Mart ayındaki tutarlardan daha yüksek olmuştur. Bu döviz arz fazlasının, bekleyişleri olumlu etkileyen gelişmelerle birlikte, önümüzdeki günlerde artarak devam edeceği öngörülmekte olup, 7 Nisan 2004 tarihinden başlamak üzere Nisan ayının kalan döneminde yapılacak günlük döviz alım ihalelerinin miktarı 70 milyon dolara çıkarılmıştır. Böylece, 70 milyon dolar ihale ve 70 milyon dolar opsiyon hakkı kullanımlarıyla olmak üzere günlük olarak alınacak tutar en fazla 140 milyon dolar olacaktır. Önümüzdeki dönemde de, döviz arz fazlasında öngörülenin dışında gelişmeler olması durumunda, günlük ihale ve veya opsiyon tutarlarında önceden duyurularak değişiklik yapılabilecektir.'' 
     
     DÖVİZ KURUNDAKİ OYNAKLIK YAKINDAN TAKİP EDİLİYOR 

     Açıklamada, dışsal bir şok ya da öngörülemeyen gelişmeler nedeniyle, döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlenmesi halinde, Merkez Bankası dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verilebileceği bildirildi. 
     Ayrıca, her zaman olduğu gibi, döviz kurundaki oynaklık Merkez Bankası'nca yakından takip edilmeye devam edileceği ve kurlarda her iki yönde de oluşabilecek aşırı oynaklık durumunda piyasaya doğrudan müdahale edilebileceği de açıklamada vurgulandı. 
     
</TEXT>
</DOC>
