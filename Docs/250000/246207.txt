<DOC>
<DOCNO> 246207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko07.html </URL>
<DATE> 2004/06/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yurtiçi Kargo, PTT'nin P'sine talip... 
</HEADLINE>
<TEXT>

     Yurtiçi Kargo Genel Müdür Yardımcısı Suat Roe, PTT'nin Posta İşletmeleri'nin özelleştirme kapsamına alınması durumunda bu kuruma talip olduklarını söyledi. 
     Roe, kargo işletmeciliğinde 220 ülkeye gönderi ulaştırabildiklerini belirterek, Türkiye'deki pazar paylarının yüzde 44 seviyesinde olduğunu kaydetti. 
     Şirketin Fransız ortağı Geo Post ile yurtdışında bazı yatırımlara yöneldiklerini ifade eden Roe, Rusya, Yunanistan, Romanya, Bulgaristan, İran, Irak ve Orta Asya Türk cumhuriyetlerinde girişimlere başlandığını bildirdi. 
     Rusya'daki posta teşkilatlarının yeniden yapılandırılmasında rol oynayacaklarını anlatan Roe, şöyle konuştu 
     ''PTT'nin Posta İşletmeleri özelleştirme kapsamına alınırsa bu kuruma talibiz. Türkiye'deki özelleştirme çalışmaları beklentilerimizin altında bir hızla ilerliyor. Ayrıca, özelleştirilmesi düşünülen Türkiye Jokey Kulubü'nü de Yurtiçi Kargo'nun bağlı olduğu Arıkanlı Holding bünyesinde görmek istiyoruz. Rusya'da Armadillo Post ile anlaşmaya vardık. Bir hafta içinde Moskova ve St. Petersburg başta olmak üzere hizmet ofislerimizin yapılandırmasına başlamayı planlıyoruz.'' Roe, Yurtiçi Kargo'nun bağlı olduğu Arıkanlı Holding'in farklı yatırım alanlarına yönelme eğiliminde olduğuna da değinerek, şarap sektöründe üretime geçmek için İstanbul Silivri yakınlarında üzüm yetiştirmeye başladıklarını kaydetti. 
     Yurtiçi Kargo Genel Müdür Yardımcısı Suat Roe, çalışmaları sürdürülen şarapların iki yıl içinde piyasaya sürüleceğini sözlerine ekledi. 
     
</TEXT>
</DOC>
