<DOC>
<DOCNO> 223650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/akyol.html </URL>
<DATE> 2004/03/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Denktaş'ın Türkiye sevgisi 
</HEADLINE>
<TEXT>

   
   TÜRKİYE'NİN önünde bir yığın belalı sorun var... 
   Kürt meselesi Irak'ta, ardından Suriye ve İran'da adeta bir yanardağ gibi lav püskürtmeye başlamıştır Mustafa Kemal'in 1923'teki korkusu şimdi yine önümüze geliyor, hem de daha 'karmaşık' olarak 
   Kafkasya ve Balkanlar'da yine karışıklıklar çıkmaya başladı. 
   Türkiye'nin siyasi istikrarı koruması, ameliyattan çıkmış ekonomiyi özenle götürmesi, ekonomik ve sosyal entegrasyonu güçlendirmesi, iş alanları açması, bunun için de yabancı sermaye çekmesi lazım. 
   Dışarıda Türkiye siyasi ve ekonomik ilişkilerle güç kazanmak zorunda AB ve ABD ile ilişkiler siyasi bakımdan olduğu gibi ekonomik bakımdan da fevkalade önemli. 
   Ankara Kıbrıs meselesine, bütün bu sorunların birbirlerini etkilemesi açısından bakıyor. Kıbrıs'ta öyle bir gelişme olmalı ki, bundan hem Türk toplumu bir açılım kazanmalı, hem Türkiye'nin öteki hayati sorunlarını olumlu yönde etkilemeli... 
   
   ONUN için Ankara AB'yi, ABD'yi, BM'yi önemsiyor. Otuz yıldır Denktaş'ın liderliğindeki KKTC'de Türk toplumunda ayrışmalar başladığını da Ankara görüyor ve bunun devam etmesinin daha kötü sonuçlar vereceğini hesap ederek çözüm arıyor. 
   Denktaş ise Kıbrıs meselesine KKTC'- deki kurulu düzen açısından bakıyor. 
   Bunun somutlaşmasını son 48 saatte yaşadık. 
   Denktaş, hem Milliyet'te arkadaşımız Fikret Bila'ya söylediklerinde, hem çarşamba akşamı medyaya yaptığı açıklamada diyor ki 
   "Dörtlü görüşmelere Yunan Başbakanı katılmayacak... Görüşmelerden bir sonuç çıkmayacak... Ben de katılmayacağım." 
   Ama dün Yunan Başbakanı Karamanlis'in dörtlü görüşmelere katılacağı açıklandı 
   Evet Karamanlis katılmayacaktı ama Kofi Annan'ın davet mektubu gelince, "katılacağım" diye açıklama yaptı. Yunan lideri ülkesinin bu meselede "çözümsüzlük yanlısı" olarak gözükmesini istemiyor. 
   Uluslararası ilişkiler Türkiye için ne kadar önemliyse onun için de önemli çünkü. 
   
   SAYIN Denktaş, Rum ve Yunan liderlerinin ne yapacağını beklemeden, Ankara'ya da haber verip görüş almadan "ben katılmıyorum" diye açıklama yaptı. 
   Annan'ın mektubu çarşamba günü öğle saatlerinde Ankara'ya gelmişti. 
   Denktaş, "ben katılmayacağım" açıklamasından önce lütfedip Ankara'yı arasaydı bunu öğrenirdi. Aslında aynı mektup aynı saatlerde muhtemelen kendisine de ulaşmıştı. Hatta Alvaro de Soto, Annan'ın böyle bir mektup göndereceğini Denktaş'a da söylemişti zaten. 
   Bütün bunlara rağmen Denktaş, Rum ve Yunan liderlerinin ne yapacağını beklemeden alelacele "ben katılmayacağım" diye açıklamakla, Yunanistan'ın sakındığı "çözümsüzlük yanlısı" görüntüsünü maalesef kendisi üstlendi KKTC'yi de, Türkiye'yi de zora soktu. 
   Görüşmelere Karamanlis ve Papadopulos "katılacak", Denktaş "katılmayacak " 
   Bakın, bu sakıncalı tabloyu gören oğlu Serdar Denktaş da onun görüşmelere katılmasını istiyor. 
   Görüşmelerden gerçekten bir sonuç çıkmayabilir. Ama bunun sorumluluğu Rum-Yunan tarafına yüklenebilecekken, Denktaş'ın bu acelesi niye 
   Denktaş sadece KKTC'deki kurulu düzen açısından baktığı için... 
   Elbette Denktaş Türkiye'yi çok seviyor. Ama sevdiği kadar da 'düşünmesi' gerekiyor. Türkiye "anavatan"dır. 
   
      
   
   
</TEXT>
</DOC>
