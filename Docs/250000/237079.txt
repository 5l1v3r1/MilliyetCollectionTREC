<DOC>
<DOCNO> 237079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/spor/aspo.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
EN UZUN GÜN 
</HEADLINE>
<TEXT>


Şampiyonluk yarışının kritik haftalarından önce ceza faturaları bugün kesilecek. Trabzon'un, Diyarbakır maçındaki olaylar nedeniyle Galatasaray sınavı Ankara'ya alınacak. Denizli - Fenerbahçe karşılaşması Denizli'de oynanacak 

CEMAL ERSEN 


PFDK toplanıyor 
SÜPER Lig'de son iki haftaya girilip, şampiyonluk yarışını kıyasıya sürdüren Fenerbahçe ile Trabzonspor'u oldukça yakından ilgilendiren ceza kararları bugün açıklanacak. Ankara'daki Profesyonel Futbol Disiplin Kurulu toplantısında, Trabzonspor'un Diyarbakır maçındaki, Denizlispor'un da Gençlerbirliği sınavındaki olaylarının raporları bugün görüşülecek. Hakem İsmet Arzuman'ın 3 ve 4 numaralı anonsları ve sahaya giren taraftar nedeniyle Trabzon'un sahası bir maç kapanacak, 1.5 milyar para cezası alacak. 

Federasyon tedbirli 
TRABZONSPOR'UN bugün alacağı bir maç saha kapatma cezası sonrasında Galatasaray ile pazar günü oynayacağı karşılaşma Ankara'ya kaydırılacak. Futbol Federasyonu bu gelişmeyi gözönüne alarak, Ankaragücü - Adanaspor maçını cumartesi gününe çekti. Başkan Atay Aktuğ'un "Sahamız kapanır ve biz şampiyonluğu kaybedersek, Trabzonlular bunu unutmaz" açıklamalarına karşın, Bordo - Mavili kulübün, Profesyonel Futbol Disiplin Kurulu'nun bir maçlık saha kapatma cezasından kurtulmasına olanaksız gözüyle bakılıyor. 

8 sabıkası var 
BORDO - Mavili takımın bu sezon küfür, kötü tezahürat ve saha olayları nedeniyle tam 8 defa Disiplin Kurulu'na gittiği, toplam 13.5 milyar lira para ve iki kez ihtar cezası aldığı da hatırlatıldı. Bu arada Gençlerbirliği maçında hakem Bülent Uzun'un yaptırdığı 1 numaralı anons ve sahaya giren bir taraftar yüzünden Denizlispor'a saha kapatma cezası verilmesinin mümkün olmadığını belirtildi. Bu nedenle pazar günkü Fenerbahçe maçının iddia edildiği gibi İzmir'e alınmasının söz konusu olmadığı bildirildi. 

Bursaspor'a ceza zor 

Parayla kurtulacak 
Ç.RİZESPOR maçının devre arası ve sonrasında çıkan olaylar yüzünden Bursaspor da PFDK'ya sevk edildi. Hakem Cüneyt Çakır'ın uyarısına rağmen 3 numaralı anonsun görevlilerce yaptırılmaması yüzünden ekstra para cezası alacak Yeşil - Beyazlı takıma saha kapatma verilmesinin düşük olasılık olduğu vurgulandı. 

Olimpiyat kapanacak 
OLİMPİYAT Stadı'nda pazar günü oynanan İstanbulspor maçında hakem Mustafa Çulcu'nun yaptırdığı 1 ve 2 numaraları anonslar nedeniyle Disiplin Kurulu'na sevk edilen Galatasaray, talimatın "çirkin ve kötü tezahürat" başlıklı maddesine göre 1 maç saha kapatma cezası alacak. Sarı - Kırmızılar ligin son haftasındaki Elazığspor maçını Futbol Federasyonu'nun belirleyeceği tarafsız bir sahada yapacak. 

33. hafta programı 
FUTBOL Federasyonu ligde 33. hafta oynanacak maçların programını açıkladı. Zirveyi ve alt sıraları ilgilendiren karşılaşmalar 9 Mayıs Pazar günü yapılacak. Disiplin Kurulu'nun bugün açıklayacağı ceza kararları sonrası bazı maçların yerlerinin değişebileceği belirtildi. İşte program 
8 Mayıs Cumartesi 
17.00 Ankaragücü - Adanaspor 19 Mayıs 
17.00 Elazığspor - Gaziantepspor Atatürk 
17.00 Malatyaspor - Konyaspor İnönü 
9 Mayıs Pazar 
17.00 İstanbulspor - G.Birliği Mimar Yahya Baş 
17.00 Diyarbakırspor - Bursaspor Atatürk 
17.00 Samsunspor - Çaykur Rizespor 19 Mayıs 
17.00 Beşiktaş - Akçaabat Sebatspor BJK İnönü 
19.30 Denizlispor - Fenerbahçe Atatürk 
19.30 Trabzonspor -Galatasaray Hüseyin Avni Aker 


</TEXT>
</DOC>
