<DOC>
<DOCNO> 230450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur17.html </URL>
<DATE> 2004/04/11/ </DATE>
<TIME> 04.30 </TIME>
<AUTHOR>  </AUTHOR>
<HEADLINE>
Aliağa... Gemiden yük indiren işçiler zehirlendi... 
</HEADLINE>
<TEXT>

     İzmir'in Aliağa İlçesi'nde bulunan Ege Çelik Limanı'nda, Rusya'dan gelen gemiden hurda demir indiren 43 işçi, yükün kamyonlara aktarılması sırasında meydana gelen ufak çaplı patlama nedeniyle oluşan gazdan zehirlendi. 
     Alınan bilgiye göre, işçiler Rusya'dan gelerek limana yanaşan ismi henüz öğrenilemeyen 2 bin ton hurda demir yüklü gemiyi boşaltmaya başladılar. 
     Kamyonlara yükleme sırasında bir hurda demir yığınında henüz belirlenemeyen nedenle ufak çapta bir patlama meydana geldi. 
     Patlamanın ardından, hurda demiri boşaltan ve yükleyen işçilerden 43'ünde bir süre sonra baş dönmesi ve kusma olayı görüldü. 
     Zehirlenme şüphesiyle işçilerden 17'si İzmir Yenişehir SSK Hastanesi'nde, 6'sı Bozyaka SSK Hastanesi'nde, 6'sı Yeşilyurt Devlet Hastanesi'nde, diğer işçiler ise Aliağa'da bulunan SSK ve devlet hastanelerinde tedavi altına alındılar. 
     Yetkililer, işçilerin sağlık durumunun iyi olduğunu ifade ettiler. 
     Olay yerinde sivil savunma uzmanları ve İzmir Büyükşehir Belediyesi İtfaiye Müdürlüğü Acil Kurtarma Sağlık ekibi üyelerinin çalışmalarının sürdüğü bildirildi. 
     
</TEXT>
</DOC>
