<DOC>
<DOCNO> 249764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur54.html </URL>
<DATE> 2004/06/21/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Yurt yağışlı havanın etkisi altına giriyor. 
</HEADLINE>
<TEXT>

     Edirne Meteoroloji Müdürlüğü, yurdun kuzey ve iç kesimlerinin bugünden itibaren yağışlı havanın etkisine gireceğini bildirdi. 
     Edirne Meteoroloji Müdürlüğü'nden yapılan açıklamaya göre, bugün akşam saatlerinden itibaren başlayacak sağanak ve gök gürültülü sağanak şeklindeki yağışlar, Salı günü Marmara, Kuzey Ege, Karadeniz ile İç Anadolu'nun kuzeyinde devam edecek. Çarşamba ve Perşembe günleri, Marmara, Karadeniz, İç Anadolu, kuzey ve iç Ege, göller yöresi, Doğu Akdeniz ile Doğu Anadolu'nun kuzey ve batısında yağış bekleniyor. 
     Hava sıcaklığı, Salı günü batı bölgelerde, Çarşamba günü iç kesimlerde biraz azalacak. 
     Sağanak ve gök gürültülü sağanak şeklindeki yağışlar, Çarşamba günü Marmara'nın doğusu, Batı Karadeniz ile İç Anadolu'nun doğusunda, Perşembe günü ise Orta Karadeniz'in iç kesimleri ile İç Anadolu'nun doğusunda etkili olacak. 
     
</TEXT>
</DOC>
