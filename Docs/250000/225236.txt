<DOC>
<DOCNO> 225236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo20.html </URL>
<DATE> 2004/03/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İstanbulspor Bursaspor maçından puan alarak, rahatlamak amacındayız 
</HEADLINE>
<TEXT>

     Ligde son haftalarda aldığı başarısız sonuçlarla tehlikeli bölgeye hızla yaklaşan İstanbulspor'da gözler, 27 Mart Cumartesi günü Bursaspor ile yapılacak maça çevrildi. 
     Sarı-siyahlı takımın menajeri Sinan Dinler, ''Bursaspor maçının önemini biliyoruz. Puan alarak, rahatlamak amacındayız'' dedi. 
     Bir an önce tehlikeli bölgeden uzaklaşmak istediklerini vurgulayan Dinler, oyuncularının moral motivasyonunun iyi olduğunu ve Bursaspor deplasmanından puanla döneceklerine inandıklarını söyledi. 
     Bu arada hazırlıklarını sabah yaptığı idmanla sürdüren İstanbulspor'da, Deniz Uygar'ın sakatlığı sürüyor. Musa Kuş ise sarı kart cezası nedeniyle takımındaki yerini alamayacak. 
     Öte yandan devre arasında Galatasaray'dan transfer edilen kaleci Mehmet Bölükbaşı'nın 26. doğum günü, idman sonrası tesislerde kutlandı. 

     
</TEXT>
</DOC>
