<DOC>
<DOCNO> 213309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko21.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mobilya satın alırken nelere dikkat etmeli 
</HEADLINE>
<TEXT>

     Kalitesiz mobilyanın, fiziksel ve ruhsal sağlık sorunlarına yol açtığı bildirildi. 
     Sanayi ve Ticaret Bakanlığı'nın tüketiciler için hazırladığı ve bakanlığın internet web sitesinde yayınlanan duyuruda, kötü bir mobilyanın sırt, bel ve ayak ağrıları gibi fiziksel rahatsızlıklara neden olma yanında, kişiyi psikolojik olarak da olumsuz etkilediği belirtildi. 
     Bedensel ve ruhsal açıdan dinlenmeye gereksinimi olan bireyin aradığı rahatlığı ve huzuru kullanışlı ve iyi döşenmiş bir mobilyada bulabileceği ifade edilen duyuruda, mobilyanın insan hayatında önemli yer tutan bir ürün olduğuna dikkat çekildi. 
     Kötü bir mobilyanın olumsuz fiziksel ve psikolojik etkilerinin yanı sıra kullanışlı da olmayacağı ve öngörülen süreden önce bozulacağı vurgulanan duyuruda, ''Satın alma öncesinde mobilyanın kullanım amacı, dekorasyondaki yeri ve bütçeye ilişkin değerlendirmelerde bulunulmalı. Çünkü, mobilya seçiminde ihtiyaç, ekonomik durum ve zevk oldukça önemli yer tutuyor'' denildi. 
     Duyuruda, satın alınacak mobilyanın öncelikle kullanışlı, rahat ve uzun ömürlü olması gerektiği kaydedildi. Tüketiciden ekonomik durumuna uygun mobilyayı tercih etmesi istenen duyuruda, şu önerilerde bulunuldu 
     ''Mobilyanın döşeme malzemesi dayanıklı olmalı, kolay yanmamalı, kolay temizlenebilmeli. Mobilya evdeki diğer eşyalarla uyumlu olmalı. Ürünle birlikte mutlaka garanti belgesi de alınmalı. İhtiyacın şipariş üzerine karşılanması durumunda satıcı ile mutlaka bir sözleşme imzalanmalı. 
     Mobilyanın yapımında kullanılan ağacın cinsi, parçaların birleştirme yerlerinin sağlamlığı hakkında bilgi sahibi olunmalı. Satın alma birden fazla mobilya arasından seçilerek yapılmalı. 
     Görünüşü güzel olan bir mobilya rahat olmayabilir ya da fiyatı size uygun değildir. Dayanıklı, rahat ve uygun fiyattaki bir mobilyanın da görünüşü güzel olmayabilir. Amaç, en uygun olanı satın almak olmalı.'' Duyuruda, yasal bir zorunluluk olmasına karşın satın alınan mobilyanın özelliklerini de içeren kullanma kılavuzlarının tüketiciye verilmediği belirtilerek, satıcıdan kullanma kılavuzu istenmesi, kullanma kılavuzu temin edilemediğinde ürüne ilişkin satıcıdan kapsamlı bilgi edinilmesi tavsiye edildi. 
     Satın alma işlemi sonrasında sorun yaşayan tüketicinin, yaşadığı soruna ve beklentilerine yer verdiği bir mektupla firma yetkilisine başvurması istenen duyuruda, ''bu başvuruyu, iadeli taahhütlü mektupla yapın ve gönderinin bir nüshasını saklayın'' denildi. 
     
</TEXT>
</DOC>
