<DOC>
<DOCNO> 212803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/guncel/gun01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Poliste 'Usame'den talimat aldım' dedi 
</HEADLINE>
<TEXT>

   İstanbul'daki saldırılarla ilgili tutuklanan Baki Yiğit'in ifadesinde, Usame bin Ladin ve askeri kanat sorumlusuyla yurtdışında görüşerek talimat aldığını söylediği belirtildi 
      ESRA ALUS İstanbul 
   
   İstanbul'daki saldırılarla ilgili gözaltına alınan Baki Yiğit'in polise, "İstanbul'daki saldırı talimatını El Kaide lideri Usame bin Ladin ve askeri kanat sorumlusundan aldığı"nı, "eleman temin ettiği örgütten çalışmalar için finans sağladığı"nı söylediği iddia edildi. 
   
   Polis ifadesi 
   Tutuklanarak cezaevine gönderilen Yiğit, DGM'de ifadesini değiştirerek Ladin'le tanıştığını, ancak görüş ayrılığı nedeniyle bombalama eylemlerinin hiçbir aşamasından haberinin olmadığını savundu. 
   Eşi Ceren Yiğit'le birlikte 29 Ocak'ta gözaltına alınan Yiğit'in Terörle Mücadele Şube Müdürlüğü'ndeki sorgusu tamamlandı. Ceren Yiğit sorgusunun ardından savcının talimatıyla serbest bırakılırken, Baki Yiğit DGM'ye sevk edildi. Sorgusunun ardından mahkemeye çıkarılan Yiğit, "yasadışı örgüt üyesi olmak" suçlamasıyla tutuklandı. 
   Terörle Mücadele Şube Müdürlüğü yaptığı açıklamada, "uluslararası terör örgütü üyesi" Baki Yiğit'in 29 Ocak 2004'te Maltepe'de yakalandığı kaydedildi. 
   
   DGM ifadesi 
   Sorgusu yapılan Yiğit'in, "Uluslararası terör örgütü lideri ve askeri kanat sorumlusuyla yurtdışında görüşerek Türkiye'de eylem talimatlarını aldığı, örgüte eleman temin edip askeri kamplarda eğitim çalışması planladığı ve bu doğrultuda uluslararası terör örgütünden maddi finans sağladığı"nı söylediği kaydedildi. 
   Yiğit, DGM Savcısı Ali Cengiz Hacıosmanoğlu'na verdiği ifadede şöyle dedi 
   "Gençlik yıllarımda Çeçenistan, Bosna - Hersek gibi ülkelerde Müslümanlara yönelik haksızlıklara karşı koymak için Türkiye'de bazı gruplarla görüşmelerim oldu. Ailem ve çocuklarımla beraber daha iyi yaşamak amacıyla Sudan'a gitmeyi planlıyorduk. Ancak bu mümkün olmayınca Afganistan'a geçtim. Orada 7 ay kaldım. Bir süre eğitim aldım. 11 Eylül saldırılarından önce Ladin'le tanıştım, bir süre kendisiyle sohbet ettim. Bu sırada bana örgütle ilgili bilgiler verdi. Daha sonra da Pakistan'a geçtim, 5 ay kaldım. Ancak fikir ayrılığına düştük, gruptan ayrıldım. Geçen yıl temmuzda Türkiye'ye döndüm. Bombalama eylemlerinin hiçbir aşamasından haberim yok." 
   
   
</TEXT>
</DOC>
