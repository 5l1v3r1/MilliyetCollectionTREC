<DOC>
<DOCNO> 209504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur26.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Annenin evlat hasreti ''şimdilik'' bitti... Daha sonra ne olacak 
</HEADLINE>
<TEXT>

     Zonguldak'ta, memurların 150 milyon lira tutarındaki yolluk masrafını ödeyemediğinden, boşandığı eşinde kalan kızını 5 yıldır kucaklayamayan anne, hayırsever vatandaşların maddi yardımıyla muradına erdi. 
     Şiddetli geçimsizlik nedeniyle 5 yıl önce eşinden boşandığını anlatan 30 yaşındaki Aysel Kocaeli, geliri olmadığından şu anda 8 yaşındaki kızı Melisa'nın babasına verilmesini mahkemeden talep ettiğini, bunun da kabul edildiğini söyledi. 
     Kızını hafta sonları görebileceği yönünde mahkeme kararı olmasına rağmen, eşinin kendisine kolaylık sağlamaması nedeniyle yasal yollara başvurduğunu, ''masrafları karşılamak şartıyla icra memuru, polis ve psikiyatri gözetiminde çocuğuyla haftada bir gün birlikte olabilmesine'' karar verildiğini söyledi. Ancak, masrafları karşılayamadığı için 5 yıldır kızına sarılamadığını anlatan anne Kacaeli, şöyle konuştu 
     ''Eşimle 10 yıl önce evlenmiştik. Boşanmamızdan sonra ailem olmadığından tanıdıklarımın yardımıyla bir yaşlı çiftin evinde kalmaya başladım. Bu arada, ayrıldığım eşimin başkasıyla evlendiğini, 2 çocuğunun olduğunu ve kızımı da babaannesine bıraktığını öğrendim. Yıllardır evladımın özlemiyle çok acı çektiğimden, öğrenim gördüğü okulun bahçesine giderek ona uzaktan bakıyor ve hasretimi gidermeye çalışıyordum. Durumumu öğrenen hayırsever vatandaşların maddi katkısıyla görevli memurların 150 milyon lira yolluk masrafı ödendi. şu anda 5 yıldır kucaklayamadığım yavruma kavuşmanın sevincini yaşıyorum. Fakat, her hafta sonları kızıma sarılabilmek için yine aynı miktardaki parayı nasıl temin edeceğimi bilemiyorum. Çocuğumun yanımda kalması amacıyla Zonguldak Barosu aracılığıyla da avukat tutarak dava açtım.'' Sosyal Hizmetler İl Müdürlüğü'nden psikiyatri, icra ve polis memuru tarafından babaannesinin evinden alınan Melisa, polis merkezine getirilerek annesine teslim edildi. 
     Bu arada, annesini 5 yıl sonra ilk kez karşısında gören ilköğretim okulu öğrencisi Melisa, ağlamaya başladı. 
     
</TEXT>
</DOC>
