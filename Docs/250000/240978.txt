<DOC>
<DOCNO> 240978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy22.html </URL>
<DATE> 2004/05/18/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
AKP'li milletvekilinden rektörler yürüyüşüne suç duyurusu .. 
</HEADLINE>
<TEXT>

     AK Parti Diyarbakır Milletvekili ve TBMM İnsan Haklarını İnceleme Komisyonu Başkanvekili Cavit Torun, ''Rektörler Yürüyüşü'' hakkında savcılığa suç duyurusunda bulundu. 
     Torun, İstanbul Cumhuriyet Başsavcılığı'na gönderdiği dilekçede, İstanbul Üniversitesi Rektörü Prof.Dr. Kemal Alemdaroğlu ile Marmara Üniversitesi İlahiyat Fakültesi eski Dekanı Prof.Dr. Zekeriya Beyaz hakkında ''Türk Ceza Yasası'nın 311 ve 312. maddelerindeki halkı suç işlemeye tahrik ve teşvik ile hakaret'' suçunu işledikleri gerekçesiyle dava açılmasını istedi. 
     Dilekçesinde Alemdaroğlu'nun, ''Baskıcı ve dayatmacı yöntemlerle düşüncelerimizin susturulacağı sanılıyor ise bu yanılgıdır. Bu pahalıya mal olur'' açıklaması ile milletvekillerine hakaret ettiğini savunan Torun, ''Yasama görevinin ifasının bizlere pahalıya mal olacağını ifade ederek suç işlemiştir'' dedi. 
     
     ''ORDU MENSUPLARIMIZIN GÖRÜŞÜ İLE ÇAKIŞMAYAN...'' 
     Torun, Beyaz'ın da ''Onlar anlar, Erkanı Harbiye ile çatışılmaz'' şeklindeki sözleri ile TCK'nın 311 ve 312. maddelerini ihlal ettiğini bildirdi. 
     TSK'nın ''Kendisi ile direkt ilgisi olmayan bir konuda fikir beyan etmesinin batı demokrasilerinde görülmediğini, ancak bizde demokrasinin gelişim sürecine bakıldığında normal karşılandığını'' bildiren Torun, dilekçesinde şunları kaydetti 
     ''Bu durum Yüce Meclis'in emir komuta zinciri içerisinde hareket etmek mecburiyetinde olduğu anlamına gelmemektedir. Kimi ordu mensuplarımızın görüşü ile çakışmayan konularda kanun yapmak, ordu ile çatışma manasına asla gelmemektedir. Yüce Meclis'in YÖK Kanunu'nun bazı maddelerinde değişiklik yapmasını sanığın Orduya yanlış yapılmaz biçiminde değerlendirmesi ve halkın bu en güzide kurumunu suç işlemeye tahrik ve teşvik etmesi kabul edilemez. 
     Hiçkimse temsili demokrasinin en önemli kurumu olan TBMM'nin emrinde olan bu asil orduyu kendi sakil emellerinin uygulayıcısı olarak görüp, emirler yağdıramaz.'' Torun dilekçesinde, ''Demokrasinin kuralları içerisinde kendileri için çıkış bulamayanların kötü emellerine Ordu'yu alet etmeye çalışarak suç işlediklerini'' savundu. 
     
</TEXT>
</DOC>
