<DOC>
<DOCNO> 206704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/spor/spo04.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rastlantının böylesi 
</HEADLINE>
<TEXT>

   Trabzonspor'un Başkanı Atay Aktuğ ve Teknik Direktörü Turgay Semercioğlu, ilk yarıyı ikinci sırada tamamlamalarını tesadüfe bağlayıp, "Bunu hak edecek futbol ortaya koymadık" ifadelerini kullandılar 
      
   'Şartlar taşıdı' 
   BORDO-Mavili kulüpte, ilk yarının namağlup lider Beşiktaş'ın ardından ikinci sırada bitirilmesi ilginç bir itirafı da peşinde getirdi. Başkan Atay Aktuğ ve Teknik Direktör Turgay Semercioğlu, elde edilen başarıyı "tesadüf" olarak yorumlayıp, "Lig ikinciliği tesadüfler eseri. Şartlar bizi buraya taşıdı. Takım olarak bunu hak edecek futbol, hırs, istek ve kalite ortaya koyduğumuzu söyleyemeyiz" dediler. 
   
   'Demoklesin kılıcı' 
   BAŞKAN Aktuğ, bu başarıyı devam ettirmeyi hedeflediklerini belirtip, "Arzumuz, ikinciliği koruyup, Şampiyonlar Ligi'nde mücadele etmek" ifadesini kullandı. Semercioğlu ise, "Takım, iyi oynamadan, rakiplerimizin kötü sonuçlar almasıyla ikinciliğe çıktık. Bu, başımızda demoklesin kılıcı gibi duracak. Bir basamak aşağıya düşmemiz kabul edilmeyecek" diyerek, bu durumun baskı yaratabileceğine işaret etti. 
   
   Güneş açtı    BELEK'TE ikinci yarıya hazırlanan Trabzonspor'da ilk iki gün yağışlar nedeniyle bozulan moraller dün güneşin yüzünü göstermesiyle yerini sevince bıraktı. İdmanda taktik ağırlıklı bir çalışma uygulayan Turgay Semercioğlu, hata yapan futbolcuları sık sık uyardı. Oumar Dieng'in ayrılmasının ardından yabancı oyuncular için çeviriyi Sommers yapmaya başladı. 
   
   Lee için geri sayım    BAŞKAN Atay Aktuğ, eski oyuncuları Güney Koreli Lee'nin transferinin birkaç gün içinde açıklık kazanacağını söyledi. Trabzonspor Başkanı, "Transferde bazı isimlerle ilgileniyoruz. Ancak bu tür haberlerin ardından hemen fiyat artırımı gerçekleşiyor. Şu an imza aşamasına gelinen bir oyuncu yok. Lee ise dönmeye sıcak bakıyor. Gelebileceğini söylüyor. Bu transfer birkaç gün içinde gerçekleşebilir" diye konuştu. 
   
   
</TEXT>
</DOC>
