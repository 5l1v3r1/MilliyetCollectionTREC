<DOC>
<DOCNO> 214347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur22.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman Bakanı Abant'ta takımlar için futbol sahaları yapacağız 
</HEADLINE>
<TEXT>

     Çevre ve Orman Bakanı Osman Pepe, ''Yerel seçimler nedeniyle yerel yöneticilerin 1 dekarlık orman alanını bile usulsüz olarak kullanmalarına müsaade etmeyeceğiz'' dedi. 
     Bakan Pepe, Doğa Koruma ve Milli Parklar Genel Müdürlüğü tarafından Abant'ta düzenlenen ''Abant Tabiat Parkı'' konulu toplantıda yaptığı konuşmada, bugün bir gazetede yer alan ''İstanbul'da ormanlık alanlarda kaçak yapılaşma'' başlıklı haberin doğru olmadığını söyledi. Pepe, haberi okuduktan sonra Orman Genel Müdürü'nü ve İstanbul Bölge Müdürü'nü aradığını belirterek, şöyle konuştu 
     ''Bana verilen bilgiye göre, haberde bahsedilen yere muhabirlerle birlikte helikopterle gidildi. Bahsedilen yerler bizim dönemimizde değil, 1995 yılında orman arazisi vasfı dışına çıkartılmış. Buna rağmen önümüzdeki yerel seçimler nedeniyle yerel yöneticilerin 1 dekarlık orman alanını bile usulsüz olarak kullanmalarına müsaade etmeyeceğiz. Bütün görevlilere bu konuda daha fazla duyarlı olunması konusunda emir verildi.'' 
     
     ABANT TABİAT PARKI 
     Pepe, Abant Tabiat Parkı'ndaki ekolojik dengenin korunması ve Abant'ın turizme daha fazla kazandırılması amacıyla Doğa Koruma ve Milli Parklar Genel Müdürlüğü tarafından bir mastır planı hazırlatıldığını hatırlatarak, Abant için şu projeleri hayata geçireceklerini kaydetti 
     ''Abant'taki Karadeniz Bölgesi'ndeki yaylalarda çarpık yapılaşmayı önleyeceğiz, yayla evlerini köylülerin pansiyon olarak işletmesi için örnek projeler hazırlayıp köylülere vereceğiz. Yaylalarda betonlaşmaya müsaade etmeyeceğiz. 
     Abant'ta futbol takımlarının kullanması için futbol sahaları yapacağız. Yapılan bu sahalarda 4 futbol takımı aynı anda antrenman yapabilecek. 
     Abant Gölü'nün çevresine golf alanı ve çim kayağı sahası yaparak bu alanları turizme kazandıracağız. Abant'ın yanı başında bulunan bir yaylaya kayak merkezi yaparak bu alanının kayakçılar ve kar motosikleti kullananlar tarafından kullanılmasını sağlayacağız. 
     Abant'a motorlu araç girişini yasaklayacağız Abant'a gelenler göl çevresini ''çek çek'' ve faytonlarla dolaşacaklar. Abant yolunun çevresine seyir noktaları ve yürüyüş parkurları yapacağız. 
     Abant'ta 15 hektarlık bir alanı su samuru koruma alanı olarak tahsis edeceğiz.'' Abant'ın bir dünya markası haline gelmesi için özel sektörü destekleyeceklerini ifade eden Bakan Pepe, ''Bu projeler hayata geçirildiğinde Abant'ta yazın çim kayağı, kışın kar üstünde kayak yapılacak'' diye konuştu. 
     Bakan Pepe, tatilcilerin ve otellerin göle bıraktığı atıklar yüzünden Abant Gölü'nün dolmak üzere olduğunu vurgulayarak, ''Eğer gerekli önlemler alınmazsa bu göl 10- 15 yıl içinde dolar ve kullanılmaz hale gelir. Gölün temizlenmesi için çalışmaları yapıyoruz. Abant Gölü'ne 1 maşrapa dahi kirli su dökülmesine müsaade etmeyeceğiz. Abant'ta görüntü kirliliğine neden olan izinsiz yapıların tamamını yıkacağız'' dedi. 
     
     İSTANBUL'UN UYDU FOTOĞRAFLARI 
     Pepe, Doğa Koruma ve Milli Parklar Genel Müdürü Mustafa Kemal Yalınkılınç'ın Abant'a yapılacak projeleri bir sunuyla anlatmasından sonra Orman Genel Müdürü Osman Kahveci'nin İstanbul'dan getirdiği uydu fotoğraflarını basın mensuplarına gösterdi. Pepe ''Kaçak yapılaşma olduğu iddia edilen alanlar uydudan bariz şekilde görülüyor'' dedi. 
     Toplantıya, Abant'ta bulunan otellerin yöneticileri, bölge milletvekilleri ve Abant'ta yaşayan köylüler ve faytoncular katıldı. 
     
</TEXT>
</DOC>
