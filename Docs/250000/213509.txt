<DOC>
<DOCNO> 213509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun32.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova... Metrodaki yangın hala söndürülemedi... 
</HEADLINE>
<TEXT>

     Moskova metrosunda bu sabah bir trende meydana gelen patlama sonucu çıkan yangının hala söndürülemediği bildirildi. 
     Acil Durumlar Bakanlığı tarafından yapılan açıklamada, 500 kişinin metrodan tahliye edilerek istasyon dışında doktorlar tarafından muayene edildiği, 30 yaralının hastaneye kaldırıldığı belirtildi. 
     Açıklamada, patlamadan sonra tünelde meydana gelen yangının hala söndürülemediği kaydedildi. 
     Rus gizli servisi FSB, olay yerinde başka bombalar olabileceğini dikkate alarak, olay yerine uzaktan kumandalı bir robot getirdi. 
     İnterfaks, FSB'ye dayanarak, en az 22 kişinin öldüğünü, 30 kişinin yaralandığını bildirmişti. Ölü ve yaralı sayısının artmasından endişe ediliyor. 
     Bu arada, İnterfaks, adını açıklamadığı bir güvenlik yetkilisine dayanarak, metrodaki saldırının bir intihar eylemcisi tarafından yapılmış olabileceğini duyurdu. 
     Paviletskaya metro hattındaki trende meydana gelen patlamadan sonra hat yolcu trafiğine kapatılırken, Moskova'nın güneyinden karayoluyla işe gitmek isteyen vatandaşlar istasyon çevresindeki caddelerin trafiğe kapatılması nedeniyle evlerine dönmek zorunda kaldılar. 
     
</TEXT>
</DOC>
