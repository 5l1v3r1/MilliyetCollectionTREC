<DOC>
<DOCNO> 212984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/guncel/gun04.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
500 milyon lira kazansam göçmem 
</HEADLINE>
<TEXT>

   Büyükşehirlere göç etmeyi düşünenlerin yüzde 23.1'i 'İlle de İstanbul' diyor. Göçü düşünenlerin yarısına yakını, 500 milyon ile bir milyar lira arasında geliri olsa göçten vazgeçeceğini söylüyor 
      Pınar Aktaş 
   
   İstanbul Büyükşehir Belediyesi Araştırma Planlama Koordinasyon APK Daire Başkanlığı Araştırma Müdürlüğü, "Sosyal Doku Projeleri" çerçevesinde "İstanbul'a Muhtemel Göç Dalgaları Araştırması" yaptı. Araştırmaya 27 il, 81 ilçe, 162 belde ve köyden 5 bin 901 kişi katıldı. 
   Deneklerin yüzde 7.4'ü göç etmeyi kesinlikle düşündüklerini söyledi. Göç edeceklerin yüzde 45.2'si geçim sıkıntısı, yüzde 24.6'sı işsizlik nedeniyle göçü düşündüklerini belirtti. Yüzde 23.1'i İstanbul'a, yüzde 15.6'sı İzmir'e, yüzde 7.5'i Antalya'ya göç etmeyi istediğini kaydetti. 
   
   İlle de İstanbul 
   İstanbul'u tercih edenlerin yüzde 32'si, bu kent olmadığı takdirde göçten vazgeçeceğini belirtti. İstanbul'da deprem olabileceği ihtimali, ancak yüzde 21 oranında bir tedirginlik yaratıyor. Tedirginlik duyanların yüzde 51'i de deprem korkusunun engelleyici bir etki yapmayacağını görüşünde. 
   "Neden ille de İstanbul'a göç etmek istendiği" sorusuna deneklerin yüzde 35.1'i, iş merkezi olmasını gerekçe gösterdi. Yüzde 21.7'si tanıdıkları olması, yüzde 13.9'u hayat şartlarının iyi olması nedeniyle tercih ettiklerini belirtti. 
   Deneklerin İstanbul'a göç ettiklerinde yerleşmeyi düşündüğü yerler arasında, Bakırköy birinci sırada yer aldı. Diğer ilçeler Bahçelievler, Bağcılar, Esenler, Gaziosmanpaşa ve Küçükçekmece diye sıralandı. 
   
   İş belli değil 
   "Aylık geliriniz ne kadar olursa göçten vazgeçersiniz " sorusuna, deneklerin yüzde 20.2'si "500 milyon lira", yüzde 49.7'si "500 milyon ile 1 milyar lira arası", yüzde 22.7'si "50 ile 400 milyon lira arasında" yanıtını verdi. 
   Göç etmeyi düşünenlerin yüzde 29.2'si, ne iş yapacağı sorusuna "Belli değil" cevabını verdi. Yüzde 11.7'si esnaflık, yüzde 5.8'i işçilik yapacağını kaydetti. 
   Deneklerin yüzde 49.2'si hane olarak göçmeyi düşünürken, tek başına göç edeceklerin oranı yüzde 32.2. Önce kendisi gidip ailesini sonradan aldırcakların oranı da yüzde 13... 
   Araştırmaya katılanların yüzde 52.7'si göç ettikleri yerde çocuklarının okuyacağını söylerken, yüzde 30.7'ise "duruma bağlı olarak okur ya da çalışır" dedi. 
   
   
   
</TEXT>
</DOC>
