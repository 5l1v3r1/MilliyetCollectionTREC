<DOC>
<DOCNO> 200947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur21.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek ölüm oranı dünyada binde 2, Türkiye'de binde 33 
</HEADLINE>
<TEXT>

     Sağlık Bakanlığı, bebek ölümlerinin önüne geçmek amacıyla başlattığı eğitim çalışmaları kapsamında Nevşehir'deki doğum ünitelerinde görev yapan sağlık personeli eğitiliyor. 
     Nevşehir Kapadokya Dedeman Otel'de gerçekleştirilen eğitim çalışmaları hakkında bilgi veren Sağlık Bakanlığı kurs sorumlusu Dr. Refika Bilgin, eğitim çalışmalarında, doğum ünitelerinde görevli doktor, ebe ve hemşirelere, yenidoğan bebek bakımı ile bebeklerin doğum anı ve doğum sonrası döneme ait bilgiler verdiklerini söyledi. 
     Programın uygulamaya yönelik kurs şeklinde geçtiğini ifade eden Dr. Bilgin, yenidoğan bebeklerin ölümlerine yol açan doğum anında müdahalenin zamanında ve yerinde yapılmasına yönelik kursun, aynı zamanda doğum ünitelerinin AB standartlarında iyileştirilmesi ve modern konuma getirilmesini de kapsadığını belirtti. 
     Dr. Bilgin, Türkiye'de l960'lı yıllarda her bin bebekten 208'inin ilk günlerinde yaşamını yitirirken, günümüzde bu sayının binde 33'lere kadar düştüğünü belirterek, ''Bebek ölümleri gelişmiş ülkelerde binde 2 seviyesinde gerçekleşirken, ülkemizde ise binde 33, Bu rakam oldukça yüksek bir sonuç. Gelişmiş ülkelerdeki binde 2 oranındaki rakam ise ya önlenemeyen veya çok zor koşullarda meydana gelen doğum sonrası ölümü kapsıyor'' dedi. 
     Dünya genelinde her yıl 5 milyon bebeğin doğum sırasında ve doğumu izleyen birinci yıl içerisinde öldüğüne dikkat çeken Dr. Bilgin, şunları söyledi 
     ''Dünya genelinde doğum sonrasında oksijen yetmezliği nedeniyle her yıl l milyon bebek ölüyor. Doğum sonrasında bebek ölümlerinin en aza indirilmesi için doktor, ebe ve hemşirelerin özel becerilerinin de önemli olduğu inancındayız. Kısa süre içerisinde ülke genelindeki tüm doğum ünitelerinde görev alan sağlık personelimizi, modern tıbbın ışığında bilgilendirmeyi hedefliyoruz.'' Dr. Bilgin, Nevşehir'deki kursun 3 gün devam edeceğini, kursa doğum ünitelerinde görev yapan kadın-doğum uzmanı, çocuk uzmanı doktorlar ile anestezi uzmanı, ebe ve hemşirelerden oluşan 40 sağlık personelinin katıldığını bildirdi. Dr. Bilgin, kurs sonrasında katılanların pratik uygulama sınavına tabi tutulacağını ve başarılı olanlara sertifika verileceğini kaydetti. 
     
</TEXT>
</DOC>
