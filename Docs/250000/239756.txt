<DOC>
<DOCNO> 239756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo34.html </URL>
<DATE> 2004/05/13/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Semih Saygıner Yenilince olay oluyor 
</HEADLINE>
<TEXT>

     Dünya Şampiyonu bilardocu Semih Saygıner, sporun bir yarış ve amacın da en üst düzeyde performans sergilemek olduğunu belirterek, ''Yenmek ve yenilmek arasında çok ince biz çizgi var. Ama dünya şampiyonu bir sporcu olarak yenilince, olay oluyor'' dedi. 
     Eurovision Şarkı Yarışması'nı izlemek üzere Türkiye'de bulunan yabancı medya mensuplarına Türkiye'yi tanıtmayı amaçlayan ''Europa Forum 2004'' etkinlikleri kapsamında ''Kendi Branşında Marka Olanlar'' konulu toplantı düzenlendi. Swissotel'deki toplantının sporcu katılımcıları, ünlü bilardosu Semih Saygıner ve A Milli Bayan Voleybol Takımı'nın yıldızlarından Neslihan Demir oldu. 
     Bilardocu Semih Saygıner, bilardo salonlarında oyun oynayanlarla aynı görülmemeleri gerektiğini, haftada 4 gün spor, günde en az 5 saat de antrenman yaptığını, bu arada sağlıklı beslenmeye çalıştığını söyledi. 
     Bir sporcu gibi yaşamaları gerektiğini ifade eden Saygıner, ''Bizi, topa vuran biri gibi görüyorlar. Ama öyle değil. Çok çalışıyoruz. Yine de yenmekle yenilmek arasında çok ince bir çizgi var. Ama yenilince olay oluyor. Buna yapacak birşeyim yok. Ben, Galatasaray'ı anlatan filmi izlediğimde, saha dışında yaşadıkları hengameleri gördüm, futbolculara daha bir saygı duydum. Ben de bunları bilmiyordum'' diye konuştu. 
     Saygıner, gençlere de önerilerde bulunurken, yaptıkları işleri sevmelerini ve en iyisini yapmaya çalışmalarını tavsiye etti. Ünlü olmanın her zaman iyi bir şey olmadığını vurgulayan Saygıner, tanınmaktan hoşlandığını, ama bunun sadece insanlarla daha iyi iletişim kurmasını sağladığını kaydetti. 
     
</TEXT>
</DOC>
