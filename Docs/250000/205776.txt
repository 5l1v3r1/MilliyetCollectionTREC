<DOC>
<DOCNO> 205776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy05.html </URL>
<DATE> 2004/12/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Gül, nabız tutuyor 
</HEADLINE>
<TEXT>

     SALİHA ÇOLAK Ankara 

AKP iktidarı, ilk büyük kabine revizyonuna hazırlanırken, Başkent ilginç kulis faaliyetlerine sahne oluyor. 
     Gidecek bakanları ve yerlerine gelecek isimleri belirlemek için hassas dengeleri korumaya çalışan, grupta yeni bir huzursuzluk kaynağı yaratmak istemeyen Başbakan Recep Tayyip Erdoğan titiz bir çalışma yürütürken, Dışişleri Bakanı ve Başbakan Yardımcısı Abdullah Gül milletvekilleriyle bire bir kulis yapıyor. Gül, bu amaçla Dışişleri Konutu'nda, bir dizi, "kaynaşma" resepsiyonu vererek, AKP milletvekillerini küçük gruplar halinde ağırlayıp nabız tutuyor. 
     
     Biraz geç de olsa "tanışıyorlar" 
     Gül ile eşi Hayrünnisa Gül'ün son iki gündür yaklaşık 40'ar kişilik gruplar halinde akşamları Dışişleri Konutu'na davet ettiği milletvekilleri ve eşleri, birbiriyle yakınlaşıyor. 
     Davete katılan bir milletvekili resepsiyonun özel bir amacı olmadığını, "tanışma" toplantısı olduğunu söylerken, "tanışmak için biraz geç kalmadınız mı " sorusuna, "AB işleri nedeniyle Gül'ün gündemi çok yoğundu. Ancak fırsat bulabildiler. Bir tanışma, kaynaşma toplantısı oldu" karşılığını verdi. 
     
     İçki yok 
     Yaklaşık 2 saat süren resepsiyonlarda milletvekilleri ve eşlerini ayakta ağırlayan Gül ailesi, konuklarına içki ikram etmiyor. Bir milletvekili bu durumu, "Aramızda yabancı yok, partiden içkiyi kim içecek Belki dışarda olsalar içenler olabilir ama kendi aramızda olmaz" diye açıkladı. 
     Resepsiyonlar sırasında Gül'ün, kokteyl ortamının sağladığı rahatlıkla milletvekilleri arasında dolaşıp ikili görüşmeler yapması, kabine revizyonu öncesinde milletvekilleriyle birebir temas kurulmasını sağladı. 
     
</TEXT>
</DOC>
