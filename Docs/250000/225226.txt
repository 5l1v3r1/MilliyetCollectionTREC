<DOC>
<DOCNO> 225226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo10.html </URL>
<DATE> 2004/03/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Doğan İddiamızı sürdürmek için Malatyaspor'u yenmeliyiz... 
</HEADLINE>
<TEXT>

     Trabzonspor Teknik Direktörü Ziya Doğan, bordo-mavili takımın art arda aldığı başarılı sonuçların ardından şampiyonluk potasına girdiklerini, ancak ayaklarının yere sağlam basması gerektiğini söyledi. 
     Doğan, Mehmet Ali Yılmaz Tesisleri'nde düzenlediği basın toplantısında, futbolcularının şampiyonluk deneyiminin bulunmadığını ve onları baskı altında tutmak istemediğini belirterek, ''Önümüzde 8 maç var ve 5'ini deplasmanda oynayacağız. Bir darbe aldığımız zaman büyük dezavantaj olur. Kısa bir süre içinde bunu telafi edemeyiz. Onun için bir rehavete girmemeliyiz. Ayaklarımız yere sağlam basmalı'' dedi. 
     Hafta sonu deplasmanda Malatyaspor ile yapacakları maçın zorlu geçeceğini de kaydeden Doğan, şöyle devam etti 
     ''Malatyaspor gol dışında her şeyi yapan bir takım. Sahalarında iyi mücadele ediyorlar ve seyirci avantajını iyi kullanıyorlar. İddiamızı sürdürmek için Malatyaspor maçını kazanmak zorundayız. İyi futbol ve galibiyetle Malatya'dan dönmek istiyoruz. Malatya'da çok güzel anılarım oldu. İlk yıl çok büyük mücadelelerle ligde kaldık. Futbol hayatımda unutamadığım yıllardı. Duygusal bir maç olabilir, ancak sahaya çıktığımız zaman profesyoneliz. Oradan iyi sonuçla dönmek zorundayız.'' 
     
     FATİH VE GÖKDENİZ KONUSU 

     Doğan, Fatih ve Gökdeniz konusunda konuşmak istemediğini kaydederek, şöyle dedi 
     ''Bu oyuncuların 1 yıl daha mukaveleleri var. Gelişi güzel haberlerin yapılmasının kimseye faydası yok. Kimse hayal görmesin. Hiç böyle şeylerle uğraşıp, takımın konsantresi bozulmasın. Biz işimize bakıyoruz. Yıl sonuna kadar Fenerbahçe'ye bin 500 futbolcu alınıyor. Bizim içinde böyle şeyler yazılıyor, ancak bunları önemsemiyoruz. Bu konuda konuşmayı uygun bulmuyorum.'' Bordo-mavili bazı futbolcuların sahalarındaki maçlarda baskı altında bulundukları yönünde açıklamalarla ilgili de Doğan, ''Fenerbahçe de 55 bin seyircisine rağmen bu tür sorunlar yaşadı. Futbolcular da çelikten değil, doğal olarak etkilenebiliyorlar. Taraftarlar 90 dakika boyuncu takımlarına destek vermeliler'' diye konuştu. 
     Doğan, oyundan alınışı sonrasında soyunma odasına direkt giden Romascehko ile görüştüğünü belirterek, ''Bir daha böyle yapmamasını istedim. O da yaptığının yanlış olduğunun farkında değil. Böyle şeyleri fazla büyütmeye gerek yok. Ancak zarar verici boyuta geldiği zaman asla buna müsaade etmem'' dedi. 

     
</TEXT>
</DOC>
