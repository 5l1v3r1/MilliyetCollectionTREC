<DOC>
<DOCNO> 238384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy08.html </URL>
<DATE> 2004/05/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan, Gümülcine'de Türk soydaşlar tarafından çoşkuyla karşılandı 
</HEADLINE>
<TEXT>

     Başbakan Recep Tayyip Erdoğan, Kavala'dan Gümülcine'ye geldi. 
     Erdoğan, Kavala Havaalanı'na indikten sonra karayoluyla Gümülcine'ye hareket etti. Yaklaşık 1 saat süren yolculuğun ardından Gümülcine'ye ulaşan Erdoğan, Türkiye Başkonsolosluğu'na geçti. 
     Burada toplanan çok sayıda Türk soydaş tarafından coşku ve sevgi gösterisiyle karşılanan Başbakan Erdoğan, Türk soydaşlarla sohbet etti. 
     Erdoğan, sevgi gösterisinde bulunan soydaşlara el sallayarak karşılık verdi. Bazı soydaşların duygulandıkları ve ağladıkları gözlendi. 
     Erdoğan, konsoloslukta devlet bakanları Beşir Atalay, Mehmet Aydın ve Kürşad Tüzmen ile Gümülcine'deki Türk soydaşlarının temsilcileriyle biraraya geldi. Görüşmede, Türkiye'nin Gümülcine Başkonsolosu Hüseyin Avni Bohçalı da hazır bulundu. 
     Başbakan Erdoğan, Gümülcine'yi 51 yıl aradan sonra ziyaret eden ilk Türk başbakanı oldu. 
     
     TEMASLARINI SÜRDÜRÜYOR 

     Erdoğan, Türkiye'nin Gümülcine Başkonsolosluğu'nda Batı Trakya Türk Azınlığı Danışma Kurulu Başkanı ve seçilmiş Gümülcine Müftüsü İbrahim Şerif, kurul üyeleri, Dostluk ve Eşitlik Barış Partisi Genel Başkanı Ahmet Hacıosman, Yeni Demokrasi Partisi YDP Rodop Milletvekili İlhan Ahmet ve İskeçe Müftüsü Mehmet Emin Aga ile bir araya geldi. 
     Başbakan Erdoğan'ın, görüşmelere ilişkin basın mensuplarına açıklama yapması bekleniyor. 
     
     VATANDAŞLARLA SOHBET 

     Başbakan Recep Tayyip Erdoğan, Gümülcine'de yürüyüş yaptı, Yunanistan vatandaşı Türkler'le sohbet etti. 
     Erdoğan, Gümülcine Başkonsolosluğu'ndaki görüşmelerin ardından buradan ayrılırken, vatandaşlar tarafından yoğun ilgi ve alkışlarla uğurlandı. Erdoğan, Yunanistan vatandaşı Türkler'e, eşi emine Erdoğan ile el sallayarak karşılık verdi. 
     Başbakan Erdoğan, daha sonra konsolosluktan yürüyerek ayrıldı. Bir süre yürüyen Erdoğan'a, yolun kenarında toplanan Türk soydaşlar yoğun ilgi gösterdi. Başbakan Erdoğan, Türk soydaşlarla zaman zaman sohbet etti. 
     Bazı esnafı da ziyaret eden Erdoğan'ın yürüyüşü sırasında zaman zaman izdiham yaşandı. Erdoğan, tekerlekli sandalyede oturan Nuriye Salih ve oğlu Haşim Salih ile yakından ilgilendi. 
     
     EMİNE ERDOĞAN 

     Başbakan Erdoğan'ın konsolosluktaki görüşmeleri sırasında, eşi Emine Erdoğan ise Gümülcine'de çeşitli temaslarda bulundu. Erdoğan, Gümülcine'deki meşhur Çukurkahve'ye giderek, burada devlet bakanları Beşir Atalay ve Kürşad Tüzmen, AK Parti İstanbul İl Başkanı Mehmet Müezzinoğlu ve Ankara Sanayi Odası ASO Başkanı Zafer Çağlayan ile çay içti. 
     
     KİMLİĞİNİZİ SİZDEN SÖKÜP ALMAYA KİMSENİN GÜCÜ YETMEZ 

     Başbakan Recep Tayyip Erdoğan, Gümülcine'de, Yunan vatandaşı Türkler'e, ''Şüphesiz ki kimliğinizi sizden söküp almaya kimsenin gücü yetmez. Aslolan şudur Asimilasyona uğramadan, bu toplumun içerisinde Yunanistan'ın kendi yasaları ve kuralları içinde yaşamı sürdürmektir'' diye seslendi. 
     Alınan bilgiye göre, Başbakan Erdoğan, Gümülcine Başkonsolosluğu'nda Batı Trakya Türk Danışma Kurulu üyeleri ile yaptığı sohbette, buradaki Türkler'in Yunanistan vatandaşı olduklarına işaret etti. 
     ''Şüphesiz ki kimliğinizi sizden söküp almaya kimsenin gücü yetmez. Zira, bağırmanın da çok anlamı yok. Aslolan sizin varlığınız'' diye konuşan Erdoğan, şunları kaydetti 
     ''Bu varlığınızı kazımak, yok etmek mümkün mü Mümkün değil. Aslolan şudur Asimilasyona uğramadan, bu toplumun içerisinde yani Yunanistan'ın kendi yasaları, kuralları içerisinde yaşamı sürdürmektir. Geleneği, göreneği, kültür değerleriyle vs... Bu neyi gerektirir, eğer burada yaşayacaksak, bunu yapmak zorundayız. Aynı şey Almanya'daki kardeşlerimiz için de geçerli. Orada 2.5 milyon kardeşimiz var. Bunların 650 bini oranın vatandaşı olmuş, şimdi kalkıp da buranın kurallarını saymıyoruz derlerse Almanya'ya ne yaparlar Hiçbir şey. Ama kendilerine çok şey... Öyleyse oranın kuralları, yasaları içinde oradaki güçlerini artırarak, daha huzurlu, daha mutlu yaşam koşulları içinde yaşamak... 
     Almanya Başbakanı, 'Türkler bize çok şey kazandırdı' diyor. Avusturya Cumhurbaşkanı da aynı şekilde. Aynı başbakan ve cumhurbaşkanı, 'Biz şunlardan nefret ediyoruz' diyor. Kimler olduğu konusunda isim vermeme gerek yok. Bize gönlünü açmış olanlara elimizden geleni yaparız. Belki siz burada göçmen değilsiniz. Burada doğdunuz, burada büyüdünüz. Şunu söyleyeyim ki, gelecek, iyi niyetle çok daha sağlam zeminler üzerinde inşa edilecek. Biz artık geçmişi çok konuşmayı değil, geleceği konuşmayı, planlamayı kendimize hedef almamız lazım.'' 
     
     ''HIR GÜR YAPMADIK'' 

     Erdoğan, şu anda gerek Türkiye'de gerekse Yunanistan'da bu işe inanmış siyasi iradenin bulunduğunu belirterek, ''Bugün buraya gelirken hır gür yapmadık. Karşılıklı mutabakatla yaptık. Ben çok açık bir şekilde meslektaşıma şunu söyledim Eğer zora gireceksiniz, ben gitmem. Ama zora girmeyecekseniz, ben soydaşlarımı görmek istiyorum. Onlar da hay hay dediler'' diye konuştu. 
     
     ''SİYASETİN DIŞINDA KALMAYIN'' 

     Karşılıklı iyi niyet ve anlayışı daha ileri noktalara götürme konusunda farklı bir strateji izleyeceklerini ifade eden Erdoğan, konuşmasını şöyle sürdürdü 
     ''Biz bunu karşılıklı olarak oturacağız, konuşacağız, anlaşacağız, kapıları açacağız. Bundan hiç endişeniz olmasın. Sizler yeter ki burada parlamentolara birlik, beraberlik içinde aranızdan kardeşlerinizi gönderin. Yani siyasetin dışında kalmayın. Diğerleri zaman içinde aşılacaktır. Bu kolay değil. Ancak şunu unutmayın ki doğum sancılıdır ve 9 ay 10 günde olur. 
     Yaşadığınız ülkenin koşullarını görmezlikten gelmeyin, onlarda artık iki ülke arasındaki sorunların aşılmasını Ege'nin barış denizi haline gelmesini istiyor. Biz de iyi niyetle bunun üzerine gideceğiz. Kıbrıs'ta da biz bunu yaptık. Burada da bunu yapacağız. Artık 50 sene öncesinin dünyası yok. Bugün farklı bir dünya var. Gelecek nesiller bu olaylara bizden çok daha farklı bakacaklar. Barışın konuşulduğu bir dünyada biz hala yer yurt kapmayı değil, mevcudu nasıl en iyi şekilde değerlendirmeyi konuşmamız lazım.'' Yunanistan vatandaşı Türkler'in birer AB mensubu olduğunu belirten Erdoğan, ''Sizi unutmayan bir Türkiye Cumhuriyeti var'' ifadesini kullandı. 

     
</TEXT>
</DOC>
