<DOC>
<DOCNO> 202688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun16.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay yolcularından 2'si belli oldu 
</HEADLINE>
<TEXT>

     Yakında uzaya gönderilecek Rus uzay araçlarında yolculara ayrılan 4 koltuktan ikisinin, adam başına 20'şer milyon dolar veren 2 Amerikalıya satıldığı, araçlardaki diğer 2 koltuk için ise müşteri arandığı bildirildi. 
     Rus Soyuz uzay araçlarındaki yerler, ''Space Adventures'' adlı bir Amerikan şirketi tarafından satılıyor. Şirket, bu alanda Rus Havacılık ve Uzay Kurumu ile işbirliği yapıyor. Kimlikleri saklı tutulan maceraperest Amerikalıların araçlarla ayrı ayrı uzaya çıkacakları ve her birinin yörüngedeki yolculuğunun 8-10 gün süreceği ifade edildi. 
     Uzaya gidecek Amerikalılar, bu alanda ilk olmayacak. Daha önce de Amerikalı milyoner Dennis Tito ile Güney Afrikalı teknoloji uzmanı Mark Shuttleworth, Rus uzay araçlarıyla 2001 ve 2002 yıllarında Dünya yörüngesinde yapımı süren Uluslararası Uzay İstasyonu'na uzaya gitmişti. Bu kişilerin de uzay yolculuğu için aynı miktarda ödeme yaptığı ifade edildi. 
     Yeni uzay yolcularının 2007 yılından önce uzaya gideceği belirtildi. Uzay aracına sivil yolcu alınacağı geçen haziran ayında açıklanınca, 12 kişi belli bir miktar avans yatırarak yolculuğa talip olmuş ve bu amaçla sağlık kontrolünden geçmişti. Uzay yolculuklarına, sadece gerekli koşulları yerine getiren kişiler kabul ediliyor. 
     
     KİMLER GİDECEK 

     Yetkililer, kimliklerini saklı tutmakla birlikte uzaya gitmeye hak kazanan kişilerden birinin New York'un Manhattan kesiminden 38 yaşındaki bir emlak komisyoncusu olduğunu söyledi. İkinci yolcu hakkında bilgi verilmedi. 
     Yolculardan ilki, 2004 yılının üçüncü çeyreğinde uzaya gidecek. İkinci yolcunun ise 2005 yılında gitmesi öngörüldü. Yolcuların kimliklerinin ocak ayında açıklanması bekleniyor. 
     Meraklı yolculardan alınan 20'şer milyon doların, Soyuz roketlerinin yapımına harcandığı belirtiliyor. Bu roketler, bir kez kullanıldığından pahalıya mal oluyor. Paranın, Rus uzay programının sürdürülmesine de katkı yaptığı kaydedildi. 
     Amerikan yapımı Columbia mekiğinin 1 Şubat 2003'te kazaya uğramasından sonra, Rus Soyuz uzay araçları dünya çevresinde yörüngede bulunan Uluslararası Uzay İstasyonu'yla bağlantıyı sağlayan tek vasıta olarak kaldı. 
     
</TEXT>
</DOC>
