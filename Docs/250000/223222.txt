<DOC>
<DOCNO> 223222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur25.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK, yükseköğretim yasa taslağı çalışmalarından çekildi 
</HEADLINE>
<TEXT>

     Yükseköğretim Kurulu YÖK , Milli Eğitim Bakanlığı ile ortaklaşa sürdürdüğü yükseköğretim yasa taslağı çalışmalarından çekildi. 
     YÖK Başkanlığı'ndan yapılan yazı açıklamada, Yükseköğretim Kanunu ile ilgili olarak MEB ile YÖK arasında bir süre önce ortak çalışmalara başlandığı anımsatıldı. 
     Çalışmalara başlanırken, ''müzakereler tamamlanana kadar konunun sadece taraflar arasında değerlendirileceği hususunda mutabakat oluştuğu'' belirtilen açıklamada, şöyle denildi 
     ''Ancak bu çalışmalar devam ederken, son günlerde basında yer alan haberlere göre komisyon Milli Eğitim Bakanlığı kanadının toplantı gündeminde ele alınan konuları Bakanlığın Danışma Kurulu adı altında oluşturduğu başka bir heyetle ayrıca müzakereye oturduğu anlaşılmıştır. Bu nedenle bundan böyle YÖK ile MEB'in yasa taslağı ile ilgili görüşmeleri sürdürmesinin hiçbir anlamı kalmamıştır.'' 
     
     PROF.TEZİÇ'İN AÇIKLAMASI 

     Yükseköğretim Kurulu YÖK Başkanı Prof. Dr. Erdoğan Teziç, Milli Eğitim Bakanlığı'nın kendilerini ''emrivakiyle karşı karşıya bıraktığını'' belirterek, ''bunun yakışık almadığını'' söyledi. 
     Teziç, Yükseköğretim Yasa Taslağı çalışmalarından çekilmeleriyle ilgili olarak AA muhabirinin sorularını yanıtladı. 
     Çekilme kararı konusunda Milli Eğitim Bakanı Hüseyin Çelik ile görüşüp görüşmediği sorusu üzerine Teziç, ''Hayır, bunu kamuoyuna açıklıyorum. Sayın Bakan'a ayrıca iletmeme lüzum yok'' dedi. 
     YÖK ile MEB'in seçtiği isimlerden oluşan komisyonun çalışmalarına başlamadan önce yaptıkları görüşmelerde, konuları kendi aralarında görüşerek sonuca ulaştırma ve bunları basına hiç yansıtmama konusunda mutabakata varıldığını ifade eden, Teziç şöyle konuştu 
     ''Oysa Milli Eğitim Bakanlığı, Danışma Kurulu adı verilen bir kurulla çalışmaya başladı. Bu da, o baştaki mutabakatta hasıl olan noktadan kopulduğunu gösteriyor. Böyle bir ortamda da ortak çalışmanın anlamı kalmamıştır. 
     Eğer sayın Bakan, daha önceden Danışma Kurulu ile de çalışmak istediğini bana söylemiş olsaydı, onu görüşürdük ama bizi böyle bir emrivakiyle karşı karşıya bırakması yakışık değil. Müzakerenin mücamele karşılıklı iyi muamelede bulunma, güzel geçinme kurallarına uygun değil.'' Teziç, ''Eğer Milli Eğitim Bakanı sizinle görüşürse, çalışmalar yeniden başlar mı '' sorusuna karşılık, ''Ne söyleyeceğine bağlı'' yanıtını verdi. 
     
     REKTÖRLER DESTEK VERDİ 

     Öte yandan, AA muhabirinin görüştüğü bazı rektörler de Teziç'i destekledi. 
     ODTÜ Rektörü Prof. Dr. Ural Akbulut, ''Bunu yüzde yüz destekliyorum ve Sayın YÖK Başkanımız'ı da gönülden kutluyorum. İlkeli bir davranış gösterdiği için sonuna kadar arkasındayım'' dedi. 
     Üniversitelerarası Kurul'un ÜAK ve YÖK'ün birlikte oluşturduğu bu komisyona karşın ''Danışma Kurulu'' da oluşturulmasını ''onur kırıcı'' bulduğunu belirten Akbulut, Danışma Kurulu'nu oluşturan üyelerden bazılarının sürekli YÖK ve ÜAK aleyhinde konuştuklarını söyledi. 
     Parlamentonun her şeyin üstünde olduğunu, kendilerine rağmen bir yasa çıkarabileceğini ifade eden Akbulut, ''Ama o yasa Yükseköğretim Yasası'ndan beter olur ve çok kısa zamanda da tepki alarak değiştirilmek zorunda kalınır. Ben sayın Başbakan'ın bu duruma müdahale edeceğine inanıyorum. Sayın Başbakan, ÜAK'a belli bir saygı ve ilgi gösterdi, olumlu yaklaştı. Sayın Başbakan'ın bu olumlu yaklaşması sonucunda belli noktalara geldik'' diye konuştu. 
     Ankara Üniversitesi Rektörü Prof. Dr. Nusret Aras da, YÖK'ü destekledi. Aras, ''İlkesel bazda böyle bir karar alındığına göre, bu da bozulduğuna göre YÖK'ün yaptığını doğru buluyorum'' dedi. 
     
</TEXT>
</DOC>
