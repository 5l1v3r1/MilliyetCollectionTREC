<DOC>
<DOCNO> 218595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur16.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya ABD ve AB'den konuk yağacak 
</HEADLINE>
<TEXT>

     ANKARA Milliyet 

Kıbrıs ve AB sürecinde yoğun bir döneme giren Ankara, önümüzdeki günlerde Avrupa ve ABD'den önemli konukları ağırlamaya hazırlanıyor. 
     Ankara'nın hafta başında ilk konuğu Avrupa Parlamentosu Başkanı Pat Cox olacak. TBMM Başkanı Bülent Arınç'ın resmi konuğu olarak 1-4 Mart arasında Türkiye'yi ziyaret edecek olan Cox, Arınç'ın yanı sıra Cumhurbaşkanı Ahmet Necdet Sezer, Başbakan Recep Tayyip Erdoğan, Dışişleri Bakanı Abdullah Gül ve CHP Genel Başkanı Deniz Baykal ile bir araya gelecek. 
     ABD Dışişleri Bakanlığı Kıbrıs Özel Koordinatörü Thomas Weston da Kıbrıs ve Atina temaslarından sonra 3 Mart'ta Ankara'da bulunacak. KKTC Cumhurbaşkanı Rauf Denktaş da Kıbrıs konulu bir panele katılmak üzere çarşamba günü Ankara'da olacak. İstanbul'da da aynı gün, Gül, İngiltere Dışişleri Bakanı Jack Straw ile bir araya gelecek. 
     ABD Dışişleri Bakan Yardımcısı Marc Grossman da ABD'nin "Büyük Ortadoğu" projesi kapsamında çıktığı bölge turu çerçevesinde Ankara'ya gelecek. 4 Mart'ta Ankara'da olması beklenen Grossman, proje çerçevesinde, Ankara ile Washington'un bölgede reform sürecinin desteklenmesine yönelik işbirliği imkanlarını araştıracak. 
     8 Mart'ta ise AB Troykası Ankara'da temaslarda bulunacak. Heyette, AB Dönem Başkanı İrlanda'nın Dışişleri Bakanı Brian Cowen, birliğin bir sonraki dönem başkanı Hollanda'nın Dışişleri Bakanı Ben Bot'un yanı sıra AB Komisyonu'nun Genişlemeden Sorumlu üyesi Günter Verheugen'in de bulunması bekleniyor. 

     
</TEXT>
</DOC>
