<DOC>
<DOCNO> 211782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur13.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'liler, Unakıtan'ın dokunulmazlığının kaldırılmasını istiyor 
</HEADLINE>
<TEXT>

     CHP TBMM Grup Başkanvekili Kemal Anadol, TBMM'ye ulaşan tezkereden sonra Maliye Bakanı Kemal Unakıtan'ın dokunulmazlığının kaldırılmasını istemesini beklediklerini bildirdi. 
     Anadol, CHP Konya Milletvekili Atilla Kart ile birlikte düzenlediği basın toplantısında, Unakıtan hakkında iki gün önce TBMM'ye ulaşan dokunulmazlık tezkeresi ile ilgili değerlendirmelerde bulundu. 80 yıllık Cumhuriyet tarihinde ilk kez bir Maliye Bakanı'nın ''Naylon fatura düzenlemek ve bunları kullanmakla'' suçlandığını ifade eden Anadol, ''Naylon faturayı, vergi kaçağını önlemek için bu makama getirilmiş bir bakan, naylon fatura davası sanığı... Sanık bir Maliye Bakanımız var'' dedi. 
     Bakan Unakıtan'ın dosya TBMM'ye ulaştığında dokunulmazlığının kaldırılmasını isteyeceği yönünde açıklamalar yaptığını anımsatan Anadol, ''Sayın Bakan'ın Yargıdan korkmuyorum diyerek komisyona gidip dokunulmazlığının kaldırılmasını istemesini bekliyoruz'' diye konuştu. 
     
     ''SUÇÜSTÜ YAKALANMIŞTIR'' 
     CHP Konya Milletvekili Kart da dosyanın önce 9-10 ay süre ile savcılıklarda, ardından da yaklaşık iki ay Adalet Bakanlığı'nda bekletildiğini savundu. ''Maliye Bakanı Unakıtan, Başbakanlık Müsteşarı gibi suçüstü yakalanmıştır. Suçüstü, cürmü meşhud hali devam etmektedir'' diyen Kart, sözlerini şöyle sürdürdü 
     ''Devletin gelirlerini tahsil etmekten birinci derecede sorumlu olan bir Maliye Bakanı'nın 5-6 trilyona ulaşan borçlarını ne şekilde ödediğini veya ödeme sürecini başlatıp başlatmadığını hala bilmiyoruz. Böyle bir kamu yönetimi anlayışı, böyle bir kamu kültürü, böyle bir kamu ciddiyeti düşünülebilir mi Rejimi demokrasi olan bir sistemde hiçbir Maliye Bakanı bu şartlarda görevini sürdüremez. Demokrasinin değerleri, ölçüleri, kamuoyunun hassasiyeti buna imkan vermez.'' CHP'li Kart, Vergi Barışı Yasası'nın bilmeden sahte fatura kullananların affını sağladığına da dikkat çekerek, ''Maliye Bakanı Unakıtan, sahte faturaları bilerek kullanmıştır. Af hükümlerinden yararlanamaz'' dedi. 
     Maliye Bakanı Unakıtan'a, dokunulmazlığının kaldırılmasını isteme çağrısı da yapan Kart, ''Tutarlılık, dürüstlük, inandırıcılık adına bunu talep ediyoruz'' diye konuştu. 
     
</TEXT>
</DOC>
