<DOC>
<DOCNO> 240512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo12.html </URL>
<DATE> 2004/05/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
NBA... Lakers karşısında 4. yenilgisini alan Spurs, play-off'a veda etti 
</HEADLINE>
<TEXT>

     ABD Profesyonel Basketbol Ligi NBA konferans play-off yarı finallerine, bu sabaha karşı yapılan San Antonio Spurs-Los Angeles Lakers ve Indiana Pacers-Miami Heat maçlarıyla devam edildi. 
     Batı Konferansı'nda geçen sezonun şampiyonu San Antonio Spurs, yarı final mücadelesindeki 6. maçında, Los Angeles Lakers'a 4. kez yenilerek 4-2'lik seriyle play-off yarışına veda etmek zorunda kaldı. 
     Deplasmanda oynamanın dezavantajını sahaya yansıtan ve maçı88-76 geride kapayan Spurs'de, 17 dakika forma giyen Hidayet Türkoğlu, karşılaşmayı sayı atamadan bitirdi. 
     6 savunma ve 1 hücum ribauntu alan Türkoğlu, 2 kez 2 sayılık, 3 kez de 3 sayılık atış denedi ama başarılı olamadı. 
     Spurs'de ayrıca Tim Duncan 20 sayı, 11 ribaunt ve 2 asist, Emanuel Ginobili, 16 sayı, 7 ribaunt ve 4 asist, Devin Brown, 15 sayı, 6 ribaunt ve 3 asist, Robert Horry de 12 sayı, 7 ribaunt ve 2 asistlik performans sergiledi ancak yenilgi engellenemedi. 
     Evsahibi Lakers'da, play-off'da alınan başarılarda büyük rol oynayan Kobe Bryant, 26 sayı, 7 ribaunt ve 7 asistlik performansıyla maçın yıldızı oldu. 
     Maç süresince 19 ribaunt alarak pota altında harikalar yaratan Shaquille O'Neal, 17 sayı ve 2 asistle de galibiyete katkıda bulundu. 
     Ayrıca Garry Payton, 15 sayı, 2 ribaunt ve 7 asistle, Devean George da 10 sayı ve 5 ribauntla galibiyete büyük katkı yaptılar. 
     Böylece Los Angeles Lakers, Batı Konferansı'nda finale yükseldi. Lakers, konferans play-off finalinde, Minnesota Timberwolves- Sacramento Kings eşleşmesinin galibiyle oynayacak. Seride şu anda Minnesota, Sacramento karşısında 3-2 üstün durumda. 
     
     PACERS, DURUMU 3-2'YE GETİRDİ 
     Doğu Konferansı'nda ise Indiana Pacers, Miami Heat'i 94-83 yenerek seride 3-2 öne geçti. 
     Maça evsahipliği yapan Pacers'da 22 sayı, 8 ribaunt ve 1 asistle Jermaine O'Neal, maçın en skorer ismi oldu. 
     20 sayı, 16 ribaunt ve 1 asistlik performansıyla sürpriz yapan Jeff Foster, 14 sayı, 3 ribaunt ve 6 asistle Ron Artest, 13 sayı, 3 ribaunt ve 5 asistle de Reggie Miller göze batan oyuncular oldular. 
     Miami'de ise Dwyane Wade'in de 16 sayı, 3 ribaunt ve 10 asisti, Eddie Jones'un 15 sayı ve 4 asisti, Lamar Odom'un 14 sayı, 10 ribaunt ve 1 asisti ile Malik Allen'ın 12 sayı ve 5 ribauntu galibiyet için yeterli olmadı. 
     Ligde yarı final mücadelesi, yarın sabaha karşı Batı Konferansı'nda Minnesota Timberwolves-Sacramento Kings 3-2 ve Doğu Konferansı'nda New Jersey Nets-Detroit Pistons 3-2 maçlarıyla devam edecek. 
     
</TEXT>
</DOC>
