<DOC>
<DOCNO> 214096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo23.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan Arslan İnsanlar yaptıkları hatalarla tecrübe kazanıyorlarmış 
</HEADLINE>
<TEXT>

     Galatasaray'da Ümit ve Berkant ile birlikte gece hayatları nedeniyle teknik direktör Fatih Terim tarafından Bursaspor maçı kadrosuna alınmayan Volkan, ''İnsanlar yaptıkları hatalarla olgunlaşıp tecrübe kazanıyorlarmış'' dedi. 
     Yaptığı yazılı açıklamayla yaşadığı duruma açıklık getiren Volkan Arslan, Galatasaray forması giyebilme hayalini 1 yıl önce gerçekleştirdiğini belirterek, şunları kaydetti 
     ''Hiçbir antrenmanımı aksatmadan, varımı yoğumu çalışmalarıma vererek bazen başarılı, bazen de eksik randımanla görevimi sürdürüyorum. Geçen perşembe akşamı bazı arkadaşlarımla Ritz Carlton Oteli'nin altında bulunan bir gece kulübüne gittiğim doğrudur. Bunun bir yanlış olduğunu açıkçası düşünemedim. Şimdi düşünüyorum da, insanlar yaptıkları hatalarla olgunlaşıp tecrübe kazanıyorlarmış. Başta Galatasaray Kulübü Başkanı Özhan Canaydın olmak üzere teknik direktörüm Fatih Terim'den, teknik kadromdan, futbolcu arkadaşlarımdan ve Galatasaray camiasından özür dilerim.'' Volkan açıklamasında ayrıca, 6 aydan bu yana Merve Ata ile ciddi bir arkadaşlığının devam ettiğini de ifade ederek, ''Merve'ye, ailesine ve mesleğime olan saygımdan dolayı profesyonel hayatıma asgari hatayla devam edeceğimi bildirir, saygılarımı sunarım'' dedi. 

     
</TEXT>
</DOC>
