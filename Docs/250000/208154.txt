<DOC>
<DOCNO> 208154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo19.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Hakan Şükür'ü göndermeyi düşündü mü 
</HEADLINE>
<TEXT>

     Galatasaray Teknik Direktörü Fatih Terim, eleştirilmesinin doğal olduğunu ancak bazen sınırların aşıldığını söyledi. 
     Antalya'da devam eden kamp çalışmaları sırasında TV8 televizyonunun canlı yayınına katılan Terim, ''Kazandırmaya o kadar çok alıştırdım ki, kaybettiğimiz zaman tersi olması doğal. Başarısız olan Fatih Terim de eleştirilmelidir. Saygıyla karşılıyorum, ama acıtmak gerekmez. Maalesef yapılanlar çok çabuk unutuluyor. Bununla kalmıyor, hiçbir şey yapılmamış gibi davranılıyor'' diye konuştu. 
     Terim, takımda yapılan revizyona gençleştirme ya da operasyon adlarının kullanılmasına tepki göstererek, ''Bu bir gençleştirme veya operasyon değil. Sadece değişim. Kaybettiği zaman bile saygı duyulan bir takım yaratmayı hedefliyoruz'' dedi. 
     
     HAKAN ŞÜKÜR 
     Galatasaray'da kadro dışı kalan oyuncular arasında Hakan Şükür'ün hiç düşünülüp düşünülmediği yönünde bir soruya ise Terim, ''Hakan Şükür bu değişim süreci içinde hiç olmadı. Ne gündeme geldi, ne de konuşuldu. Hakan Şükür hem kasığından, hem de dizinin altından sakat. Tedavisini İstanbul'da sürdürüyor, orada kalmasını uygun gördük'' yanıtını verdi. 
     Ayrıca, transfer konusuna da değinen sarı-kırmızılı teknik adam, ''Kulübümüzün ekonomisine uyacak ölçülerde kaliteli gençler olursa almayı düşünüyoruz. Ama alamasak da bu takımla devam edeceğiz'' dedi. 
     
</TEXT>
</DOC>
