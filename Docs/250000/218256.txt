<DOC>
<DOCNO> 218256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko04.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding'ten 2003'te rekor büyüme... 
</HEADLINE>
<TEXT>

     Koç Topluluğu, 2003 yılını rekor büyümeyle kapadı. 
     Koç Holding CEO'su Bülend Özaydınlı'nın açıkladığı verilere göre, Topluluğun geçen yılki kombine cirosu, dolar bazında yüzde 82 artarak 17 milyar 855 milyon dolara yükseldi. Ciro, Euro bazında yüzde 52 artarak 14 milyar 281 milyon Euro, TL bazında ise yüzde 36 artarak 24 katrilyon 922 trilyon lira olarak gerçekleşti. 
     Koç Topluluğu, bu yıl dolar bazında yüzde 9 artışla 19 milyar 4 milyon dolar ciro hedefliyor. Ciro beklentisi, Euro bazında yüzde 18 artışla 16 milyar 894 milyon Euro, TL bazında yüzde 15 büyümeyle 28 katrilyon 782 trilyon lira olarak ifade edildi. 
     Koç Topluluğu'nun 2003 yılı ihracatı da Türkiye'nin toplam ihracatının yüzde 8'ini oluşturdu. Geçen yıl ihracat yüzde 60 artarak 3 milyar 716 milyon dolara çıktı. Bu rakam, Euro bazında ihracatta yüzde 38 büyüme ve 3 milyar 293 milyon Euro tutar olarak gerçekleşti. 
     Yurtdışı gelir 2003 yılında yüzde 56 artışla 5 milyar dolara ulaşırken, bu rakamın bu yıl cironun yüzde 31'ine karşılık gelen 6 milyar dolara çıkarılması hedefleniyor. 
     
     1.1 MİLYAR DOLAR BRÜT KAR 
     Koç Topluluğu'nun kombine vergi öncesi karı ise, faaliyet karına eşit olarak geçen yıl yüzde 320 artışla 1.1 milyar dolara ulaştı. Euro bazında yüzde 260, TL bazında yüzde 220 karlılıkta artış kaydedildi. 
     Koç, geçen yıl 493 milyon dolarlık yatırım harcaması gerçekleştirdi. Bu yıl bu rakam yüzde 50 artışla 741 milyon dolar olarak hedefleniyor. 
     Personel sayısı 2003 yılında 4.672 kişi artarak 54 bin 802'e çıktı. Bu yıl 6 bin 283 kişinin daha Topluluğa katılarak personel sayısının 61 bini geçmesi öngörülüyor. 
     
     CİRO MİLLİ GELİRİN YÜZDE 6'SI 
     Koç Holding CEO'Su Bülend Özaydınlı, bu rakamlara göre, kombine cironun milli gelirin yüzde 6'sı kadar bir değeri oluşturduğunu söyledi. 
     Türkiye ihracatının yüzde 8'inin Koç şirketleri tarafından gerçekleştirildiğini bildiren Özaydınlı, İMKB'de hisseleri işlem gören Koç Holding ve 13 iştirakının piyasa değerinin, Borsa toplam piyasa değerinin yüzde 18'ini bulduğunu kaydetti. 
     Özaydınlı, Türkiye'nin en büyük 10 özel sanayi şirketinden 5'inin Koç şirketi olduğuna da dikkat çekti. 
     Bülend Özaydınlı'nın verdiği bilgiye göre, bulunduğu sektörlerde liderlik iddiası bulunan Koç, iç piyasada, ticari araç, traktör, otomotiv bayiliği, buzdolabı, çamaşır makinesi, bulaşık makinesi, fırın, televizyon, gıda ve gıda dışı perakende, leasing, faktoring ve LPG dağıtımında 1 numarada bulunuyor. 
     Binek araç ve sigortacılıkta 2., portföy yönetiminde 3., akaryakıt dağıtımında 4. ve bankacılıkta 5. sırada bulunuluyor. 
     Otomotivde, Ford Otosan yılı lider bitirirken, Tofaş üçüncü oldu. Koç otomotiv şirketleri geçen yıl pazarda yüzde 28, üretim ve ihracatta ise yüzde 47'şer pay aldı. 
     Bu yıl otomotiv ana sanayinde 4.9 milyar dolar ciro, 2.4 milyar dolar ihracat hedefleniyor. 
     Dayanıklı tüketimde Arçelik, Türkiye beyaz eşya pazarında üretimde yüzde 58, ihracatta yüzde 62 paya ulaştı. Beko ise TV piyasasında üretimde yüzde 34, ihracatta yüzde 33 pay aldı. 
     Perakende sektöründe Migros, Türkiye'nin yanı sıra Moskova, Kazakistan ve Azerbaycan'da liderliği yakaladı. 
     
     YÜZDE 14 REEL BÜYÜME 
     Koç Holding CEO'su Bülend Özaydınlı, basın kuruluşlarının ekonomi servis yöneticilerinin katılımıyla düzenlediği toplantıda, Koç Topluluğu'nun ana hedefinin, hızlı ve karlı bir büyüme sağlayarak, Avrupa'nın lider şirketlerinden biri olmak, Türk ürün ve markalarının kalite imajını iyileştirmeyi hedeflediklerini söyledi. 
     Bu hedefin rakamsal ifadesinin, yılda ortalama yüzde 14 reel büyüme olduğunu belirten Özaydınlı, içinde bulunulan ortamda yüzde 12 olarak hesap ettikleri sermaye maliyetinin de üstünde bir kar oranı yakalamayı öngördüklerini bildirdi. 
     Özaydınlı, bölgesel güç olmak isteniyorsa, uluslararası piyasada daha iddialı işler yapmaları gerektiğine de işaret ederek, ''Bu nedenle satışlarımızın yüzde 50'sinin yurtdışı satışlardan gelmesini hedefliyoruz'' dedi. 
     
</TEXT>
</DOC>
