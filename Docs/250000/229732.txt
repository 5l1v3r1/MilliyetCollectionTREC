<DOC>
<DOCNO> 229732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas08.html </URL>
<DATE> 2004/04/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sık cinsel faaliyet prostat kanseri riskini azaltıyor 
</HEADLINE>
<TEXT>

     ABD'de son yapılan araştırmaya göre, sık cinsel faaliyet prostat kanseri oluşması riskini artırmıyor, hatta tehlikeyi azaltıyor. 
     Ulusal Kanser Enstitüsü tarafından 46 ila 81 yaşlarındaki yaklaşık 30 bin sağlık görevlisi üzerinde yapılan araştırma, erkeklerin cinsel faaliyetleri arttıkça prostat kanseri riskinin azaldığını ortaya koydu. 
     Erkeklerin ayda ortalama 4-7 kez boşaldığı kaydedilen araştırma, daha fazla boşaldığını söyleyenlerde prostat kanseri riskinin artmadığı, tam tersine azaldığı görüldü. Ayda 13-20 ve en az 21 kez boşaldığını ifade eden en yüksek iki gruptaysa kanser riskinin, yüzde 14 ve yüzde 33 oranlarında azaldığı belirlendi. 
     Araştırmanın sonuçlarıyla ilgili değerlendirmelerde bulunan bilim adamları, bir teoriye göre, sık boşalmanın kansere neden olan kimyasalların dışarı atılmasını ya da prostat kanseriyle bağlantılı oluşumların gelişiminin azalmasını sağladığını belirtiyorlar. 
     Daha önce yapılan bazı araştırmalarda ise sık boşalmanın daha fazla prostat kanseri riski yaratabileceği sonucu ortaya çıkmıştı. Bu çerçevede ortaya atılan bir teoriye göre, fazla seks sonucu erkeğin maruz kaldığı bakteri ve virüsler, bir şekilde prostat kanserine yol açabiliyordu. 
     ABD'de prostat kanseri, deri kanserinden sonra en fazla rastlanan kanser türü. Amerikan Kanser Vakfı'na göre, bu yıl 230 bin 900 yeni prostat kanseri vakası teşhis edilecek ve 29 bin 900 erkek bu kanserden hayatını kaybedecek. 

     
</TEXT>
</DOC>
