<DOC>
<DOCNO> 245552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun32.html </URL>
<DATE> 2004/06/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Avusturya Türkiye bugün AB'ye üye olamaz... 
</HEADLINE>
<TEXT>

     Avusturya'nın Krems kentinde bugün başlayan ''Wachau Avrupa Forumu''nun açılışında konuşan Avusturya Dışişleri Bakanı Benita Ferrero-Waldner, ''Türkiye'nin bugün AB'ye üye olamayacağını'' söyledi. 
     AB'nin sınırlarının coğrafi sınırlarla kısıtlanmaması gerektiğini kaydeden Ferrero-Waldner, Türkiye'nin üyeliği konusunda önemli olanın, siyasi ve ekonomik kriterlerin uygulanması olduğunu belirtti. 
     Türkiye'nin son 2 yılda büyük başarı sergilediğini anlatan Avusturyalı Bakan, AB'nin ilerleme raporlarının bunu gösterdiğini, ancak bazı eksiklikler bulunduğunu ifade etti. 
     Eksiklerin ''yargı, azınlık hakları, asker-sivil ilişkisi ve makro ekonomi'' alanında olduğu görüşünü dile getiren Ferrero-Waldner, ''Türkiye bugün üye olmaya hazır değildir. AB de Türkiye'yi üye olarak almaya hazır değildir. Avusturya, Türkiye'yi desteklemeye devam edecektir'' dedi. 
     Slovenya Dışişleri Bakanı Dimitrij Rupel de yaptığı konuşmada, Türkiye'nin üyeliğinin AB için stratejik öneme sahip olduğunu vurgulayarak, ''Eğer kriterleri yerine getirirse Türkiye AB'ye üye olmalıdır'' diye konuştu. 
     Foruma katılan AK Parti İstanbul Milletvekili Egemen Bağış, açılış konuşmalarından sonra Avusturya Dışişleri Bakanı ile yaptığı görüşmede, ''Türkiye'nin şu an beklentisi üye olmak değil müzakerelere başlamak'' dedi. 
     Bağış, ''AB'nin de Türkiye ile müzakerelere başlamaya hazır olduğunu herhalde kabul ediyorsunuz'' diye konuştu. Ferrero-Waldner de ''Tabii ki haklısınız. Ama uygulamaları görmemiz gerekiyor. En önemli gösterge kasım ayında hazırlanacak ilerleme raporudur. Yakından izliyoruz, değerlendireceğiz'' ifadesini kullandı. 
     Foruma katılan diğer delegeler de Ferrero-Waldner'in Türkiye ile ilgili sözlerini yadırgadıklarını belirterek, Bağış'a görüşlerini sordular. 
     Bağış da AB'nin medeniyetlerin birleşme noktası olduğunu belirterek, Türkiye'nin bugünden yarına birliğe üye olamayacağını, bunun zaman alacağını ve bunun da bilincinde olduklarını söyledi. 
     Bağış, forumun öğleden sonra yapılan ''25 Üyeli Avrupa'da Ortak Bir Görev Olarak Vatandaşın Güvenliği'' başlıklı çalışma Grubu toplantısına katıldı. 
     
</TEXT>
</DOC>
