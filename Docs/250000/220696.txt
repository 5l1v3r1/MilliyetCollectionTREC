<DOC>
<DOCNO> 220696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun25.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis hükümeti kurma görevini aldı... İşte özgeçmişi... 
</HEADLINE>
<TEXT>

     Yunanistan'da dün yapılan genel seçimlerde 300 üyeli Parlamento'nun 165 sandalyesini kazanan Yeni Demokrasi Partisi'nin YDP Genel Başkanı Kostas Karamanlis, Cumhurbaşkanı Kostis Stefanopulos'tan hükümeti kurma görevini aldı. 
     Karamanlis, Cumhurbaşkanlığı sarayından çıkışında yaptığı açıklamada, Stefanopulos'tan hükümeti kurma görevini aldığını belirterek, ''Kabine yarın şekillenecek. Çarşamba günü de yemin edeceğiz. Yunan halkının bize verdiği sorumluluk büyüktür. Bir an önce bu sorumluluğun gereklerini yerine getirmek için işbaşı yapıyoruz'' dedi. 
     Bu arada, YDP'ye yakın kaynaklar, Karamanlis'in dışişleri bakanlığı görevine yakın çevresini oluşturan grup içinde yer alan emekli Büyükelçi Petros Molivyatis'i getirmesinin beklendiğini belirttiler. 
     
     KARAMANLİS'İN ÖZGEÇMİŞİ 
     Karamanlis ailesinin Yunan tarihine damgasını vuran bireyi, 1950-60 ve 1970'lerde başbakanlık, ayrıca iki kez cumhurbaşkanlığı yapan Konstantin Karamanlis'in yeğeni olan 48 yaşındaki Kostas Karamanlis, Yunanistan'ın en genç başbakanı olma unvanını da kazandı. 
     Parlamento'ya ilk kez 1989 yılında giren Karamanlis, son 7 yıldır YDP genel başkanlığı görevini yürütüyor. 
     YDP'nin lideri olarak PASOK'la girdiği ilk yarışma olan 2000 yılı Nisan ayı seçimlerinde, yalnızca 70 bin oy ve yüzde 1 dolayında farkla mağlubiyet alan Karamanlis, seçimi izleyen yıllarda otoritesine karşı çıkan üyeleri ihraç etmek dahil zaman zaman katı yöntemler uygulayarak partisi üzerindeki kontrolünü mutlaklaştırdı. 
     Sağ kanattaki hemen hemen tüm akımları temsil eden grupları çatısı altında toplayan partisinin seçim kampanyasını, dürüst ve adil yönetim vaadi üzerine kuran Karamanlis'in YDP'si, kamuoyu yoklamalarına göre, Papandreu'nun PASOK liderliğine seçilmesi öncesi 9 puan öndeyken, yeni liderin yarattığı rüzgar karşısında gerileyerek, kampanyanın son haftasına PASOK'un 3 puan önünde girdi, ancak seçim sonuçları tüm tahminlerin yanlış olduğunu ortaya koydu. 
     Türkiye ile ilişkilerde yakınlaşma politikasını sürdüreceği sözünü veren ve Türkiye'nin AB perspektifini desteklediğini vurgulayan Karamanlis, Başbakan Recep Tayyip Erdoğan ile iyi kişisel ilişkiler içinde olduğunu ve liderliğindeki Türk hükümetinin de ilişkilerin geliştirilmesi için bir fırsat oluşturduğu görüşünü taşıdığını açıkladı. 
     Atina'da 1956 yılında doğan Karamanlis, Atina Üniversitesi Hukuk Fakültesi'ni bitirdikten sonra ABD'deki Boston Tufts Üniversitesi'nde diplomasi tarihi doktorası yaptı. 
     İngilizce, Almanca ve Fransizca bilen Karamanlis, evli ve birisi kız diğeri erkek ikiz babası. 
     
</TEXT>
</DOC>
