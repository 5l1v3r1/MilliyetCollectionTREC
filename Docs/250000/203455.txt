<DOC>
<DOCNO> 203455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/siyaset/siy02.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
SHP ve YTP yerel seçimde beraber 
</HEADLINE>
<TEXT>

   SHP, YTP Genel Başkanı Cem'in yerel seçimde işbirliği yapma çağrısına olumlu yanıt verdi 
      ANKARA Milliyet 

   
   YTP Genel Başkanı İsmail Cem, yerel seçimlerde işbirliği çağrılarına DSP ve CHP'den olumsuz yanıt aldıklarını, SHP'nin de çağrılarını olumlu karşıladığını açıkladı. YTP Genel Merkezi'nde düzenlenen il başkanları toplantısı öncesi solda birlik çalışmalarını değerlendiren Cem, beş ay önce "yerel seçim beraberliği modeli" kararı aldıklarını hatırlatarak, şunları söyledi 
   "Bu önerimize DSP ve CHP'den olumsuz yanıt gelmiştir. Önerimiz, kamuoyunda çok tutmuştur. Bu partilerin sade, milletvekilliği, bakanlık ummayan üyeleri de modeli çok sevmiştir. Ancak, bu partilerin yöneticileri tabanlarına da kulak vermemiştir. SHP de önerimize sıcak baktığını bildirmiştir. Bu bağlamda YTP il ve ilçe örgütlerinin SHP ile olası bir beraberliğin ortamını kendi seçim çevrelerinde saptamaları durumunda SHP örgütleriyle temas kuracaklar, böylece iki partinin birbirine destek vermesi gündeme gelebilecektir." 
   Yerel seçimlerde sol partiler arasında yapılacak işbirliğinin Türkiye'nin menfaatine olacağını savunan Cem, "Bu partilerin de yeni bir düzenleme yapacaklarını umuyoruz. Vakit henüz çok geç değil" dedi. 
   
   
   
</TEXT>
</DOC>
