<DOC>
<DOCNO> 227617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko52.html </URL>
<DATE> 2004/04/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
MB TMSF'ye devredilen 20 bankadan 18'i çözüme kavuşturuldu 
</HEADLINE>
<TEXT>

     Merkez Bankası, bankacılıkta yeniden yapılandırma sürecinin devam ettiği bildirdi. 
     Merkez Bankası'nın 2003 Yıllık Raporu'nun ''Mali Piyasalar'' bölümünde, Türk Bankacılık Sistemi'nde, geçen yıl yaşanan gelişmelere ve sonuçlara yer verildi. 
     Türk Bankacılık sektöründeki toplam banka sayısının, 2003 yılında yeniden yapılandırma sürecinin devam etmesi nedeniyle, bir önceki yıla göre azaldığına dikkat çekilen raporda, 2002 yılında 54 olan banka sayısının 50'ye gerilediği kaydedildi. TMSF'ye devredilen bankalara ilişkin bilgilere yer verilen raporda, İmar Bankası'nda yaşanan gelişmelerde özetlendi. 
     Raporda, şöyle denildi 
     ''Son yıllarda bankacılık sisteminde istikrarlı bir yapının ortaya çıkabilmesi için önemli adımlar atılmış olmasına rağmen, yeniden yapılandırma süreci devam etmektedir. Kamu bankaları finansal açıdan yeniden yapılandırılırken, operasyonel açıdan yapılandırılmaları devam etmektedir. 1997 yılından itibaren İmar Bankası hariç TMSF'ye devredilen 20 bankadan 18'i çözüme kavuşturulmuştur. Geriye kalan 2 bankadan biri ''geçiş bankası olarak kullanılırken'' diğeri için başlatılan satış sürecinin başarısız olması nedeniyle, bir kamu bankasına devredilmeye çalışılmaktadır. Özel bankaların sermaye yapıları ise güçlendirilmiş ve piyasa riskleri sınırlandırılmıştır.'' 
     
     KAR MARJLARI ÜZERİNDEKİ YÜKLERİ KALDIRILDI 
     Raporda, yaşanan krizlerden olumsuz etkilenen reel sektör şirketlerinin, mali sektöre olan borçlarının yeniden yapılandırılması İstanbul yaklaşımı sonucu 69 küçük ölçekli ve 157 büyük ölçekli firmanın yeniden yapılandırıldığı hatırlatıldı. 
     ''Bankaların kar marjları üzerindeki yükleri azaltarak daha etkin ve istikrarlı bir yapı oluşturabilmek amacıyla, aracılık maliyetlerinin azaltılması için çalışmalar yapılmaktadır'' denilen rapora göre, sektörün toplam aktifleri 2003 yılı Kasım ayında, bir önceki yıla göre, reel anlamda düşüş gösterdi. 
     Gerileme 240.1 katrilyon lira olarak ifade edilirken, bu rakamın ABD doları cinsinde de yüzde 27 oranında artarak 165 milyar dolara yükseldiğine yer verildi. 
     Bankaların konsolide bilançolarının 2003 yılı Nisan ayından sonra Irak savaşıyla ilgili belirsizlerin azalması, faiz ve döviz kurlarının istikrara kavuşması ve ekonomik büyüme ile sistem dışına çıkan fonların tekrar sisteme geri dönmesi sonucu yükseldiği sonucuna varılan raporda, şu değerlendirme yapıldı 
     
     KREDİLER ARTTI 
     ''Geçen yıl bankacılık sektöründe Türk Lirası cinsinden aktifler reel bazda yüzde 5 oranında, yabancı para cinsinden aktifler yüzde 12 oranında artmıştır. Konsolide bilançonun Türk Lirası cinsinden pasif kalemleri reel bazda, yabancı para cinsinden pasif kalemler ise yine dolar bazında yüzde 9 oranında artmıştır. Konsolide bilanço büyüklüğü ise aynı dönemde reel bazda yüzde 4 oranında daralmıştır. 
     Bankacılık sektörünün aktifleri içinde en çok artan kalem krediler kalemidir. Özellikle 2003 yılı Nisan ayından itibaren ekonominin büyüme eğilimine girmesi ve makroekonomik belirsizliklerin azalması sonucunda, kredi arz ve talebi artmıştır. Bu dönemde, en çok artan kredi kalemleri geri dönmeme olasılığı daha sınırlı olan tüketici kredileri ve küçük ve orta boy işletmelere açılan kredilerdir.'' Bankaların toplam menkul değerlerinin, yine geçen yılın ilk 11 aylık döneminde artış eğilimini sürdürdüğü vurgulanan raporda, Türk Lirası cinsinden mevduatların reel bazda yüzde 10 oranında, yabancı para cinsinden mevduatların da yüzde 8 oranında artış gösterdiği kaydedildi. 
     
     ÖZKAYNAK ARTIŞI 
     Rapora göre, bankacılık sektörünün 2002 yılı sonunda 25.7 katrilyon lira olan toplam özkaynağı, reel bazda yüzde 15 oranında artarak, 2003 yılı Kasım ayında 34.5 katrilyon liraya yükseldi. 
     Bu dönemde kamu ve özel bankaların özkaynakları artarken, TMSF kapsamına alınan bankaların ise özkaynakları daraldı. 
     Kamu bankalarının özkaynaklarındaki artış geçmiş yıl zararlarının sıfırlanması ve dönem karındaki yükselişten kaynaklanırken, özel bankaların dönem karı bir önceki yıla göre, reel bazda yüzde 6 oranında daralma olmasına rağmen, geçmiş yıl zararlarındaki düşüş nedeniyle arttı. TMSF kapsamındaki bankalar ise 2003 yılında kar açıklamalarına rağmen, yedek akçelerinden ve enflasyon muhasebesinden kaynaklanan sermaye yedeklerindeki düşüş sonucu özkaynakları daraldı. 
     Bankaların yurtdışından sağladığı krediler, 2002 yılı sonunda 8.5 milyar dolarken, 2003 yılı Kasım ayında özel bankaların kredilerindeki artış sonucu 9.9 milyar dolara yükseldi. 
     Bu krediler, Mart ayında Irak Savaşı ile ortaya çıkan belirsizliklerden olumsuz etkilenmesine rağmen, Temmuz ayından itibaren tekrar artış eğilimine girdi. 
     Kasım ayında kamu bankaları TMSF kapsamındaki bankalar ve yabancı bankaların yabancı para cinsinden ''bankalara borçlar kalemi'' yıl sonuna göre dolar bazında daralırken, özel bankaların ise yine dolar bazında yüzde 25 arttı. 
     
     YABANCI PARA POZİSYON AÇIĞI 
     Yabancı para pasif ve aktif kalemleri arasındaki fark 2003 yılının Mart ayına kadar arttı. Ancak bankaların pozisyon açığı Irak Savaşı'nın piyasaları olumsuz etkilemesi sonucu özel ve yabancı bankaların pozisyonlarını kapamalarıyla önemli ölçüde azaldı. 
     Nisan ayında ise makroekonomik belirsizliklerin azalması ve ekonominin büyüme eğilimine girmesiyle pozisyon açığı artarak, Kasım'da 9.2 milyar dolara yükseldi. 
     Hesaplanan pozisyon açığının 7.2 milyar dolarlık kısmı özel bankaların pozisyon açıklarından kaynaklanırken, kamu bankaları, TMSF kapsamındaki bankalar ve yabancı bankaların da sırasıyla 590 milyon dolar, 1.4 milyar dolar ve 202 milyon dolar açığı bulunuyor. Kalkınma ve yatırım bankaları ise 1 milyon dolar pozisyon fazlasına sahip. 
     Bankacılık sektörünün bilanço dışı işlemlerini ve dövize endeksli kalemlerini de dikkate alan yabancı para net genel pozisyonu 2002 yılı sonunda 512 milyon dolar açık verirken, 2003 yılı sonu verilerinde, özel bankalar ve TMSF kapsamındaki bankaların pozisyon açıklarındaki düşüş sonucu 266 milyon dolar fazla verdi. 2003 yılında bütün banka gruplarının yabancı para net genel pozisyonu bir önceki yıla göre daha düşük oldu. 
     Aralık ayında özel bankalar 135 milyon dolar açık verirken, kamu bankaları, kalkınma ve yatırım bankaları ile yabancı bankalar sırasıyla 227 milyon dolar, 136 milyon dolar ve 39 milyon dolar fazla verdi. TMSF kapsamındaki bankaların ise pozisyon açığı 2 milyon dolar oldu. 
     2003 yılı Eylül ayında TMSF kapsamındaki bankalar da dahil olmak üzere tüm banka grupları kar etti. Kamu bankaları 1.5 katrilyon lira, özel bankalar 2 katrilyon lira, TMSF kapsamındaki bankalar 321 trilyon, kalkınma ve yatırım bankaları 381 trilyon lira ve yabancı bankalar ise 217 trilyon lira kar etti. 
     
</TEXT>
</DOC>
