<DOC>
<DOCNO> 223937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/spor/spo02.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜTHİŞ TAKAS 
</HEADLINE>
<TEXT>

   Fenerbahçe, Brezilya'nın Cruzeiro takımı ile anlaşan Ortega'ya karşılık Marcio Nobre ve Alex'in bonservislerini istedi. İki kulübün pazarlıklarda son aşamaya geldiği öğrenildi 
      ÖZEL HABER MEHMET ÇİFTÇİ 

   
   Bir taşla iki kuş 
   FENERBAHÇE'NİN ay sonuna kadar süre tanıdığı Arigel Ortega, Brezilya'nın Cruzeiro takımı ile anlaştı. Arjantinli yıldızın menajeri Alejandro Mancuso uzun görüşmeler sonrası Cruzeiro ile ön sözleşme imzalarken, dört yıl Brezilya'da top koşturacak olan Ortega'nın alacağı ücret açıklanmadı. Sarı - Lacivertli yönetim, bu transferde bir taşla iki kuş vurmaya hazırlanıyor. 
   
   Çok gizli operasyon 
   BAŞKAN Aziz Yıldırım'ın Ortega'nın bonservisine karşılık Cruzeiro'dan kiralık olarak alınan Marcio Nobre ile ara transferde gelmeyen Brezilyalı orta saha yıldızı Alex de Souza'yı resmen istediği öğrenildi. İki kulüp yöneticilerinin gizli bir şekilde pazarlık masasına oturduğu, Nobre'yi vermeyi kabul eden Cruzeiro'nun Alex için ise bir miktar para istediği belirtildi. 
   
   Figger de arabulucu 
   BREZİLYA basını ekonomik sıkıntı yaşayan Cruzeiro'nun birçok taliplisi bulunan ve takımdan ayrılmak isteyen Alex'i ucuza kaptırmamak için direndiğini ancak önümüzdeki hafta içinde takasın büyük bir olasılıkla gerçekleşeceğini iddia etti. Teknik Direktör Christoph Daum'un yakın arkadaşı olan Uruguaylı menajer Juan Figger'in de bu transferde arabuluculuk yaptığı kaydedildi. 
   
   Bursa alarmı    Çifte telaş 
   FENERBAHÇE, Bursaspor maçının hazırlıklarını dün yaptığı tek idmanla sürdürdü. Şampiyonluk yolundaki avantajını korumak isteyen Daum, hem oyuncuların morallerini eski seviyeye getirmek, hem de sahaya süreceği on biri belirlemek için çalışıyor. Alman teknik adam, Luciano'nun cezalı, Kemal ve Mehmet'in de sakatlığı nedeniyle zorunlu değişikliğe gidecek. 
   
   Mehmet'ten işbaşı 
   DÜNKÜ idmanda Bursa maçının kadrosu konusundaki arayışlarını sürdüren Daum ilk on birde Fatih Akyel, Ümit, Tomas, Petkov, Ali Güneş, Selçuk, Aurelio, Tuncay, Nobre ve Hooijdonk üzerinde durdu. Antrenman 1.5 saat sürerken, Gençlerbirliği maçında sakatlanan Mehmet Yozgatlı, Dr. Gunnar yönetiminde düz koşulara başladı. Ağrıları artan Serhat çalışmaya çıkmadı. 
   
   İstemekle olmuyor    Fenerbahçe'de iyileşen kaleci Volkan, Bursaspor maçında oynamak için can atıyor. Daum ise forma giymesinin taşıyacağı riskten çekiniyor. Alman teknik adam, bu konuda doktorlardan garanti bekliyor 
      YUSUF KOBAL 

   Tehlike yaratabilir 
   SARI - Lacivertli kulüpte kaleci Volkan'ın durumu belirsizliğini koruyor. Bursaspor maçında ısrarla oynamak isteyen genç eldivene Teknik Direktör Christoph Daum'un da forma vermek için hazır olduğu bildirildi. Ancak omuzu çıkan genç kalecinin, yeniden bu bölgeden sakatlanması halinde bıçak altına yatarak, sezonu kapatma tehlikesi Alman teknik adamı frenliyor. Daum, bu nedenle Volkan'ı riske atmak istemiyor. 
   
   Uzmanlara danışacak 
   VOLKAN'IN, Almanya'da kendisini tedavi eden doktorlardan "oynayabilir" raporunu almasına rağmen Daum bunu yeterli görmüyor. Tecrübeli hoca, kulüp doktoru da bu yönde görüş belirtmesine karşın riski ortadan kaldırmak için konusunda uzman diğer hekimlere danışma kararı aldı. Volkan ise, "Hiç sorunum yok. Durumum kötü olsa, 'oynamam' derim. Kendime güveniyorum" diye konuştu. 
   
   'Tek golde hatam var'    YUSUF DURSUN 

   Frikik kurbanı 
   TÜRKİYE Kupası'nda Gençlerbirliği maçında yediği gollerden dolayı eleştiri oklarının hedefi olan Recep kendini savundu. Fenerbahçe'nin genç kalecisi, "Dört golden sadece frikikte hatalıydım. Onun dışındaki gollerde benim yapacak fazla bir şeyim yoktu. Elimden geleni yaptım. Moralim yerinde, eleştirilere kulaklarımı tıkadım" diye konuştu. 
   
   Gözü formada 
   TAKIM olarak bir bütün olduklarını vurgulayan Recep, "Yensek de, yenilsek de, acıyı ve mutluluğu birlikte yaşıyoruz" ifadesini kullandı. Sarı - Lacivertli kaleci, bu yıl şampiyonluğa ulaşacakları konusunda hiç şüphesi bulunmadığını belirterek, "Bu başarıda ben de pay sahibi olmak istiyorum. Hocam görev verirse Bursa maçında seve seve oynarım" dedi. 
   
   Taraftara yeni hizmet    SARI - Lacivertli kulübün Vakıfbank Genel Müdürlüğü ile yapılan işbirliği ile hayata geçirdiği taraftar kredi kartının tanıtımı dün Başkent'te Hilton Otel'de yapıldı. Ankara Fenerbahçeliler Derneği'nin ev sahipliği yaptığı gecede hazır bulunan Asbaşkan Mithat Yenigün, "Şu anki pozisyona göre şampiyonluğa yakınız. Beşiktaş ile aramızdaki 11 puan farkı kapattık, üç puan da öne geçtik. Yalnız büyük konuşmamak gerek. Lig sürprizlerle dolu" dedi. Yönetici Serhat Keçen de, mutlu sona ulaşacaklarını iddia etti. 
   
   Ayrı telden çalıyorlar    Taraftar öfkeli 
   FENERBAHÇE'DE taraftarlar hakemler konusundaki tepkilerini yüksek sesle dile getirmeye çalışırken, yönetim aksi düşünceyi taşıyor. İnternetteki "www.antu.com" sitesinde hakem Ali Aydın için, "Daha önceki yaptığı büyük hatadan sonra hakemlik hayatını bitirmeyen federasyona ve onun masa başı oyunlarını düzenleyenlere diyet borcunu ödemek üzere sahaya çıkmıştır" yorumu yapıldı. 
   
   Yönetim sakin 
   BAŞKAN Aziz Yıldırım'ın ise, yönetici arkadaşlarına hakemler hakkında konuşmamaları talimatını verdiği öğrenildi. Son kupa maçının ardından yöneticilerin kendi aralarında yaptıkları görüşmelerde hakem hataları gündeme gelirken, bu konuda negatif bir yaklaşım benimsememe kararı alındı. Öte yandan bugün Fenerbahçe Sosyal Tesisleri'nde 16.00'daki toplantıda yönetim görev bölümü yapacak. 
   
   
</TEXT>
</DOC>
