<DOC>
<DOCNO> 206167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yasam/yas05.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte KAF'ın 'tüm' haritası 
</HEADLINE>
<TEXT>

   Kuzey Anadolu Fayı'nın en detaylı haritası, 14 metrelik heybeti ve milyonlarca yıllık sırlarıyla, Milliyet'teydi. İşte, o 'sarsıcı' sırlar 
      ÖNAY YILMAZ İstanbul 
   
   Maden Tetkik Arama MTA Genel Müdürlüğü, Kuzey Anadolu Fayı'nın KAF bugüne kadar çıkarılan en detaylı haritasını, 1 100000 ölçekli bir atlas haline getirdi. 1500 kilometre uzunluğundaki KAF'ın bilim adamlarına rehber olacak, 14 parçadan oluşan, yaklaşık 14 metre uzunluğundaki dev haritası, dün Milliyet'teydi. 
   
   Doğudan batıya kayıyor 
   Dev haritanın bir örneğini Milliyet'e armağan eden ve 1 500000 ölçekli 'Türkiye Jeoloji Haritası'nı da tamamladıklarını söyleyen MTA Genel Müdür Yardımcısı Gürkan Tünay, KAF'la ilgili çarpıcı sırları da anlattı. Tünay, bilinenin aksine KAF'ın 35-40 milyon yıldır hareket ettiğinin ortaya çıkarıldığını belirterek, "Daha önce KAF'ın 3-4 milyon yıldır hareket ettiği söyleniyordu" dedi. Tünay, dünyanın en karakteristik faylarından KAF'ın milyonlarca yıldır doğudan batıya hareket edip şiddetli depremlere neden olduğunu belirterek, "Hareketine devam eden KAF'ın deprem tehdidi sürmektedir" diye konuştu. 
   Yaklaşık 15-30 km.'lik bir zon içerisinde doğuda Bingöl Karlıova'dan, batıda Saros Körfezi'ne kadar uzanan KAF'ın, MTA tarafından 1 25000 ölçeğinde boydan boya haritalandığını anlatan Tünay, haritanın amacını da şöyle özetledi 
   "Bu çalışma daha sonra 1 100000 ölçeğe geçirilip KAF Atlası hazırlanarak tüm yerbilimci ve kullanıcıların hizmetine sunulmuştur. Fayı oluşturan kırıkların nerelerden geçtiğini ve fay zonunun kaya birimlerini, yaşlarını gösteren Atlas, araştırıcılara büyük bir katkı sağlayacaktır." 
   
   KAF 300 yılda bir deprem üretiyor    MTA Genel Müdür Yardımcısı Gürkan Tünay, KAF'la ilgili sırları şöyle anlattı 
   "KAF, 35-40 milyon yıl önce ilk hareketine başlamış, daha sonra yavaşlamış. 6-7 milyon yıl önce tekrar hızlanmış. 2 milyon yıl önce başlayan son hızlı evresi de günümüzde de devam etmektedir. Bu hareketlilik dönemlerinde KAF boyunca, toplamda en çok 75 kilometrelik sağ yanal ötelenme gelişmiştir. 1939 Erzincan depreminde en fazla 7.25, 1943 Tosya depreminde 6 ve 1944 Bolu-Gerede depremlerinde 6.5 metre yanal ötelenmeler meydana gelmiştir. Bu yanal ötelenmeler, KAF'ın batı bölümünde fayın kayma hızının yılda en fazla 23 ve en az 2 milimetre, depremlerin yenilenme süresinin de yaklaşık 300 yıl olabileceğini göstermektedir. Fayın 35-40 milyon yıldır Karlıova'dan Dokurcun Vadisi'ne kadar tek çizgi üzerinde çalıştığı belirlendi." 
   
   
</TEXT>
</DOC>
