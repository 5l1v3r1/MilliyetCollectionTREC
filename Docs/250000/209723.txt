<DOC>
<DOCNO> 209723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur16.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlık alırken dikkat... 
</HEADLINE>
<TEXT>

     Bir ya da iki gözü kör, boynuzları kırık, dili, kuyruğu, kulakları ve memesi kesik, dişlerinin çoğu dökük hayvanlar, kurban olarak kesilemiyor. 
     AA muhabirinin Diyanet İşleri Başkanlığı'nın internet sitesinden aldığı bilgiye göre, koyun, keçi, sığır, manda ve deve dışında kalan hayvanlar kurban olarak kesilemiyor. 
     Bitkin düşecek derecede hasta ve zayıf, bir ya da iki gözü kör, boynuzları kırık, dili, kuyruğu, kulakları ve memesi kesik, dişlerinin tamamı veya çoğu dökük hayvanlar kurban edilemiyor. Ancak, hayvanın doğuştan boynuzsuz olması, şaşı, topal, bir kulağı delik veya yırtılmış olması kurban edilmesine engel olmuyor. 
     Bir hayvanın kurban olabilmesi için, süt dişlerini değiştirmiş olması gerekiyor. Bunun için de devenin 5, sığır ve mandanın 2, koyun ve keçinin ise 1 yaşını doldurması isteniyor. Ancak, 6 ayını tamamlayan koyun da bir yaşını doldurmuş gibi gösterişli olması durumunda kurban edilebiliyor. 
     Kurban edilecek hayvanın, sağlıklı ve besili olmasının, hem ibadet hem de sağlık açısından büyük önem taşıdığı belirtiliyor. 
     
     BAYILTARAK KESİLEBİLİYOR 
     Kurbanlık hayvanın erkek ya da dişi olmasının herhangi bir fark yaratmadığı, ancak dişi sığırların kesilmesinin üretimde önemli zarara neden olması durumunda, erkek sığırların kurban edilmesinin toplum ve ekonomi açısından daha yararlı olacağı kaydediliyor. 
     Bu kapsamda, ekolojik denge, toplumun ihtiyaçları ve diğer şartlar göz önünde bulundurularak, hangi cins hayvanların öncelikli olarak kurban edilmesinin uygun olacağı kararlaştırılarak hareket edilmesi gerekiyor. 
     Diyanet İşleri Başkanlığı'nın internet sitesinde, en fazla merak edilenler arasında kurbanın bayıltılarak kesilip kesilmeyeceği yer alıyor. Açıklamaya göre, fazla eziyet vermemek şartıyla, kesimden önce hayvanın bayıltılması, kurban olarak kesilmesine engel olmuyor. İhtiyaç halinde, canlı olarak kesmek kaydıyla, kurbanlık hayvanın uygun tekniklerle bayıltılmasında bir sakınca görülmüyor. Ancak, hayvan kesilmeden şok etkisiyle ölürse, kurban olamayacağı gibi, etinin de yenilmeyeceği belirtiliyor. 
     
</TEXT>
</DOC>
