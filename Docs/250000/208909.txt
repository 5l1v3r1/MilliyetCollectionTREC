<DOC>
<DOCNO> 208909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur34.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası'nın takipteki alacağı 4.5 katrilyon lira 
</HEADLINE>
<TEXT>

     Halk Bankası Genel Müdürü Hasan Cebeci, bankanın takipteki alacaklarının 31 Aralık 2003 tarihi itibariyle ana para olarak 1.1 katrilyon lira olduğunu, faiziyle birlikte bu rakamın yaklaşık 4-4.5 katrilyon lirayı bulduğunu bildirdi.Cebeci, bu kredilerin yüzde 80'nin ticari kredi olduğunu kaydetti. 
     TBMM Kit Komisyonu'nda Halk Bankası'nın 1998-2001 dönemine ait faaliyet ile bilanço ve netice hesapları incelenmesine devam edildi. 
     Cebeci, AK Parti Amasya Milletvekili Hamza Albayrak'ın sorusu üzerine, takipteki alacakların Karaköy, Şişli, Bakırköy, Mecidiyeköy, Levent, İzmir, Bursa ve Ankara Yenişehir şubesinde yoğunlaştığını söyledi. 
     Cebeci, göreve geldiklerinden beri takipteki alacaklar üzerine gittiklerini kaydederek, ipoteklerin TL'sı üzerinden alındığını ve dolar kuru arttığında açığa düştüklerini söyledi. 
     Cebeci, göreve geldiklerinden bu yana 15 milyon doların üzerinde hiçbir firmaya kredi kullandırmadıklarını da bildirdi. 
     Kamu Bankaları Ortak Yönetim Kurulu eski başkanı Vural Akışık da Demir-Halkbank'ın satışı ile ilgili bilgi verirken, bankanın satışında fiyat konusunda karar mercinin Tasarruf Mevduatı Sigorta Fonu TMSF olduğunu ve fiyatın ucuz olması durumunda satışını yapmaması gerektiğini söyledi. 
     Akışık, satışın 85 milyon dolara gerçekleştiğini hatırlatırken, bu rakamın o gün için ucuz olmadığını kaydetti. 
     Halk Bankası eski Genel Müdürü Yenal Ansen de bankadan kredilerin belirlenen kriterler çerçevesinde verildiğini ve kredi verilenlerin saygın firmalar olduğunu söyledi. 
     Ansen, takipteki alacakların 1999 ve 2000 yıllarında ortalamanın altında kaldığını, ancak 2001 yılı Mayıs ayı itibariyle yeni yönetimin kararıyla diğer bazı kredilerin de takibe alınması sonucu 375 trilyon olan takipteki alacakların, 1.1 katrilyon liraya çıktığını ifade etti. 
     ''Krediler içinde kasıtlı batırılmış hiçbir kredi yoktur'' diyen Ansen, batık denilen kredilerin aynı şubelerde yoğunlaşmasının nedenini ise sözkonusu şubelerin ihtisas şubesi olması olarak açıkladı. 
     
     BİR MEDYA GRUBUNA VERİLEN KREDİ 
     AK Parti İstanbul Milletvekili İlhan Albayrak'ın Mecidiyeköy Şubesi'nden bir medya grubuna kullandırılan kredi ile ilgili sorusunu yanıtlayan banka yetkilisi de Mecidiyeköy Şubesi için mali sorumluluk davasının açıldığını söyledi. 
     Gruba ait 2 gayrimenkulun yaklaşık değerinin 1.5 trilyon lira olduğunu belirten yetkili, satış işlemlerinin tamamlandığını, ancak borçlular tarafından yapılan itiraz nedeniyle, yargı yoluyla itilafın sonucunun beklendiğini söyledi. Yetkili, sonuçlandığında sözkonusu gayrimenkullerin ortalama yüzde 45 bedelle banka tarafından satın alınmış olacağını ve duruşmanın Şubat'ta sonuçlanacağını kaydetti. 
     
</TEXT>
</DOC>
