<DOC>
<DOCNO> 237525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy03.html </URL>
<DATE> 2004/05/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Erbakan, RP'nin trilyonlarını öderse kurtulabilecek 
</HEADLINE>
<TEXT>

     Hükümetin TBMM'ye sevkettiği Yolsuzlukla Mücadele Yasa Tasarısıyla yolsuzluk suçlarından mahkum olanlara, "neden oldukları zararı faiziyle birlikte ödemeleri" koşuluyla ceza indirimi imkanı getirilmesi, sahtecilik suçundan 2.5 yıl ağır hapis ve ömür boyu siyaset yasağına hükümlü Necmettin Erbakan ve SP'yi umutlandırdı. 
     Edinilen bilgilere göre, Yolsuzlukla Mücadele Yasa Tasarısının hazırlanış aşamasında Erbakan'ın hukukçu kurmayları, hükümetle temasa geçti. Bir süredir AKP ile bu konuda temas yürüten SP'li kurmaylar, Yolsuzlukla Mücadele Yasa Tasarısından Erbakan'ın da yararlanabileceğine ilişkin ilk işareti düzenlemenin hazırlanması aşamasında aldı. 
     Erbakan'ın kurmaylarına yapılacak düzenleme ile, kamunun yolsuzluk suçları kapsamında kamuyu zarara uğratmaktan mahkum olan gerçek ve tüzel kişilerin, bu zararı faiziyle birlikte ödemeleri koşuluyla bir süreç içinde cezadan tamamen kurtulabilecekleri bilgisi verildi. Böylece SP çevresinde, Erbakan'ın "RP'nin kayıp trilyonu" davasından sahtecilik suçlamasıyla mahkum edildiği 2.5 yıl ağır hapis cezasından bu parayı faiziyle ödemesi halinde kurtulabileceği beklentisi oluştu. 
     Hükümet içinde Erbakan'ın durumu da tartışıldıktan sonra tasarı, TBMM'ye sevkedildi. Tasarıda yolsuzluk suçlarından mahkum olanlara bir imkan daha tanındı. Buna göre bu tasarının kapsamındaki suçlardan dolayı mahkum olanların, yasanın yürürlüğe girdiği tarihten itibaren üç ay içinde infaz işlemlerini yürütmekle görevli Cumhuriyet Başsavcılığına başvurmaları halinde, suçla elde ettikleri fayda dahil, ortaya çıkan zararı yasal faizinden aşağı olmamak kaydıyla değerlendirildiği miktarla birlikte giderdiklerinde haklarında hükmolunan cezada indirime gidilecek. Tasarıda hapis cezasında indirim sözkonusu olmasına karşın Erbakan'ın asıl beklentisi olan siyaset yasağına ilişkin bir düzenleme bulunmuyor. 
     Ancak, cezası doktor raporuyla cezası 1 yıl ertelenen Erbakan'ın daha sonra siyaset yasağının da gündeme gelmesi konusundaki çabaları sürdürmek üzere öncelikle hapis cezasından kurtulmak amacıyla yasadan yararlanmak için başvuruda bulunması bekleniyor. 
     Tasarının sözkonusu geçici 1'inci maddesi şöyle 
     "Edinilen haksız menfaat veya verilen zararın miktarına ve teşekkül halinde işlenmiş olup olmamasına bakılmaksızın mahkum olanlar bu konunun yürürlüğe girdiği tarihten itibaren üç ay içinde infaz işlemlerini yürütmekle görevli Cumhuriyet Başsavcılığına başvurup suçla elde ettikleri fayda dahil ortaya çıkan zararı kanuni faizden aşağı olmamak kaydıyla değerlendirildiği tesbit edilen miktarla birlikte giderdiklerinde haklarında hükmolunan cezanın beşte ikisi indirilir. 
     Suçla elde ettikleri fayda dahil ortaya çıkan zararı kanuni faizden aşağı olmamak kaydıyla değerlendirildiği tesbit edilen miktarla birlikte gidereceklerini beyan eder ve bu ödeme husustakie ödeme teklifi veya planı, ödemeyi kabul etme yetkisi bulunan kamu kurum veya kuruluşu veya gerçek veya özel hukuk tüzel kişisi tarafından kabul edilirse ödeme teklif veya planındaki miktarın dörtte birinin peşin olarak ödenmesi kaydıyla hüküm bir yıl süreyle ertelenir." 
     
</TEXT>
</DOC>
