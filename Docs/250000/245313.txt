<DOC>
<DOCNO> 245313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy02.html </URL>
<DATE> 2004/06/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan, Sosyal Güvenlik Kurumları mensuplarına müjdeyi yineledi... 
</HEADLINE>
<TEXT>

     Başbakan Recep Tayyip Erdoğan, ''Sosyal güvenceyi tam sağlayabilmek için yeni bir hazırlık yapıyoruz. Artık bütün sosyal güvenlik kurumları mensupları emekliler, Bağ-Kur'lular, SSK'lılar özel sektör hastanelerinden istifade edebilecekler. Biz bunları kaynakların değerlendirilmesi olarak görüyoruz'' diye konuştu. 
     Erdoğan, Dünya Göz Hastanesi'nin Ataköy'de hizmete giren 4. şubesini açtıktan sonra hastanenin ameliyathaneleri ve diğer bölümlerini gezdi. 
     Daha sonra, dünyada ilk kez gerçekleştirildiği belirtilen ve açılışla birlikte canlı olarak tören alanına yansıtılan, ikisi Dünya Göz Hastanesi Levent Şubesi'nde, biri de hastanenin ortak çalışma protokolü çerçevesinde işbirliği yaptığı Yunanistan'ın Girit Üniversitesi Oftalmoloji Departmanı'nda yapılan ameliyatları izleyen Erdoğan, Levent'teki hastanede yapılan ameliyatlar hakkında doktorlardan bilgi alarak, başarılar diledi. 
     Uydu kanalıyla Girit'teki ameliyatı da izleyen Erdoğan, Yunanistan ile sevgi dolu günleri başlattıklarını belirtti. 
     Erdoğan, ''Girit'teki göz hastanesiyle inanıyorum ki sevgi dalgaları giderek artacak. Başarılı bir operasyon diliyorum. Sizlerin de bilgisine müracaat ediyorum'' diye konuştu. 
     Ameliyatı yapan Doç. Dr. Vikentia Katsanevaki, yaptığı Epi-Lasik ameliyatı hakkında bilgi verdikten sonra Erdoğan, hem İngilizce, hem de Türkçe olarak doktora teşekkür etti ve Türkiye'den selam ve sevgiler gönderdiğini belirtti. 
     
     DEĞİŞİM VE GELİŞİM 
     Daha sonra konuşan Erdoğan, hastaneyi gezdikten sonra mutluluğunun, memnuniyetinin ve geleceğe yönelik inancının arttığını dile getirerek, ''Son yıllarda sağlık sektöründe Türk müteşebbisi çok ciddi adımlar atıyor. İnanıyorum ki çok kısa bir zaman içinde Türkiye, Ortadoğu, Balkanlar ve Avrupa'nın şifa aramak için geldiği ciddi bir merkez haline gelecektir. Buna olan inancım tamdır. Hele bu tür tesisleri gördükçe, bu inancımız daha da fazlasıyla artmaktadır'' dedi. 
     Erdoğan, Türkiye'nin dünyadaki gelişen teknolojiyle birlikte çok ciddi bir değişim ve gelişimi yaşadığını dile getirerek, buna inananların, bunu görenlerin büyük bir heyecanla bu değişim ve gelişim içinde yerini aldığını söyledi. 
     Bu değişime ve gelişime direnmenin, karşısında durmanın mümkün olmadığını ifade eden Erdoğan, şöyle devam etti 
     ''Hükümet olarak vatandaşlarımızın en temel ihtiyaçlarından biri olarak gördüğümüz sağlık hizmetlerinde değişik adımlar atılıyor. Bunlardan biri, eğitimde de olduğu gibi sağlıkta yapılan yatırımlarda yüzde 100 vergi muafiyetini getirmemizdir. Derdimiz, önce bu gelişmiş yatırımların artmasını sağlamak. Bu yatırımların artmasıyla kalmayacağız. Ya... Bir başka adım daha atmamız gerekiyordu. Gerek birinci sektör devlet, gerek ikinci sektör özel, gerekse üçüncü sektör vakıf olmak üzere yatırımların koordine edilmesinden yanayız. Koordine edilmezse bu ciddi bir kaynak israfı olacaktır.'' Erdoğan, ancak bundan kuşku duyanların olduğunu vurgulayarak, hastane kapılarında, kuyruklarda bekleme olmasın diye devlet ve SSK hastanelerini ortak kullanıma açtıklarını hatırlattı. 
     Bu noktada bürokraside bir direnme olduğunu ifade eden Erdoğan, bu çevrelerin 'Bu olmaz. Bunun altından kalkılmaz. Ciddi masrafları var' dediğini kaydetti. 
     Bunun olacağını söylediklerini ve ciddi bir şekilde uygulamayı başlattıklarını dile getiren Erdoğan, bunun yeterli olmadığını bildirdi. 
     
     KAYNAKLARIN DEĞERLENDİRİLMESİ 
     Erdoğan, ''Sosyal güvenceyi tam sağlayabilmek için yeni bir hazırlık yapıyoruz. Artık bütün sosyal güvenlik kurumları mensupları emekliler, Bağ-Kur'lular, SSK'lılar özel sektör hastanelerinden istifade edebilecekler. Biz bunları kaynakların değerlendirilmesi olarak görüyoruz'' diye konuştu. 
     Açılışı yapılan hastaneye 30 milyon euro'luk yatırım yapıldığını, buraya sadece özel hastaların gelmesiyle bu işin altından kalkılmayabileceğini vurgulayan Erdoğan, diğer vatandaşları da bu tür hastanelere göndermek suretiyle bu imkanlardan yararlandırmak istediklerini söyledi. 
     Tören alanında bulunan Azmi Ofluoğlu'nun değişik yerlerde 56 hastane yaptırdığını hatırlatan Erdoğan, bunun ülke geneline yayılması durumunda devletin hastane yapmaktan geri çekileceğini kaydetti. 
     Erdoğan, bunu yapmaya mecbur olduklarını ifade ederek, özel sektörün gidemediği yerlere de kendilerinin hizmet götüreceğini, asrın geldiği noktanın da bu olduğunu bildirdi. 
     SSK'lı hastaların özel eczanelerden ilaç alabilmesine yönelik çalışmaların da son aşamaya geldiğini vurgulayan Erdoğan, ''Buna da direnenler var. 'Zarar var' dediler. Hep böyle... Biz zararı düşünmüyoruz, onlar düşünüyor. Kimi kimden kaçırıyorsunuz'' diye konuştu. 
     
     ''TIR'LA ANADOLU'NUN GÖZLERİNE BAKILACAK'' 
     Başbakan Erdoğan, Dünya Göz Hastanesi Yönetim Kurulu Başkanı Eray Kapıcıoğlu'nun, Türkiye çapında ücretsiz göz taraması yapacaklarına ilişkin sözleri üzerine, ''TIR'la Anadolu'nun gözlerine bakılacak. Tedavi edilecek demiyorum, dikkatinizi çekiyorum'' dedi. 
     Bunun üzerine Kapıcıoğlu'nun, göz kusuru bulunanların tedavi edileceğini söylemesi üzerine Erdoğan, ''Çok insanımız var. Bu bakımdan onlar bu yollardan gelip de kendilerine uzanacak eli gördükleri sürece geleceğe bakışları çok farklı olacaktır'' diye konuştu. 
     Erdoğan, bu güzel tesisin gerek sahip olduğu teknik donanımı, gerekse deneyimli uzman kadrosuyla Türkiye'nin göğsünü kabartacağını ifade ederek, buradan sadece Türk vatandaşlarının göz sağlığıyla ilgili sorunlarının şifasının dağıtılmayacağını, buranın aynı zamanda yurtdışında bilinen, tanınan ve kapısı çalınan bir hastane haline geleceğini sözlerine ekledi. 
     Erdoğan, daha sonra 81 ilde ücretsiz olarak göz taraması yapacak TIR'ı, kurdeleyi keserek yolcu etti. 
     
</TEXT>
</DOC>
