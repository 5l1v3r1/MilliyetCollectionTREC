<DOC>
<DOCNO> 230818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/spor/spo00.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   Bir teselli daha 
   İstanbul'un büyükleri şaibe suçlamaları ve teşvik-i mesai ile yoğunlaşırken, Trabzonspor sessiz ve derinden devreye girdi. Oysa, Ziya Doğan'dan önce ligden hiç ümit kalmamış, kupa tek teselliydi 
      TAMER BAĞLAN 

   
   Rizespor'un 17 yıl sonra gelen Fenerbahçe galibiyeti, sadece zirvenin ateşini yükseltmesi nedeniyle değil, tekrarlanan maçın gündemden düşmesi bakımından da son derece değerliydi. Karşılaşma sonrası ortaya çıkan bilanço, ligimizin vicdan muhasebecilerinin içini rahatlatacak türdendi. Artık sinirlenmeye başladıkları yardımcı hakem hataları bir yana, Yılmaz Vural karşısında adeta çaresiz kalan Daum ve talebeleri yenilgiyi fazlasıyla hak etti. Ligi bitti zanneden Fenerliler'i belki de uykudan uyandıran bu sonuç, kimileri içinse "Beş dakika daha" dedirten rüyalarla dolu tatlı bir uyku lezzetindeydi... 
   Ziya Doğan Trabzonspor'un başına geçtiğinde takımı, Beşiktaş'ın 12, Fenerbahçe'nin 7 puan gerisindeydi. Ligden umut çoktan kesilmiş, kupa tek teselliydi. Zaten bu değişiklik gelecek adına yapılanmak niyetiyleydi. Ancak, son 10 maçta 28 puan toplayan Bordo - Mavililer, hiç ummadıkları bir sezonda, yıllar sonra şampiyonluğun en önemli adaylarından biri haline geldi. Üstelik, taraflı tarafsız herkesin ortak görüşü "Zirvedekiler arasında en iyi futbolu Trabzonspor oynuyor" şeklindeydi. 1. Lig'den hiç düşmeyen iki takımın mücadelesinin sonucu, kazanan için ne kadar sevindiriciyse kaybeden için o derece vahimdi. Akçaabat Sebatspor'un ve Erol Ersoy'a rağmen istanbulspor'un galibiyet haberleri, hayra al met değildi. 
   100. yıl öncesi, futbolculuğundan yeterince faydalandığı Hagi'nin teknik adamlığını sınamakta olan Galatasaray, bir başlangıç olarak umutla baktığı Ankaragücü maçını Umut'la kaybetti. Bu, Sarı - Kırmızılılar'ın üst üste 5. yenilgisiydi ve önceki 45 sezonda böylesi hiç görülmedi. Bir rekor daha var, 2003 - 2004 sezonunun Cim-Bom'unu bekleyen çünkü Galatasaray en kötü sezonları 1969 - 70 ve 1981 - 82'de bile 10 maçtan fazla yenilmedi... 
   Liderle arasındaki farkı tek maça indirecek şansı geri tepti Beşiktaş. Müthiş seyirci desteğiyle oyunu alıp götüreceği yerde önce Cordoba, sonra Cordoba - Ahmet Yıldırım işbirliğiyle iki farklı geri düştü. Ardından ortaya koyduğu kimilerine göre bir onur savaşı, kimilerine göre battı balık yan gider mücadelesiydi. Ya fark artacak ya maç geri gelecekti. Elazığspor'a karşı bu başarılmıştı, ancak UEFA'yı garantilemeye çalışan güçlü Gençler'e karşı, o kadar kolay değildi. Bülent Demirlek tartışılabilecek pozisyona penaltı çaldı, Ümit'in bile itiraf ettiğine "devam" diyerek ortalığı iyice gerdi. Yine de, astıkları pankartlar ve Tevfik Lav'a gösterdikleri saygıyla övgüyü hak edenler, maç sonrası o tepkileri göstermemeliydi. Öyle görüntüler çıktı ki ortaya, işgüzar biri 1. Ordu'dan yardım istese itiraz edilecek gibi değildi... 
   
   HAFTANN PORTRESİ 
   Gökdeniz KARADENİZ Trabzonspor 
   Fatih Tekke ile birlikte Trabzonspor'un can damarını oluşturuyor, o gününde olunca Karadeniz'in dalgaları daha da sertleşip, karşısında engel tanımıyor. Fiziğini müthiş iyi kullanıyor, futbol topunu ayağına harika yakıştırıyor. Takımı için terini son damlasına kadar akıtan, sahaya yüreğini koyan, sürati ve enerjisiyle nefes kesen gösteriler sunan bu çocuk, boyundan büyük işler yapmayı alışkanlık ediniyor. Karadeniz'de şampiyonluk tamtamlarının çalınmasını sağlıyor. Bursa önünde sahada her işe koşan, ilk golde nefis bir servis yapan, yetinmeyip son darbeyi indiren golü atan Gökdeniz'i izlemek insanı keyiflendiriyor. 
   
   HAFTANIN KARMASI 
   Murat Şahin Ç.Rize 
   Ali Akdeniz Denizli 
   Kürşat Ç.Rize 
   Serkan Özsoy Malatya 
   Skoko G.Birliği 
   Muzaffer A.Sebat 
   Gökdeniz Trabzon 
   Cem Can İstanbulspor 
   Atilla Malatya 
   Fatih Tekke Trabzon 
   Umut A.Gücü 
   
   HAFTANIN TAKIMI 
   ÇAYKUR RİZE Şampiyonluk iştahı artan Fenerbahçe'nin midesine kramp girmesini sağladılar, dolu dizgin giden rakibinin 13 hafta sonra ayağını yerden kestiler. Ligin dibindeki ateş çemberinden de başarıyla geçtiler. Hırsları, mücadele güçleri ve oyun disiplinleriyle göz doldurdular, haftanın en şık kreasyonunun sahibi oldular. 
   
   HAFTANIN HOCASI 
   YILMAZ VURAL Çaykur Rize Adanaspor'u ayakta tutan isimdi, Rize'ye gelişiyle çayın tadını da değiştirdi. Futbol eğitimi konusunda meslektaşlarına büyük üstünlük kuran kurt hoca, sihirli değneğiyle yeni takımını bulunduğu k bustan uyandırmayı başardı. Lig lideri karşısında da oyuncularını müthiş yönlendirdi, alıştığımız şovlarını bizden esirgemedi. 
   
   HAFTANIN HAKEMİ 
   SELÇUK DERELİ Bursa - Trabzon Zaman zaman form düşüklüğü içine girdi, ancak bu haftaki yönetimi ile kritik virajlara girilen ligde sıkıntılı günler yaşayan MHK'nın yüreğine su serpti. İsabetli düdükler çaldı, yerinde kararları ile tansiyonu yüksek maçın hararetini düşürdü. Karnesine birçok meslektaşının aksine pekiyi notunu yazdırdı. 
   
   GOL KRALLIĞI Futbolcu Takım Maç Gol Zafer Biryol Konyaspor 27 21 Van Hooijdonk Fenerbahçe 29 20 Serkan Aykut Samsunspor 24 16 Tuncay Şanlı Fenerbahçe 26 16 Yunus Altun Elazığspor 22 15 
   
   GOL PASI Futbolcu Takım Maç Gol Pası A.Yordanov İstanbulspor 27 12 İ.Yattara Trabzonspor 25 10 Ali Tandoğan Gençlerbirliği 26 10 Van Hooijdonk Fenerbahçe 29 10 M.Yozgatlı İstanbul-FB 25 9 Z.Lazarov Gaziantep 28 9 
   
   ALTIN ELDİVEN Futbolcu Takım Maç Gol Serdar Kulbilge Bursaspor 19 19 M.Petkovic Trabzonspor 23 24 Fevzi Tuncay Malatyaspor 22 24 Oğuz Dağlaroğlu İstanbulspor 21 26 S.Hamidou Denizlispor 29 28 
   
   KART CEZALILARI 
   Kırmızı Ayhan Akman Galatasaray 
   Sarı Ergin Ankaragücü , Yasin Beşiktaş , Ümit Elazığspor , Mondragon Galatasaray , Lazarov Gaziantepspor 
   
   HAFTANIN SONUÇLARI 
   Çaykur Rizespor - Fenerbahçe 1 - 0 
   Saffet Dk.87 
   Beşiktaş - Gençlerbirliği 2 - 2 
   Veysel Dk.17 , Youla Dk.19 , Pancu Dk.45 3 , Ahmet Yıldırım Dk.90 
   Denizlispor - Gaziantepspor 2 - 0 
   Ali Akdeniz Dk.45 , Ersen Martin Dk.55 
   Malatyaspor - Diyarbakırspor 5 - 0 
   Atilla Dk.19 Pen. , Serkan Özsoy Dk.20 , Fazlı Dk.50 , Celalettin Dk.67 , İlyas Dk. 89 
   Ankaragücü - Galatasaray 1 - 0 
   Umut Dk.69 
   Bursaspor - Trabzonspor 1 - 2 
   Fatih Tekke Dk.22 , Gökdeniz Dk.71 , Tayfun Dk.86 
   İstanbulspor - Elazığspor 3 - 1 
   Cem Can Dk.15 , Yunus Dk.61 , Boliç Dk.86 , Balili Dk.90 4 
   Akçaabat Sebatspor - Adanaspor 4 - 3 
   Muzaffer Dk.19 ve 47 , Gürhan Dk.33 , İbrahim Dk.43 , Selahattin Dk.73 , Ümit Ozan Dk.84 , Gökmen Dk.89 
   
   HAFTANIN MAÇLARI 
   NOT Samsun-Konya erteleme maçı 21 Nisan'da oynanacak. CUMA Galatasaray-Denizli, CUMARTESİ Gaziantep-Malatya, Elazığ-Trabzon, Gençlerbirliği-Ankaragücü, Konya-Beşiktaş, PAZAR Adana-Çaykur Rize, Diyarbakır-İstanbulspor, Akçaabat Sebat-Bursa, Fenerbahçe-Samsun 
   
   ALKIŞ ALANLAR 
   Göksu nehir değil, okyanus 
   Yöneticilik zor iştir, futbolcuları ve camianı memnun etmek, yükümlü olduğun faturaları gününde ödemek, aile sevgisinden takımına pay vermek zorunda kalırsın. Rakip takıma da aynı hislerle yaklaşmak cesaret işidir, bunu başarabilene zaten ayrı bir kulvar gerekir. Doğu'nun derbisi sayılabilecek Malatya-Diyarbakır maçında, 5-0'lık yenilginin ardından konuk ekibin Başkanı Ahmet Göksu'nun soyunma odasına kadar inerek, rakibi tebrik etmesi her türlü övgüye değerdir. Bu durum Fenerbahçe'nin gollerini alkışladığı için protesto edilen Özhan Canaydın için bile akla gelmeyecek bir örnektir. Fair - play kitaplarına geçmelidir. 
   
   KARA TAHTA 
   Ahmet - Yıldırım kurbanı 
   Ayağına gelen fırsatı geri tepmek mazeret istemeyen kayıptır, ancak bu bilinçten yoksun olup, hatanın faturasını dış mihraklara yüklemek büyük bir ayıptır. Kendi söküğünü dikemeyenler ve kusurlarını örtemeyenler sıkça kullanır. Beşiktaş - Gençlerbirliği maçının ardından Ahmet Yıldırım'ın "Aziz Yıldırım'ı kutluyoruz, hakemleri ancak bu kadar etkileyebilir" sözleri bu bağlamdadır. Bir futbolcu için alın terinin karşılığını alacağı yer yeşil çimendir, rakip bir yöneticiye söz düellosu davetiyesi çıkarmak basiretsizliktir. Elma ve armutları karıştırmamak gerekir. Şu bir gerçek, Yıldırım'a acil bir paratöner gereklidir. 
   
   HAFTANIN SÖZÜ 
   Hakeme ağzıma geleni söyledim. 
   SERGEN YALÇIN 
   
   
</TEXT>
</DOC>
