<DOC>
<DOCNO> 222870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur09.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zonguldak'ta maden ocağında grizu patlaması 5 Çinli ölü 
</HEADLINE>
<TEXT>

     Türkiye Taşkömürü Kurumu TTK Karadon Müessese Müdürlüğü maden ocağında meydana gelen grizu patlamasında 8 Çinli işçiden 5'i öldü, 3'ü de yaralandı. 
     TTK Genel Müdür Yardımcısı Çetin Onur, TTK işçilerinin yanı sıra Çin Halk Cumhuriyeti'nden de yaklaşık 80 işçinin kuyu açma çalışması yaptıkları ocakta, kaynak sırasında çıkan kıvılcım sonucu grizu patlaması meydana geldiğini söyledi. Onur, patlamada, Çinli işçilerden 5'inin öldüğünü, yaralanan 3'ünün de SSK Zonguldak Bölge Hastanesi'nde tedavi altına alındığını söyledi. 
     Çinli işçilerinden Liu Gruang Yung, Hung Lan Hong, Yi Xian Gin, Yon Xin Zinon ve Cheng Ping öldü, Cheng Chanenel, Wu Lianvin ve Yong Yongong yaralandı. Yaralanan işçilerden Wu Lianvin yaptığı açıklamada, kuyu başında kaynak yaptıkları sırada ani bir patlamanın olduğunu söyledi. 
     Onur, ocaktaki ölü ve yaralı sayısında artış olmasının beklenmediğini bildirdi. 
     Zonguldak Valisi Yavuz Erkmen de olay yerine gelerek, yetkililerden bilgi aldı. 
     Bu arada, kuyu açma çalışmalarını yürütün Çin Halk Cumhuriyeti'nden CCCGC firmasının Zonguldak yetkilileri, yaralı işçileri ziyaret ederek, sağlık durumları hakkında bilgi aldılar. 
     

     
</TEXT>
</DOC>
