<DOC>
<DOCNO> 213616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/dunya/dun02.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Metroda katliam 39 ÖLÜ, 134 YARALI 
</HEADLINE>
<TEXT>

   Moskova'da dün sabah, işine giden insanlarla dolu bir metro vagonunda bomba patladı. İntihar saldırısı ihtimali üzerinde durulurken, Putin Çeçenleri suçladı 
      DIŞ HABERLER SERVİSİ 

   
   Rusya'nın başkenti Moskova'da, dün sabah saatlerinde kalabalık bir metro hattına düzenlenen bombalı saldırıda 39 kişi öldü, 134 kişi de yaralandı. Moskova polisi, saldırının intihar saldırısı olabileceğini duyururken, Rusya Devlet Başkanı Vladimir Putin, Çeçen direnişçi lider Aslan Mashadov'u suçladı ve "Bu terörizmin Mashadov ile haydutlarıyla bağlantılı olduğuna eminim" dedi. Mashadov ise suçlamayı reddetti. 
   Saldırı, işe giden Moskovalıların metroları doldurduğu sabah saatinde, Avtozavodskaya - Paveletskaya istasyonları arasında sefer yapan bir metronun ikinci vagonuna düzenlendi. Patlamanın ardından vagonda yangın çıktı. Patlama sırasında hayatını kaybedenlerin cesetleri koltukların üzerinde kalırken, metro raylarının çevresinde de kan içinde cesetler bulundu. Saldırıdan yaralı olarak kurtulan bir görgü tanığı, yolcuların vagonun kapısını uzun süre açamadıklarını, patlayan camlardan kendilerini dışarı attıklarını, istasyona varmak için tünelde yaralı halde 2 kilometre yürüdüklerini anlattı. 
   
   Şüpheli erkeğin tuhaf sözleri 
   Bazı polis yetkilileri, 5 kilogram patlayıcının kullanıldığı saldırının, intihar saldırısı olabileceğini duyururken, saldırı bölgesinde intihar saldırılarında kullanılan metal şarapnele rastlamayan patlayıcı uzmanları, vagona önceden çanta içinde bomba bırakılmış olması ihtimali üzerinde de duruyor. Rus İnterfaks haber ajansı ise, saldırıyı bir kadın intihar komandosunun düzenlediğini, bu kişinin şüpheli hareketlerinin metro istasyonundaki güvenlik kamerasına kaydedildiğini öne sürdü. İtar - Tass ajansına konuşan bir polis de, şüpheli bir erkeğin patlamadan hemen önce metrodaki bir görevliye yaklaşarak, "Kutlama için sebebiniz olacak" dediğini söyledi. 
   Putin, saldırıdan Çeçen lider Mashadov'u sorumlu tuttu ve "Rusya teröristlerle anlaşma yapmaz, onları yok eder" dedi. Mashadov'un sözcüsü Ahmed Zakayev ise, Çeçen liderin saldırılarla bir ilişkisi olmadığı açıklamasını yaptı. 
   
   
   
</TEXT>
</DOC>
