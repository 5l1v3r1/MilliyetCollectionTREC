<DOC>
<DOCNO> 216131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy10.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hortum'u ANAP kaptı 
</HEADLINE>
<TEXT>

   AKP'nin aday göstermediği 'Hortum Süleyman' lakaplı polis Ulusoy'u aday gösteren ANAP'a göre Ulusoy, 'Sevilen, kendini kanıtlamış bir bürokrat' 
   ERZURUM DHA 

   
   Travestileri hortumla dövdüğü görüntülerin yayımlanmasının ardından, "Hortum Süleyman" lakabıyla anılan eski Başkomiser Süleyman Ulusoy, Horasan Belediye Başkanlığı'na aday gösterilmeyince AKP'den ANAP'a transfer oldu. 
   Doğum yeri Horasan'da belediye başkanı olabilmek için meslekten ayrılan Ulusoy, AKP'ye başvurdu. Ancak AKP'nin adayı öğretmen A. Hatem Bastem oldu. Bunun üzerine bağımsız aday olmak için hazırlık yapan Ulusoy, ANAP İl Başkanı Vahit Bingöl'den gelen teklife "Evet" dedi. Bingöl, "Ulusoy, vatandaşlarca sevilen, saygı gören, kendini kanıtlamış bir bürokrat. Böyle bir ismin AKP'den aday gösterilmeyerek harcanmasına gönlümüz razı olmadı" dedi. İlçede bazı huzursuzluklar yaşandığını da kaydeden Bingöl, "Ulusoy'un belediye başkanı seçilmesi halinde Horasan'ın yüzü gülecek" diye konuştu. 
   Emniyet Genel Müdürlüğü'nün çeşitli birimlerinde 26 yıl hizmet verdikten sonra siyasete giren Ulusoy, "Hortum Süleyman" lakabı için "Yiğit lakabıyla anılır" demişti. 
   
   
   
   
</TEXT>
</DOC>
