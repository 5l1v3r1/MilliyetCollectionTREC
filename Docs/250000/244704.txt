<DOC>
<DOCNO> 244704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko16.html </URL>
<DATE> 2004/06/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ülker Grubu Cola Turka'nın pazar payı yüzde 20 civarında 
</HEADLINE>
<TEXT>

     Ülker Gıda Grubu Başkanı Metin Yurdagül, Cola Turka'nın pazar payının yüzde 20 civarında bulunduğunu bildirdi. 
     Yurdagül, yaptığı yazılı açıklamada, bazı basın organlarında ''Cola Turka'nın pazar payının düştüğü'' şeklindeki haberlerin gerçeği yansıtmadığını kaydetti. 
     Yurdagül, Cola Turka'nın piyasaya çıktığı ilk günden beri Türk halkının büyük beğenisini kazandığını ve ürünün pazar payının Kasım 2003'te yüzde 20'lerin üstüne çıktığını ve Türkiye'de neredeyse tüm pazarı ellerinde bulunduran çok uluslu kola liginde 2. sıraya oturduğunu ifade etti. 
     Pazar paylarını herkesin işine geldiği gibi açıkladığını iddia eden Yurdagül, Cola Turka'nın bugün yüzde 20 civarında olan pazar payının, toplam gazlı içeceklerde değil, cola pazarında olduğunun altını çizdi. Yurdagül, açıklamasına şöyle devam etti 
     ''Daha birinci yaşgününü kutlamaya hazırlanan Cola Turka, pazarda 2. sıraya oturmanın mutluluğunu yaşamaktadır. Cola Turka'ya olan talep her geçen gün artmakta, komşu coğrafyalardan bile talepler gelmektedir. Bize bu başarıyı tattıran Türk halkına teşekkürlerimizi ifade ediyoruz. Türkiye'nin kolası Cola Turka'nın, satışların artacağı yeni yaz sezonunda, pazarda daha da büyük bir pay alacağına inanıyoruz.'' Cola Turka'nın ilk reklam filmlerinin büyük yankı uyandırdığını da belirten Yurdagül, reklam kampanyalarının devam edeceğini bildirdi. 
     
</TEXT>
</DOC>
