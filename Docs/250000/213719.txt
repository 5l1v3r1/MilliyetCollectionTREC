<DOC>
<DOCNO> 213719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/soneko03.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhracatçılarımıza 325 trilyon liralık destek vereceğiz... 
</HEADLINE>
<TEXT>

     Devlet Bakanı Kürşad Tüzmen, 2004 yılında ihracatçılara 325 trilyon liralık devlet desteği verileceğini bildirdi. 
     Tüzmen, konu ile ilgili yaptığı açıklamada, ihracatçıların sıkıntılarını gidermek amacıyla verilen devlet yardımlarının süreceğini ve önümüzdeki yıllarda bütçe imkanları dahilinde bu desteğin daha da artırılacağını belirtti. 
     İhracata devlet desteğinin Dünya Ticaret Örgütü kuralları çerçevesinde yapıldığını hatırlatan Tüzmen, ''İhracatçılarımızı olanaklar ölçüsünde destekliyoruz. Bu yıl içinde ihracatçılarımıza 325 trilyon liralık yardım yapacağız'' dedi. 
     İhracatçılara yapılacak devlet yardımlarının Ar-Ge, çevre, pazar araştırması, yurtdışı ofis-mağaza desteği, yurtdışı fuar, eğitim, istihdam, marka ve patent destekleri şeklinde olacağını belirten Tüzmen, bu yıl özellikle marka yaratma konusuna özel önem vereceklerini kaydetti. 
     Tüzmen, ihracatta katma değeri yüksek ürünlere yönelmenin önemli olduğuna dikkat çekerken, önümüzdeki dönemde dünya pazarlarında Türk mallarının, kalitesiyle anılacağını söyledi. Kaliteli ürünlerin fiyatlarının da yüksek olacağını belirten Tüzmen, bunun sonucu olarak da ihracatta karlılığın artacağını ifade etti. 
     Firmaların Ar-Ge'ye yaptıkları yatırımların eskiye göre artış gösterdiğini, ancak halen yetersiz olduğunu da belirten Tüzmen, devlet olarak firmaların Ar-Ge projelerini desteklediklerini söyledi. Tüzmen, Ar-Ge çalışmalarının ihracata etkisinin büyük olacağını da belirtirken, bütün üreticilerin bu konudaki çalışmalarını arttırmalarını istedi. 
     
     ''DEVLET YARDIMLARINDA EN ÇOK PAY YURTDIŞI FUARLARA'' 
     İhracatçılara verilen devlet yardımlarının küçük ve orta boy işletmeler KOBİ açısından büyük yararlar sağladığını kaydeden Tüzmen, amaçlarının bütün KOBİ'leri, ihracatçı KOBİ yapmak olduğunu söyledi. 
     Devlet yardımlarında en çok payın yurtdışı fuarlara ayrıldığını belirten Tüzmen, ''Yurtdışı fuarlar ihracatımızın artmasında çok büyük rol oynuyor. Ürünlerimizi yurtdışı fuarlarda diğer ülkelerin alıcılarına gösteriyoruz. Bir çok firmamız ürünlerini bu fuarlarda sergileyebiliyor. Bu da ihracat açısından çok yararlı sonuçlar veriyor. Bu nedenle yurtdışı fuarlara desteğimizi sürdüreceğiz'' dedi. 
     
</TEXT>
</DOC>
