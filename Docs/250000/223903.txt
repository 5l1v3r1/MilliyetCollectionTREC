<DOC>
<DOCNO> 223903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/ekonomi/eko12.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'dan 'zam yok' sinyali 
</HEADLINE>
<TEXT>

   Bakan Babacan, 'Çok mecbur kalmadıkça elektriğe ve doğalgaza zam yapmama düşüncesindeyiz' dedi 
      AHMET KAYA Gaziantep DHA 
   
   Devlet Bakanı Ali Babacan, mecbur kalmadıkça elektriğe ve doğalgaza zam yapmayacaklarını söyledi. 
   Babacan, Gaziantep Sanayi Odası ve Gaziantep Ticaret Odası'nın birlikte düzenlediği toplantıda yaptığı konuşmada, girdi maliyetlerini düşürmek için yapılan sanayiye verilen elektrikteki yüzde 5 düşüşün maliyetinin 400 trilyon lira olduğunu da vurguladı. 
   Babacan, sanayicilerin Çin mallarına ilişkin eleştirilerini yanıtlarken de "Çin mallarıyla rekabet edememe sorununun çözümü kur değildir" dedi. Babacan Türkiye'nin en önemli sorununun üretim ve istihdam olduğunu söyledi. Babacan Gaziantep'te Siirtliler Kültür ve Yardımlaşma Derneği'nin düzenlediği toplantıda yaptığı konuşmada da son 20 yılın en düşük enflasyonuna inilmesinin yeterli olmadığını belirterek, "Yüzde 10 - 11 enflasyon hala yüksektir. Biz bunu yüzde 2, 3, 4'lere indirmedikçe, 'İşimiz bitti' demeyeceğiz" dedi. 
   
   Sanayici işsizlikten yakındı 
   Gaziantepli sanayiciler ise işsizlik sorunundan yakınırken sadece Gaziantep'teki organize sanayi bölgesinde 15 bin kişinin işini kaybettiğini söyledi. Gaziantep Ticaret Odası GTO Başkanı Mehmet Aslan Çin ve Uzakdoğu menşeli ürünlerle rekabet edemeyen işletmecilerin işyerlerinin kapısına kilit vurmak zorunda kalacaklarını belirterek, "Zor durumdakine 'Sen de marka ol' demek, - bizde bir söz var 'Dereye su gelene kadar kurbağanın gözü belerir' derler - herhalde gözün belersin demek" dedi. 
   
   
</TEXT>
</DOC>
