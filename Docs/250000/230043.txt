<DOC>
<DOCNO> 230043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas19.html </URL>
<DATE> 2004/04/09/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İsrail ve Filistinli genç kızlar 'güzellik yarışması'na katılacak 
</HEADLINE>
<TEXT>

     Uzun zamandır savaşan İsrail ve Filistin arasında barışı tesis etmek için, iki taraftan genç kızların katılacağı bir ''güzellik yarışması'' düzenleneceği bildirildi. 
     Projenin fikir babası, Kudüs'ün Gilo mahallesinde oturan, muhalefetteki İşçi Partisi'nden Uzi Nagar AFP'ye yaptığı açıklamada, ''İki taraf arasında savaş değil, barış istiyoruz'' dedi. 
     Nagar'ın düzenleyeceği güzellik yarışması, yalnız Gilo mahallesinde yaşayan İsrailli kızlarla Batı Şeria'daki Beytüllahim, Beyt Sahur ve Beyt Cele kasabalarında yaşayan Filistinli genç kızların katılımına açık olacak. Şimdiye kadar Gilo mahallesinden 20 genç kızın kayıt yaptırdığı yarışmaya katılmak isteyenler, mayıs sonuna kadar başvuruda bulunabilecekler. 
     Nagar, ''Gelecekte, eğer Beytüllahim'daki Filistinliler Gilo'ya saldırırlarsa ve eğer İsrail ordusu Filistin tarafına operasyon düzenlerse iki tarafın genç kızları, birbirlerinin acılarına daha duyarlı olacaklardır'' şeklinde konuştu. 
     Gilo mahallesinin yanında bulunan Beyt Safafa'da kuaför salonu işleten ve Filistinli genç kızları güzellik yarışmasına sokmakla görevlendirilen Jacqueline Yusuf, ''Şimdiye kadar 7 aday geldi. Mayıs sonuna kadar daha fazlasını bekliyorum'' dedi. 
     Yusuf, Filistinli adayların 15-20 yaşları arasında Hıristiyan ve Müslüman genç kızlardan oluştuğunu kaydetti. 
     Beytüllahim'de birçok insansa böyle bir güzellik yarışmasının, İsrail işgali sürerken anlamsız olacağını düşünüyor. 18 yaşındaki Ahid Jaraissah, yarışmayı zamansız bulduğunu belirterek, ''İsrail yasadışı olarak topraklarımızı işgal ederken böyle bir normalleştirme girişimine karşıyım'' ifadesini kullandı. 
     Uzi Nagar ve Jacqueline Yusuf ise barışın güzellik yarışmalarıyla gelemeyeceğinin bilincinde olduklarını belirterek, bu konudaki eleştirileri reddediyor ve iyiniyetle bu işe giriştiklerini söylüyorlar. 
     Nagar, ''Nasıl çözüm öneriyorlar Tabii ki yarışmayla bütün sorunları çözemeyiz, ancak en azından iki taraf arasındaki ilişkilerde bazı şeylerin iyi gitmesini sağlayabiliriz'' ifadesini kullanırken, Yusuf da, ''İnsanları yakınlaştırmanın kötü tarafı yok ki...'' dedi. 
     
</TEXT>
</DOC>
