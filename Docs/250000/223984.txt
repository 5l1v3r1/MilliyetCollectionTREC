<DOC>
<DOCNO> 223984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun14.html </URL>
<DATE> 2004/03/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
''Hiç kimse terör saldırılarından Müslümanları topluca suçlayamaz'' 
</HEADLINE>
<TEXT>

     Alman Katolik Kiliseler Başkanı kardinal Karl Lehmann, hiç kimsenin terör saldırılarından dolayı Müslümanları topluca suçlayamayacağını söyledi. 
     Lehmann, Bild am Sonntag gazetesine yaptığı açıklamada, Almanya'da yaklaşık 3 milyon Müslümanın barışçı bir şekilde Almanlarla birlikte yaşadığına işaret ederek, ''Biz bu insanları yalnız bırakamayız. Dinleri adına bazı kişilerin suç işlemesinden Müslümanlar sorumlu değil. Hiç kimse Müslümanları topluca suçlayamaz'' dedi. 
     Buna rağmen terörün oluşturulan güveni yok ettiğini belirten Lehmann, bu nedenle ''Müslüman din adamlarının cihadın ne olduğunu daha iyi açıklamaları gerektiğini'' kaydetti. Lehmann, ''Gerçekleri gizleyerek başka şeyler söyleyen din adamları da şunu bilmelidir ki, hukuk devletimiz din özgürlüğünü korur, ancak din savaşı özgürlüğünü değil'' diye konuştu. 
     Öte yandan AB Ortak Savunma ve Dış Politika Yüksek Temsilcisi Javier Solana, aynı gazeteye yaptığı açıklamada, Madrid'deki terör saldırılarına gösterilen tepkilerin abartılmaması gerektiğini söyleyerek, ''Avrupa savaşta değil'' dedi. 
     Terörle mücadelenin farklı yöntemlerle sürdürülmesi gerektiğini belirten Solana, ''Polis, adli makamlar ve istihbarat teşkilatları arasında daha iyi işbirliği yapılması gerekir. Uluslararası terörizmin mali kaynaklarını tespit etmek ve toplu taşım araçlarımızdaki güvenliği artırmak zorundayız'' diye konuştu. 
     Solana, bu amaçla AB içinde ''terörle mücadele koordinatörü'' atanmasının faydalı olacağını söyledi. 
     
</TEXT>
</DOC>
