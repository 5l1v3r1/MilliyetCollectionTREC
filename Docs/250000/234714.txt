<DOC>
<DOCNO> 234714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas05.html </URL>
<DATE> 2004/04/25/ </DATE>
<TIME> 10.10 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
İş kazalarında günde 3 işçi hayatını kaybediyor... 
</HEADLINE>
<TEXT>

     Türkiye'de her gün meydana gelen 200 iş kazasında ortalama 3 işçinin yaşamını yitirdiği, 10 işçinin de sakat kaldığı bildirildi. 
     Çalışma ve Sosyal Güvenlik Bakanlığı İş Sağlığı ve Güvenliği Genel Müdürlüğü'nce SSK verileri baz alınarak yapılan araştırmaya göre, çalışmanın başladığı ilk saatlerde her gün meydana gelen 200 iş kazası sonucunda ortalama 3 işçi yaşamını yitirirken, 10 işçi de iş göremez derecede sakat kalıyor. 
     Araştırmaya göre, en çok iş kazası sanayinin yoğun olduğu İstanbul ve İzmir'de meydana gelirken, meslek hastalığı ise en çok Zonguldak ve Ankara'da gerçekleşiyor. 50'nin altında özellikle 1 ile 10 arasında işçi çalıştıran küçük işyerlerinde yoğun olarak meydana gelen iş kazaları sonucundaki ölümler en çok 35-39 yaş grubu arasında gerçekleşiyor. 
     Bakanlık araştırmasına göre, iş kazaları en çok vasıfsız işçilerin çalıştığı inşaat işkolu ile çalışma koşullarının ağır olduğu madencilik ve metal işkollarında meydana geliyor. Türkiye son yıllarda düşüş olmasına karşılık, iş kazaları sonucunda meydana gelen ölüm ve sakatlık oranları açısından Avrupa ülkelerinde ilk sıralarda yer alıyor. 
     
     ''DİKKATSİZLİK ÖLÜM GETİRİYOR'' 
     İş Sağlığı ve Güvenliği Genel Müdürü Erhan Batur AA muhabirine yaptığı açıklamada, iş kazalarının Türkiye'nin en önemli sorunlarının başında geldiğini belirterek, kazaların özellikle küçük işyerlerinde günün ilk saatlerinde dikkatsizlik sonucu meydana geldiğini bildirdi. 
     Bakanlık olarak iş kazalarının asgariye indirilmesi için bir dizi önlem aldıklarını vurgulayan Erhan Batur, çıkartılan yeni yönetmeliğe göre, 50'den fazla işçi çalıştıran işyerlerinin iş güvenliği uzmanı bulundurmak, 50'den az işçi çalıştıran işyerlerinin ise iş sağlığı ve güvenliği konusunda uzmanlık hizmeti almak zorunda olduğunu kaydetti. 
     Batur, 260 iş müfettişinin iş sağlığı ve güvenliği ile ilgili denetimlerde bulunduğunu, ancak bu sayının yeterli olmadığını belirterek, müfettiş sayısının batı ülkeleri düzeyine çıkarılması gerektiğini söyledi. 
     Bu arada, 18. İş Sağlığı ve Güvenliği Haftası 4-7 Mayıs tarihleri arasında gerçekleştirilecek. Hafta boyunca Çalışma ve Sosyal Güvenlik Bakanlığı'nda ilgili sosyal tarafların katılımı ile çeşitli paneller yapılacak. 
     
</TEXT>
</DOC>
