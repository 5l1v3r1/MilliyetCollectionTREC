<DOC>
<DOCNO> 220489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun22.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild am Sonntag Antalya Las Vegas gibi parlak bir şehir olacak 
</HEADLINE>
<TEXT>

     Alman Bild am Sonntag gazetesi, Antalya'da açılan konulu oteller zinciri sayesinde kentin yakın zamanda Las Vegas gibi ''parlak'' bir şehir olacağını yazdı. 
     Gazetede, ''Türk Las Vegas'ı'' başlığıyla yayınlanan haberde, Antalya'nın Aksu bölgesinde açılan konulu oteller Venezia Palace, Green Palace, Titanic Resort, Topkapı Palace ve Kremlin Palace tanıtıldı. 
     ABD'nin Las Vegas kentinde de konulu oteller bulunduğu hatırlatılan haberde, Türkiye'de casinolar bulunmadığı ve Las Vegas'ta olduğu gibi hızlı bir şekilde evlenilmediği, ancak buna karşın çöl yerine deniz bulunduğu ve misafirler için her türlü konforun ve spor yapma imkanının olduğuna dikkat çekildi. 
     Bu otellerden Topkapı Palace ile Kremlin Palace'ın yaratıcısı Mehmet Nazif Günal, gazeteye açıklamasında, ''Ben yeni bir şeyler, misafirlere krallar gibi davranıldığı ilginç tarihi binalar yaratmak istiyordum'' dedi. 
     Haberde, ''Moskova'daki Kızıl Meydan'dan Venedik'teki San Marco meydanı yaklaşık 2111 kilometredir. Türkiye'de tatil yapan biri ise sadece 100 adım atarak, kendini San Marco meydanında buluyor. Gerçi burada gondol gezintileri yok, ancak yüzme havuzu Venedik'teki 'Büyük Kanal' gibi uzanıyor'' denildi. 
     Titanic Resort otelinde de eski Titanic gemisine oranla çok daha modern ''panaroma asansörlerinin'' ve büyük bir yüzme havuzunun bulunduğuna işaret edilen haberde, yakınlardaki Green Palace otelinde de insanın kendisini Bali'deymiş gibi hissettiği kaydedildi. 
     Konulu oteller zincirine, golf sahasına sahip olacak ''White House''un katılacağı belirtilen haberde, ''Böyle bir otelin Las Vegas'ta bile bulunmadığına'' dikkat çekildi. 
     
</TEXT>
</DOC>
