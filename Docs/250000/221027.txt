<DOC>
<DOCNO> 221027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo20.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk takımları neden finalde kaybediyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Her alanda başarıda istikrarı yakalayabilmek için bilimsel gelişmelerden yararlanmalıyız'' dedi. 
     Şahin, ''Sportif Başarıda Psikolojik Desteği Önemi'' konulu panelin açış konuşmasını yaptı. Siyasi partilerin dahi mensuplarının başarılı olabilmesi için eğitime başladığını dile getiren Şahin, Gençlik ve Spor Genel Müdürlüğü'nün de Türkiye'de, özellikle olimpiyatlara katılacak sporcular için psikolojik destek çalışması yaptığını söyledi. 
     Türk sporunun ağustos ayında çok önemli bir sınav olan Atina Olimpiyat Oyunları'nda mücadele edeceğini hatırlatan Şahin, şu an için 51 sporcunun bu organizasyona katılma hakkı elde ettiğini ve bu sayının 60'ı bulacağına inandığını ifade etti. 
     Şahin, olimpiyatlarda yarışacak sporcuları hazırlamak için her türlü özveriyi gösterdiklerini de vurguladı. 
     Halen iki yasanın Cumhurbaşkanı Ahmet Necdet Sezer'in önünde olduğunu hatırlatan Şahin, şöyle konuştu 
     ''Bunlardan biri sporda sponsorluğun kapsamını genişletecek. Burada müesseselere büyük görev düşüyor. Şampiyon sporculara destek verebilirler. Ayrıca şampiyon sporcu yetişmesine de ön ayak olabilirler. Firmalara, amatör spora destek vermeleri halinde sağladığımız vergi indirimi yüzde 100'dür. Bu yasa önemli bir boşluğu dolduracak. Öteki yasa ile de sporda özerkliğin yolunu açacağız.'' 
     
     NEDEN FİNALDE KAYBEDİYORUZ 
     Gençlik ve Spor Genel Müdürü Mehmet Atalay da toplantının alt başlığı olan ''Neden finalde kaybediyoruz'' konusuna açıklık getirerek, ''Süreyya Ayhan, A Milli Bayan Voleybol Takımı, A Milli Futbol Takımı finallerde kaybetti. Biz bir şeyleri eksik bırakıyoruz. Artık finallerde küçük hatalardan kaybetmemeliyiz'' dedi. 
     Kendilerine bağlı 47 federasyonun bünyesinde psikolog bulundurulmasını istediklerini kaydeden Atalay, ''Artık finalde kaybetmemek ümidiyle yeni şampiyonlar yetiştirmek istiyoruz. Sadece sporcuları değil, hocaları, yöneticileri de bu konularda eğitmeli. Psikolojinin inanılmaz önemi var. Şu anda tüm branşlarda iyiyiz. Artık finallerde kaybetmemeliyiz'' diye konuştu. 
     TMOK Başkanı Togay Bayatlı da örneklerle sporda psikolojiyi anlatırken, Beşiktaş'ın üst üste puan kayıplarına uğramasının, sporda psikolojiye en büyük örnek olduğunu ifade etti. 
     Bayatlı, bu durumun, sporcuların ve takımın psikolojik yardım görmesinin 21. yüzyılda kimsenin aklına gelmediğini gösterdiğini söyledi. 
     Vali Muammer Güler ise sadece futbolla ilgilenerek Avrupa Birliği'ne girilmemesi, öteki branşlara da aynı şekilde ilgi gösterilmesi gerektiğinden söz etti. 
     
     ŞENOL GÜNEŞ 
     Milli Takımlar Teknik Direktörü Şenol Güneş, 20 yıl futbolculuk, 17 yıl da antrenörlük yaşamı bulunduğunu, ancak hiçbir şey bilmeyen adam olarak gösterildiğini söyledi. 
     Sitemkar konuşan ve görüşlerini anlatacak ortam bulamadığından yakınan Güneş, spor hayatında hiç kırmızı kart görmediğini, bir kez maç sonrası konuşmasından dolayı ceza aldığını anlattı. Şenol Güneş, ''O gün sinirli konuşmuştum ve bu ayıp oluyordu. Bugün ise küfürler ayıp olmuyor'' dedi. 
     Dünya üçüncüsü oldukları, ancak dünyada futbolda üçüncü sırada bulunmadıkları görüşünü yineleyen Güneş, şunları kaydetti 
     ''Yaptığımız işi dünyaya taşıyor, dünyada tanınıyorsak, bu da sizin önünüze suç olarak konuluyorsa, bunu anlamak zor. Biz Dünya Kupası'nda iki ev sahibini yendik. Güney Kore'deki fair-play görüntümüz tesadüf değil. Ama Letonya maçında skor 2-2 olduğu zaman her şey bitirildi. Biz sadece başarıyı istiyoruz. Bize skor kültürü değil, spor kültürü lazım. Biz finalde kaybetmiyoruz, aslında çok şey kazanıyoruz. Biz zaten 'finalde kaybediyoruz' dersek hep kaybederiz.'' Güneş, bir başarı sonrası herkesin buna katkısının konuşulduğunu, ancak maç kaybedildiği zaman kimsenin ortaya çıkmadığını, suçlu olarak Şenol Güneş'in gösterildiğini iddia etti. 
     Şenol Güneş, panelin soru-cevap bölümünde ise sporda şiddet konulu yasanın çıkartılmasını Türkiye'nin ayıbı olarak gördüğünü belirterek, ''Kavga çıkmasın diye kanun çıkartılıyor. Bu da Türkiye'nin ayıbı. Bu olaylar olmasaydı, bu çeşit yasalara da ihtiyaç olmazdı. Başka yerlerde böyle yasalara ihtiyaç duyulmayabiliyor'' açıklamasını yaptı. 
     
     İBRAHİM KUTLUAY 
     Panelde konuşan Ülkerspor'un milli basketbolcusu İbrahim Kutluay da kulüp ve milli takımlarda çok yoğun programlar içinde olduklarını, her başarılı sporcu ve takımın, psikolojik desteğe ihtiyaç duyduğuna inandığını söyledi. 
     Sporcuların zor dönemlerde sorumluluk almaları açısından psikolojik desteğin önemli olduğuna değinen İbrahim, ''Bizler her müsabakaya her açıdan hazır olmalıyız. Daha öncelerde biz 'Hadi aslanım, hadi koçum' şeklinde motive ediliyorduk. Son dönemde sporcular bilimsel desteğe ihtiyaç duyuyor'' diye konuştu. 
     
     SPOR CAMİASI PANELDE BULUŞTU 
     Spor dünyasının önemli isimlerinin de katıldığı panelde, konuşmacıların yanı sıra federasyon başkanları, bazı milli sporcular ve spor psikologları da yer aldı. 
     Bu arada, Devlet Bakanı ve Başbakan Yardımcısı Mehmet Ali Şahin, Avustralya'nın Sydney kentinde yapılan Dünya Kupası'nda trap dalında şampiyonluğu elde eden atıcı Oğuzhan Tüzün'e bir saat armağan etti. 
     
</TEXT>
</DOC>
