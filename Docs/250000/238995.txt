<DOC>
<DOCNO> 238995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun22.html </URL>
<DATE> 2004/05/11/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İngiliz askerler, sivilleri ve çocukları 'bilerek' öldürdü 
</HEADLINE>
<TEXT>

     Dünyanın önde gelen insan hakları kuruluşlarından Uluslararası Af Örgütü, Irak'taki İngiliz askerlerini, sivilleri herhangi bir tehdit altında olmaksızın ateş açıp öldürmekle suçladı. 
     BBC'nin haberine göre, Uluslararası Af Örgütü'nün İngiliz askerlerinin ateş açtıklarını söylediği kesimler içinde çocuklar da var. 
     Örgütün yayımladığı yeni raporunda, Irak'ta ana çatışmaların sona erdiğinin duyurulduğu yaklaşık bir yıl öncesinden bu yana, 37 sivilin İngiliz askerlerince öldürüldüğü belirtiliyor. 
     Örgüt yetkilileri, bu olayların sadece yaklaşık yarısının İngiliz askerlerince soruşturulduğunu söylüyor. 
     Uluslararası Af Örgütü'nün İngiltere masası şefi Kate Allen BBC'ye yaptığı açıklamada, İngiliz ordusunun yaptığı askeri soruşturmaların, güvenilirlikten yoksun olduğunu belirtti. 
     Kate Allen bu olaylarla ilgili olarak bağımsız bir soruşturma açılması çağrısı yaptı. 
     Örgütün bu suçlaması, Irak'taki İngiliz askerlerinin aynı zamanda tutuklulara aşağılayıcı muamelede bulunmakla suçlanmasının ardından geldi. 
     İngiltere hükümeti, bu konuyla ilgili olarak Uluslararası Kızılhaç Örgütü'nün kendilerin Şubat ayında bir rapor verdiğini kabul etmişti. 
     İngiltere Savunma Bakanı Geoff Hoon ise Kızılhaç'ın uyarı ve tavsiyelerini gözardı ettikleri yolundaki suçlamaları reddetmişti. 
     
</TEXT>
</DOC>
