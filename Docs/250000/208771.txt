<DOC>
<DOCNO> 208771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun17.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Bazı El Kaide üyelerini Suudi Arabistan'a verdik 
</HEADLINE>
<TEXT>

     Fransa'da temaslarda bulunan İran Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, İran'ın nükleer faaliyetlerinin Nükleer Silahların Yayılmasını Önleme Anlaşması NPT çerçevesinde olduğunu söyledi. 
     İRNA'nın haberine göre, Ruhani gazetecilere yaptığı açıklamada, İran'ın NPT'nin ek protokolünü imzalamasının, Tahran'ın Uluslararası Atom Enerjisi Ajansı UAEA ile işbirliğinin işareti olduğunu belirtti. 
     İran'ın uranyum zenginleştirme çalışmalarını sürdürdüğü haberlerini reddeden Ruhani, UAEA'nın, Tahran'ın uranyum zenginleştirme çalışmalarını geçen yıl Kasım ayından itibaren askıya aldığını, NPT'ye göre bütün ülkelerin nükleer enerjiden barışçıl amaçlarla yararlanma hakkına sahip olduğunu kaydetti. 
     Ruhani, İran ile Pakistan arasında nükleer işbirliği bulunmadığını da söyledi. 
     
     EL KAİDE 
     İran ile ABD arasındaki ilişkilerin yeniden başlaması için bazı koşulların yerine getirilmesi gerektiğini söyleyen Ruhani, ilk olarak iki ülke arasındaki mevcut gerilimin azalması, daha sonra da Washington yönetiminin İran'a karşı düşmanca tutumundan vazgeçmesi gerektiğini belirtti. 
     Ruhani, son aylarda Suudi Arabistan'a El Kaide üyesi bazı kişileri iade ettiklerini ve bu örgütün faaliyetleri konusunda hayati önem arz eden bilgileri verdiklerini, bu ülkenin son birkaç ayda El Kaide'ye karşı elde ettiği başarıların İran'ın sağladığı bilgiler sonucu olabileceğini belirterek, ''Terörizmi uluslararası anlaşmalar ve kurallar çerçevesinde durdurduk. Sanırım bu alanda parlak bir sicile sahibiz'' dedi. 
     Kaç kişinin teslim edildiği ya da adlarına ilişkin bilgi vermeyen Ruhani, ''Suudi Arabistan önemli ve dost bir ülke ve bu ülkedeki patlama bizim ülkemizdeki bir patlamayla aynıdır. Suudi Arabistan'a yardım etmek için bütün çabaları göstereceğiz'' diye konuştu. 
     ABD'nin İran'ı El Kaide üyelerine sığınak sağlamak ve onları tutuklamamakla suçlamasına karşılık olarak Ruhani, Amerikan güçlerinin Irak'ta Tahran rejimi karşıtı Halkın Mücahitleri Örgütü HMÖ üyelerine baskı yapmadığını belirterek, ''Bugün top ABD'nin sahasında, çünkü uluslararası anlaşmalar gereği bize teslim etmeleri gereken birkaç bin HMÖ üyesini denetimlerinde tutuyorlar'' dedi. 
     
</TEXT>
</DOC>
