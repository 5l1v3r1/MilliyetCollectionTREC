<DOC>
<DOCNO> 224586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur11.html </URL>
<DATE> 2004/03/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Piknikte kızlarını kaybettiler .. 
</HEADLINE>
<TEXT>

     Kayseri'de, jandarma noktasının da bulunduğu bir parka pikniğe giden Çetin ailesinin 3 yaşındaki kızları kayboldu. 
     Baba Serkan Çetin, dün öğleden sonra eşi Demet, kızları Gizem 7 ve Aysu Çetin 3 ile birlikte Kumarlı Parkı'na pikniğe gittiklerini söyledi. 
     Parka girdiklerinde kızları Aysu'nun yanlarında olmadığını farkettiklerini belirten Çetin, şunları anlattı 
     ''Otomobilimizi park ettikten sonra eşyalarımızı indirdik. Hep birlikte parkın içine girdik. Daha oturmadan kızım Aysu'nun yanımızda olmadığını farkettik. Tüm parkı aradık, hoparlörle anons ettirdik. Parkın içinde bulunan jandarma noktasına başvurduk. Ancak, kızımı bir türlü bulamadık. Otomobilden parka girene kadar 2-3 dakika içinde kızım kayboldu. Onun yaşındaki bir çocuk kendi başına çok fazla uzağa gidemez. Kaçırılmış olmasından endişe ediyoruz. Çünkü, o gün parkta kaybolan küçük yaştaki 2-3 çocuk kısa süre içinde piknik yapan vatandaşlar tarafından bulundu. Üstelik kızım çok zekidir. Yabancıların yanına asla yaklaşmaz.'' Çetin, kızlarının hayatından endişe ettiklerini, gazete ve televizyonlara da başvurarak bulunması için yardımcı olmasını istediklerini kaydetti. 
     

     
</TEXT>
</DOC>
