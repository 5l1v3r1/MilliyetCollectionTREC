<DOC>
<DOCNO> 213928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur11.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başhekim Sarıbabıçcı Uyuması, Muhammet'in yaşamasını sağladı 
</HEADLINE>
<TEXT>

     Konya Numune Hastanesi Başhekimi Dr. Rıza Sarıbabıçcı, yaklaşık 131 saat sonra enkaz altından canlı olarak çıkarılan Muhammet Kalem'in direnmek yerine uyumasının, yaşamasını sağladığını söyledi. 
     Sarıbabıçcı, yaptığı açıklamada, hastaneye bilinci açık olarak getirilen Kalem'in tedavisine hızla başlandığını bildirdi. 
     Yapılan kan ve idrar tahlillerinin oldukça normal çıktığını vurgulayan Sabırbabıçcı, şunları kaydetti 
     ''Binanın çökmesinden sonraki altıncı gün içinde bu şekilde bir hastanın gelmesini beklemiyorduk. Muhammet Kalem'in enkaz altında direnmek yerine uyuması, onun yaşamasını sağladı. Bize nasıl olsa buradayım, uyuyarak zaman geçireyim diye düşündüğünü söyledi. Uyuduğu için vücut çok fazla enerji harcamamış. Bu da bugüne kadar sağ kalmasını sağladı.'' Sarıbabıçcı, Kalem'in sorulan tüm soruları doğru ve yerinde cevaplandırdığını vurgulayarak, ''Son dönemlerde açlık ve susuzluk çektiğini anlattı. Bir kişi normalde 4 gün susuzluğa dayanabilir. Muhammet gerçekten bir mucize yarattı. Şu anda durumu çok iyi. Ne zaman taburcu ederiz bilmiyorum'' dedi. 
     Hastanede Muhammet Kalem ile görüşen Türkiye Dağcılık Federasyonu Arama-Kurtarma Ekip Üyesi Murat Salim Seren ise Muhammet'in verdiği bilgilerin çok önemli olduğunu kaydetti. 
     Çökme sırasında katların karıştığını bu nedenle arama-kurtarma çalışmaları sırasında çok zorlandıklarını ifade eden Seren, ''Çökme anında tanıdığı bazı kişilerin nerede bulunduğunu biliyor. Bize bunları anlattı. Ancak canlı olup olmadığını bilmiyor. Bize verdiği bilgiler anahtar olacak. Umudumuz daha da arttı. Belki Muhammet'in bulunduğu bölgeye yakın yerlerde oluşan hayat üçgenlerinde canlı bulabiliriz'' diye konuştu. 
     
</TEXT>
</DOC>
