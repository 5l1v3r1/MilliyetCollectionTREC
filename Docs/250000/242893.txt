<DOC>
<DOCNO> 242893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun15.html </URL>
<DATE> 2004/05/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Belçika'dan ABD'ye söz İstanbul'da veto kullanmayacağız... 
</HEADLINE>
<TEXT>

     Belçika Başbakan Yardımcısı ve Dışişleri Bakanı Louis Michel, NATO'nun Irak'ta rol üstlenmesine karşı çıkmayacaklarını açıkladı. 
     ABD'de resmi temaslarda bulunan ve Washington ile Brüksel arasında Irak krizinin başından beri süren gerginliği giderme çabasında olan Michel, ABD Dışişleri Bakanı Colin Powel ile yaptığı görüşmeden sonra, ''Afganistan'ın NATO için öncelikli olması gerektiğini'' söyledi. 
     ''Irak'a NATO'nun daha fazla karışması makul olmaz, ancak İstanbul zirvesinde bu konu gündeme gelirse Belçika veto hakkını kullanmayacaktır'' diyen Michel, ülkesinin Irak'a asker göndermesinin ''şimdilik'' söz konusu olmayacağını belirtti. 
     Michel, Belçika'nın, Iraklı polislerin eğitimi, bürokrasinin düzenlenmesi ve anayasa çalışmalarına katkıda bulunabileceğini kaydetti. 
     NATO, bugünkü aşamada, müttefik Polonya'nın Irak'taki birimlerine lojistik destek vermekle yetiniyor. 
     İttifak üyesi ülkelerin devlet ve hükümet başkanlarının, 28-29 Haziran'da yapılacak İstanbul zirvesinde, Washington'ın isteği doğrultusunda, NATO'nun Irak'taki rolünün etkinleştirilmesi konusunu ele almaları bekleniyor. 
     Powell, Michel ile görüşmesinde, BM Güvenlik Konseyi'nin yeni bir karar alması halinde konunun İstanbul'da tartışılacağını söyledi. 
     Michel, ABD ve İngiltere'nin BM Güvenlik Konseyi'ne sundukları karar tasarısını destekleyen açıklamalar yaptı. 
     NATO müttefiklerine baskıyı yoğunlaştıran Washington, Belçika gibi ''muhalifleri'', İstanbul'da alınacak olası kararlara karşı veto kullanmamaları için iknaya çalışıyor. 
     ABD, NATO'nun, Irak sınırlarını kontrol etmek görevini üstlenmesini de öneriyor. 
     
</TEXT>
</DOC>
