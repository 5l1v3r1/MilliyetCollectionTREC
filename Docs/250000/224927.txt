<DOC>
<DOCNO> 224927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur29.html </URL>
<DATE> 2004/03/23/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Zeugma mozaikleri için dava .. 
</HEADLINE>
<TEXT>

     Gaziantep'te 6 sivil toplum kuruluşu ve 12 kişi, Zeugma mozaiklerinin müze dışına çıkarılarak, İstanbul Topkapı Müzesi'nde sergilenmemesi için dava açtı. 
     AA muhabirinin edindiği bilgiye göre, 90 esnaf odasını temsilen Gaziantep Esnaf ve Sanatkarlar Odaları Birliği, Gaziantep Barosu, Gaziantep Turizm Derneği, Müze Dostları Derneği, Mimarlar Odası Gaziantep Şubesi ve Gaziantep Dişhekimleri Odası ile birlikte ayrıca 12 kişi Gaziantep Asliye Hukuk Mahkemesi'ne başvurarak, İtalyan Restoratör Roberto Nardi ve ekibi, Gaziantep Müze Müdürü Hamza Güllüce ve Gaziantep Turizm ve Kültür Müdürlüğü aleyhine dava açtı. 
     Sivil toplum kuruluşlarının oluşturduğu Zeugma Platformu üyesi Sıtkı Severoğlu, yaptığı açıklamada, 2683 sayılı kültür ve tabiat varlıklarını koruma kanununa göre, ''mozaiklerin taşınmaz varlıklar olduğu, bulundukları yerde korunup sergilenmesi gerektiği'' hükmünün dava gerekçesi olarak sunulduğunu belirtti. 
     Bilirkişi raporunda, mozaiklerin İstanbul'a götürülmek üzere ambalajlanırken hasar gördüğünün belirtildiğini ifade eden Severoğlu, şöyle konuştu 
     ''Bilirkişi raporuna göre, mozaiklerin sergilenmek amacıyla ambalajlandığı sırada usulüne uygun ambalajlanmadığı için mozaiklerde çatlaklar meydana geldiği belirtiliyor. Mozaikler daha taşınmadan zarar gördü. Ayrıca mozaiklere zarar vermeden nakil yapmayı hiç bir taşıyıcı firma da taahhüt etmiyor. Biz tüm bu gerekçelerle mozaiklerin Gaziantep Müzesi dışında sergilenmemesi için dava açtık. Amacımız mozaiklerin zarar görmemesini sağlamak.'' Zeugma mozaiklerinin İstanbul'a götürülmemesi için Gaziantep Zeugma Platformu üyeleri 11 Mart 2004 tarihinde ihtiyati tedbir kararı almıştı. 
     
</TEXT>
</DOC>
