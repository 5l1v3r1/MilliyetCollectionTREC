<DOC>
<DOCNO> 242205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur30.html </URL>
<DATE> 2004/05/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
İzmir'de birliğinden kaçan er etkisiz hale getirildi 
</HEADLINE>
<TEXT>

     İzmir'in Narlıdere İlçesi'ndeki İstihkam Birliği'nden otomatik tüfekle firar eden ve havaya ateş açan er, bir askeri yetkilinin, dalgınlığından yararlanarak üzerine atlaması sonucu etkisiz hale getirildi. 
     Birliğinden firar ettikten sonra kendisini takip eden askerlerin ve yetkililerin yanına yaklaşmaması için havaya ateş açan er Gökhan Ö, bir süre Mithatpaşa Caddesi'nde yürüdü. Durumun polise bildirilmesi üzerine, Mithatpaşa Caddesi trafiğe kapatıldı. Narlıdere'deki birlikten olay yerine gelen yetkililer, Gökhan Ö'yü Kaleşnikof marka tüfeği bırakması için iknaya çalıştı. 
     Nişanlısından ayrıldığı ve bu nedenle bunalıma girdiği bildirilen Gökhan Ö, tabanca verilmesi halinde tüfeği bırakacağını söyledi. İsteği yerine getirilen Gökhan Ö, iğnesi çıkarılan tabancanın ateş almadığını görünce, tüfeği bırakmadı. 
     Askeri yetkililerin cep telefonuyla babasıyla görüştürdüğü Gökhan Ö, nişanlısıyla arasının düzeltilmesini, ancak bu durumda silahı bırakacağını söyledi. 
     Olay yerine gelen Ege Ordu Komutanlığı Kurmay Başkanı Tümgeneral Galip Mendi, Gökhan Ö. ile konuşarak ikna çalışmalarına katıldı. Bu sırada bir askeri görevli, tüfeği bırakmayacağını tekrarlayan Gökhan Ö'nün dalgınlığından yararlanarak üzerine atladı. 
     Yere düşen Gökhan Ö. ile müdahalede bulunan kişi boğuşurken, silah 1 kez patladı. Çevrede bulunanlar da Gökhan Ö'nün üzerine atladı ve silahı elinden aldı. 
     Er Gökhan Ö, olay yerinde bekletilen ambulansla hastaneye kaldırıldı. 
     Yaklaşık 2.5 saat trafiğe kapalı kalan Mithatpaşa Caddesi, daha sonra normal akışına döndü. 
     
</TEXT>
</DOC>
