<DOC>
<DOCNO> 222751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun60.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush işgali savundu Iraklılar gitmemizi istemiyor 
</HEADLINE>
<TEXT>

     ABD Başkanı George Bush, Iraklıların yabancı güçlerin çekilmesini istemediğini iddia etti. 
     Beyaz Saray'da Hollanda Başbakanı Jan Peter Balkenende'yle görüştükten sonra gazetecilerin karşısına geçen Bush, ''Esas önemlisi, bizim bağımsız yönetim kurma sürecine girmiş bulunan Irak halkının yanında olmamız'' dedi. 
     Bush, Hollandalıların çoğunun Irak'taki askerlerin çekilmesinden yana olduğunu hatırlatan gazeteciye yanıt verirken, ''Asıl Iraklıların fikrini sormak lazım. Onlar yabancı birliklerin gitmesinden yana değil, zira özgür olmak istiyorlar'' diye konuştu. 
     Amerikan başkanı, ''Hollandalılara hatırlatmak gerekir ki, El Kaide Irak'ta faaliyette. Çünkü teröristler de biliyorlar ki, bu mücadelede en önemli cephe Irak'' ifadesini kullandı. 
     
     TÜRKİYE'DE ÖLDÜRDÜLER 
     Bush, ABD ve müttefiklerinin terörle mücadelede güçlü olmayı ve kararlılığını sürdürmesi gerektiğini bildirdi. 
     Teröristlerin, ABD'nin terörle mücadele azmini hiçbir zaman sarsamayacağını taahhüt eden Bush, ''Bunlar soğuk kanlı katiller. Bizim bu konudaki kararlılığımızı sarsmak için masum sivilleri öldürmeye devam edecekler. Bunu yapmak istiyorlar'' dedi. 
     Teröristleri adalet önüne çıkarmak için dostlarıyla beraber çalışacaklarını yineleyen Bush, sözlerini şöyle sürdürdü 
     ''Yalnızca İspanya'da öldürmediler, ABD'de öldürdüler, Türkiye'de öldürdüler, Suudi Arabistan'da öldürdüler, her yerde öldürdüler. Özgür dünyanın güçlü, azimli ve kararlı kalması gerekir.'' 
     
</TEXT>
</DOC>
