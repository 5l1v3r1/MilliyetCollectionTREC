<DOC>
<DOCNO> 221901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/guncel/gun02.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Elim kolum yerinde mi 
</HEADLINE>
<TEXT>

   Ölüm trenlerinden sağ çıkanlar, sağa sola kaçışırken birbirlerine eksik uzuvları olup olmadığını soruyordu. Cesetlerin üzerindeki cep telefonları ise hiç susmuyordu... 
      DIŞ HABERLER SERVİSİ 
   
   İspanya'yı önceki gün şoka sokan tren saldırılarının ardından olay yerine yardım etmek için koşanlar, feci sahnelerle karşılaştı. Etrafa yayılmış ceset parçaları, üstü başı kan içinde sağa sola koşturan insanlar, yaşanan dehşetin büyüklüğünü gösteren en belirgin unsurlardı. Ama kurtarma ekiplerini en çok etkileyen şey, cesetlerin çantalarından ya da giysilerinin cebinden gelen cep telefonu zilleri oldu. 
   Faciayı duyar duymaz yakınlarını arayanlar yüzünden cep telefonları hiç susmadı. Madrid Bölge Yönetimi Başkanı Esperenza Aguirre, insanın içini burkan bu acı durumu şu sözlerle ifade etti "Her taraf parçalanmış cesetlerle doluydu. Olayın duyulmasıyla çoğunun üzerindeki cep telefonları çalmaya başladı. Ne yazık ki sevdiklerini arayanlar umdukları yanıtı alamadılar. Çoğumuz bu sesleri kafamızdan atamıyoruz." 
   
   'Birbirlerini eziyorlardı' 
   Bu arada dehşeti yaşayanların anlattıkları da insanın tüylerini diken diken ediyor. Aynı anda iki patlamanın olduğu El Pozo istasyonundaki dehşete tanık olan Isabel Pinto, yaşadıklarını şöyle aktardı "Sağ kalmayı başaranlar bilinçsizce sağa sola koşuşturmaya başladı. Bir yandan da 'Gözlerim var mı ', 'Yüzüm var mı ', 'Nasılım ', 'Bir tarafım eksik mi ' diye sorular soruyorlardı. Zombi gibiydiler." Atocha garında bulunan Ekvadorlu Anibal Altamirano ise şunları söyledi "İnsanlar çantalarını, ayakkabılarını atıp koşmaya, birbirlerinin üzerine basarak kaçmaya başladı. Bazıları, ezilme riskine aldırmadan tünellere girdi." 
   
   
</TEXT>
</DOC>
