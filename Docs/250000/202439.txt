<DOC>
<DOCNO> 202439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun22.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam ülkesinde adil yargılanacak" 
</HEADLINE>
<TEXT>

     Irak Geçici Hükümet Konseyi üyesi Ahmed Çelebi'nin sözcüsü İntifad Kamber, Saddam Hüseyin'in ülkesinde adil biçimde yargılanacağını söyledi. 
     BBC televizyonuyla mülakat yapan Kamber, ülkede herkes Saddam Hüseyin'in dürüstçe yargılanmasını istediği için, yargılamanın adil ve dürüst olacağına inandığını ifade etti. 
     Kamber, mahkemenin Irak'ta Iraklılar tarafından yapılmasının, kurbanlar ve ailelerinin yaralarının sarılması yönünde dünyaya doğru bir mesaj göndereceğini kaydetti. 
     İnsan hakları örgütlerinin, bazı Iraklıların Saddam Hüseyin'in hemen yargılanması ve idam edilmesini istemesinden kaygı duymalarıyla ilgili olarak da Kamber, ''devrik liderin Iraklılar tarafından yargılanması, Irak'ın demokrasiye geçişine yardım edecek'' dedi. 
     
</TEXT>
</DOC>
