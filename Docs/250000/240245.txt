<DOC>
<DOCNO> 240245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun29.html </URL>
<DATE> 2004/05/15/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Libya, ABD'nin açıklamasını yalanladı... 
</HEADLINE>
<TEXT>

     Libya, Suriye'yi kitle imha silahı geliştiren ve silah satışını durduracağı bir ülke olarak nitelendirmediğini bildirdi. 
     ABD'nin, Libya'nın kitle imha silahları geliştirme ihtimali bulunan Kuzey Kore, Suriye ve İran gibi ülkelere silah satmayacağını açıklamasının ardından, Libya, bu ülkelerin adını vermediğini belirtti. 
     Libya Dışişleri Bakanlığı'nın, Jana haber ajansında dün akşam yayımlanan yazılı açıklamasında ''Libya, Suriye'nin kitle imha silahları bulundurduğu yargısında bulunamaz, çünkü Suriye, toprakları işgal edilmiş ve İsrail tarafından yok edilmekle tehdit edilen barışçıl bir ülkedir'' denildi. 
     Açıklamada, ''Eğer Libya'nın açıklaması yorumlanacaksa neden bu yorum kitle imha silahlarına sahip olan, bölge ve dünya için tehlike oluşturan ve ABD tarafından korunan İsrail'i içermiyor '' ifadeleri kullanıldı. 
     Silahsızlanma ve Uluslararası Güvenlikten sorumlu ABD Dışişleri Bakan Yardımcısı John R. Bolton, önceki gün Libya tarafından yapılan yazılı bir açıklamaya dayanarak, ''Libya'nın, kitle imha silahları geliştireceğinden ciddi anlamda endişe duyduğu ülkelerle askeri malzeme ve hizmet alışverişinde bulunmayacağını'' söylemiş, bu ülkeler arasında Suriye, İran ve Kuzey Kore'nin bulunduğunu kaydetmişti. 
     
</TEXT>
</DOC>
