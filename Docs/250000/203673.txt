<DOC>
<DOCNO> 203673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun21.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanan otobüsten kurtulan Türk çiftin mucize kurtuluşu... 
</HEADLINE>
<TEXT>

     Almanya'da yayımlanan Bild gazetesi, Belçika'nın Fransa sınırı yakınlarında önceki gün yanan Alman otobüsünün yolcularından bir Türk çiftinin mucizevi kurtuluşunu haber yaptı. 
     Gazeteye kaza anını anlatan Tanju S 27 , kısa bir süre önce evlendiği Filiz 23 ile otobüste uyurken, aracın bir anda yolun kenarındaki duvara çarptığını ve alev aldığını söyledi. 
     Kapılar içeriden açılmadığı için kendilerinin de öleceklerini düşündüğünü belirten Tanju S, önce ayaklarıyla, daha sonra da yerde bulduğu bir demir çubukla otobüsün camını kırmaya çalıştığını, ancak bunu başaramadığını kaydetti. 
     Eşine dönüp, ''Sevgilim, artık burada öleceğiz'' dediği bir sırada yakınında bulundukları kapının açıldığını belirten Tanju S, eşiyle birlikte otobüsten dışarı çıktığını ve koşarak olay yerinden uzaklaştığını ifade etti. Tanju S, ''Biz koşarken patlamalar oldu. Otobüs 2 dakika içinde tümüyle yandı. Birisi sürekli yanan otobüsün içine girmeye çalıştı. Korkunç bir andı. Sürekli ağladık'' dedi. 
     Haberde, Rico H. adlı ikinci otobüs şoförünün, şoför camından dışarı çıkarak otobüsün arka kapısını dışarıdan açtığı ve böylece 37 kişinin hayatını kurtardığı kaydedildi. 
     Belçika'nın Fransa sınırı yakınlarında, önceki gün, bir Alman yolcu otobüsünün yoldan çıkması sonucu 12 kişinin öldüğü, 37 kişinin yaralandığı bildirilmişti. 
     Brüksel-Paris otoyolunda seyreden yolcu otobüsünün, sabaha karşı aniden yoldan çıkarak beton duvara çarptığı, ardından alev alarak yandığı belirtilmişti. 
     
</TEXT>
</DOC>
