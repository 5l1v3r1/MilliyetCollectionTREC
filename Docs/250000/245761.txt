<DOC>
<DOCNO> 245761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko06.html </URL>
<DATE> 2004/06/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erzurum, tarihi projeyle doğalgaza kavuşuyor... 
</HEADLINE>
<TEXT>

     Erzurum için ''Tarihi Proje'' olarak nitelendirilen doğalgazın şehir şebekesine bağlanmasına 9 Haziran'da start veriliyor. Projeyle, ilk aşamada 6 bin aboneye ulaşılması hedeflendi. 
     Erzurum Büyükşehir Belediye Başkanı Ahmet Küçükler, A.A muhabirine yaptığı açıklamada, ısınmada, çevre ve hava kirliliğinde Erzurum için ''karakış efsanelerini'' geride bırakacak projenin özelliğine dikkat çekerek, ''Türkiye'de en ağır kış şartlarının hüküm sürdüğü şehrimiz için bu proje, tarihi önem taşıyor. Darısı benzer koşullarda bulunan diğer kentlerin başına'' dedi. 
     Projeyle ilk aşamada Yenişehir ve Yıldızkent belediyeleri ile Yakutiye Belediye sınırlarının bir bölümünde 6 bin aboneye ulaşmayı hedeflediklerini belirten Küçükler, imkanlar dahilinde bu yıl Dadaşkent Belediyesi'ne de geçmeyi düşündüklerini söyledi. 
     
     ''TEMİZ BİR ÇEVREDE DAHA UCUZA ISINACAĞIZ'' 
     Erzurum'da bu yıl yaşanan kış koşullarını anımsatan Küçükler, ''Yüzyılın karını gördük. 10 gün öncesine kadar da bazı binalarımız ve evlerimizde hala kalorifer ve sobalar yanıyordu. Bu bizim gerçeğimiz. Önemli olan, bu olguda vatandaşlarımıza çağdaş imkanları sunmaktır'' dedi. 
     Özellikle ısınmada çevre ve hava kirliliğindeki olumsuzlukların doğalgazla tarihe karışacağını ifade eden Küçükler, Erzurum'daki vatandaşların Ankara ve İstanbul'a göre daha ucuz ısınacaklarını kaydetti. 
     Küçükler, doğalgaz projesinin şehir ekonomisine enerji desteğinin yanı sıra, yeni istihdam alanları oluşturacağını da sözlerine ekledi. 
     Bu arada, 9 Haziran'da başlayacak projenin temel atma törenine bazı bakanlar ile yörenin milletvekilleri ve çok sayıda davetlinin katılacağı kaydedildi. 
     
</TEXT>
</DOC>
