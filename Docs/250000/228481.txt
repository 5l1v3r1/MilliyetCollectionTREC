<DOC>
<DOCNO> 228481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonyas01.html </URL>
<DATE> 2004/04/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
"Piyanist", "King Kong"a karşı... 
</HEADLINE>
<TEXT>

     ''Piyanist'' filminde Nazi Almanyası'nda mücadele eden Polonyalı kompozitör Wladyslaw Szpilman'ı canlandıran Adrien Brody, yeni filminde dev bir maymuna karşı mücadele edecek. Brody, yeniden çevrilen ''King Kong'' filminin kadrosuna dahil oldu. 
     Internetteki ''variety'' sitesinin haberine göre, ''Piyanist'' filmindeki rolüyle ''En İyi Erkek Oyuncu'' dalında Oscar ödülünü kazanan ve ödül töreninde Halle Berry'yi dudaklarından öperek dikkatleri üzerinde toplayan Brody, ''King Kong'' filminde başrollerden birini üstlenecek. 
     Filmde, eski bir savaş pilotu olan Jack Driscoll'u canlandıracak olan Brody, King Kong'un ''gönlünü kaptırdığı'' ve kaçırdığı güzel Ann Darrow'u kurtarmak için dev maymunla kıyasıya çarpışacak. 
     Filmin yeni çevriminde Ann Darrow'u Oscar adayı güzel yıldız Naomi Watts, King Kong'u para kazanmak için şehre getiren açıkgöz Carl Denham'ı Jack Black canlandıracak. 
     ''Yüzüklerin Efendisi'' serisinin yönetmeni Peter Jackson, ''10 yıllık büyük düşüm'' dediği filmin çekimlerine bu yaz Yeni Zelanda'da başlayacak. Filmin 2005 yılında izleyiciyle buluşması planlanıyor. 
     İlk kez 1933 yılında seyirci karşısına çıkan ''King Kong'', son olarak 1976 yılında beyazperdeye aktarılmıştı. Yönetmenliğini John Guillermin'in üstlendiği filmde Jeff Bridges, Charles Grodin, Jessica Lange, John Randolph, Rene Auberjonois ve Julius Harris başlıca rolleri üstlenmişti. 
     
</TEXT>
</DOC>
