<DOC>
<DOCNO> 216065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur16.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de fabrikadaki işçiler niye zehirlendi .. 
</HEADLINE>
<TEXT>

     Ümraniye'de bir tekstil firmasında zehirlenen yaklaşık 40 işçinin tedavisine devam ediliyor. 
     Alınan bilgiye göre, Namık Kemal Mahallesi, Yunus Emre Caddesi üzerinde bulunan Selim Yazıcı'ya ait Ekos Şafak Tekstil firmasında çalışan yaklaşık 40 işçi, baygınlık ve düşük tansiyon belirtileriyle çeşitli hastanelere kaldırıldı. 
     Özel Çamlıca Hayat Hastanesi'ne getirilen hastalardan 20'si ile SSK Göztepe Hastanesi'ne kaldırılan hastalardan 4'ü, tedavi için yatırıldı. 
     Çamlıca Hayat Hastanesi Başhekimi Dr. Namık Kemal Tartanoğlu, şuur kaybı, çok düşük tansiyon ve şok haliyle gelen hastaların ''solunum yoluyla zehirlendiklerini'' ve belirtilere göre büyük olasılıkla da ''tüpgaz LPG zehirlenmesi'' olduğunu bildirdi. 
     Yatarak tedavi altına alınan 20 işçiden Yasemin Us ile Arzu Canoğlu'nun durumlarının ağır olduğunu ancak hayati tehlikelerinin bulunmadığını belirten Tartanoğlu, 8.5 aylık hamile olan Dilek Kapan adlı bir kadın işçinin de doğumhaneye alındığını ve durumunun iyi olduğunu kaydetti. 
     
     ZEHİRLENME DOĞALGAZDAN DEĞİL 
     İstanbul Gaz Dağıtım Sanayi ve Ticaret A.Ş İGDAŞ yetkilileri de, zehirlenmenin olduğu Ekos Şafak Tekstil firmasında doğalgaz kullanılmadığını, dolayısıyla zehirlenmenin doğalgazdan kaynaklanmadığını bildirdi. 
     
</TEXT>
</DOC>
