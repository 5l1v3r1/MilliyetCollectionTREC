<DOC>
<DOCNO> 249093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur30.html </URL>
<DATE> 2004/06/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Guantanamo'daki Türk esirin annesinden Bush hakkında suç duyurusu .. 
</HEADLINE>
<TEXT>

     Küba'daki ABD üssü Guantanamo'da bulunduğu belirtilen Murat Kurnaz'ın annesi Rabia Kurnaz, ''oğlunun hukuka aykırı şekilde özgürlüğünden yoksun bırakılmasına azmettirdiği'' iddiasıyla, ABD Başkanı George W. Bush ve diğer sorumlular hakkında suç duyurusunda bulundu. 
     Sultanahmet Mehmet Akif Ersoy Parkı'nda konuya ilişkin basın açıklaması yapan İnsan Hakları ve Mazlumlar İçin Dayanışma Derneği Mazlumder İstanbul Şube Başkanı Mustafa Ercan, ''NATO Zirvesi için Türkiye'ye geleceğini bildikleri ABD Başkanı Bush'un insanlık suçu işlediğini ve diplomatik dokunulmazlıktan faydalanamayacağını düşündüklerini'' savunarak, ''Bush'un yargılanması için suç duyurusunda bulunacaklarını'' söyledi. 
     Gazetecilerin sorularını yanıtlayan Rabia Kurnaz da, oğlu Murat Kurnaz'ın yaklaşık 2.5 yıldır Guantanamo'da tutulduğunu kaydetti. 
     Türkiye'deki yetkililerle yaptığı bir görüşmede, Guantanamo'da bulunan 6 Türk'ün bu yıl içinde serbest kalacağının söylendiğini ifade eden Kurnaz, ABD'deki Türk Büyükelçiliği ile de oğlunun durumuna ilişkin görüşme yaptığını anlattı. 
     Grup daha sonra, Guantanamo'da tutulanlara yapılan muameleleri konu alan bir gösteri gerçekleştirdi. 
     Gösterinin ardından beraberindekilerle İstanbul Adalet Sarayı'na giren Rabia Kurnaz'ın suç duyurusu dilekçesi, Müracaat Savcılığı'nca kabul edilmedi. 
     Grup daha sonra, dilekçenin alınmaması konusunda başsavcı yardımcısı ile görüştü. Bu görüşmenin ardından, suç duyurusu dilekçesinin hazırlık kaydı yapıldı. 
     Gazetecilerin sorusu üzerine dilekçelerinin kabul edilmesine sevindiğini söyleyen Kurnaz, ''Almanya'dan geldim. Yorgunluğuma değdi'' dedi. 
     
</TEXT>
</DOC>
