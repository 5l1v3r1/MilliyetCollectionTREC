<DOC>
<DOCNO> 201154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko31.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Binalarda ısı ve ses yalıtımı sağlayan Bims, Avrupa'da ilgi görüyor 
</HEADLINE>
<TEXT>

     Binalarda ısı ve ses yalıtımı sağlayan ponza taşından yapılan bimsin, tuğlaya oranla 2 kat daha fazla yük taşıyabildiği ancak, Türkiye'deki inşaatlarda kullanımının yaygın olmadığı belirtildi. 
     Blokbims Hafif Yapı Elemanları A.Ş Yönetim Kurulu Başkanı Musa Ertaş, yaptığı açıklamada, elekten geçirilen ponza taşının tozlarının ve küçük parçacıklarının sıkıştırılmasıyla üretilen bimsin, binalarda ısı ve ses yalıtımı sağladığını, hafif bir yapısı olmasına rağmen tuğlaya oranla 2 kat daha fazla yük taşıdığını söyledi. 
     Tuğlanın ve diğer yapı elemanlarının santimetrekarede 25 kilogram yük taşımasına rağmen bimsin 55 kilogram yük taşıdığını belirten Ertaş, ''Hafif ve dayanıklı yapısı nedeniyle Avrupa'daki inşaatların yüzde 55'inde kullanılan bims, Türkiye'deki inşaatların sadece yüzde 5'in de kullanılıyor. Sağlam bir yapı elemanı olması nedeniyle binaları depreme karşı da dayanıklı hale getiren bims kullanımının deprem ülkesi olan Türkiye'de de yaygınlaşması gerekir.'' Nevşehir'in merkez ilçeye bağlı Kaymaklı Beldesi yakınlarında bulunan fabrikalarının Türkiye'nin ikinci büyük bims üretim tesisi olduğunu belirten Ertaş, yılda 18 milyon adet bims ürettiklerini kaydetti. 
     
</TEXT>
</DOC>
