<DOC>
<DOCNO> 244232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo10.html </URL>
<DATE> 2004/05/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Beş takımı peşinden koşturan Erman Özgür'den Konyaspor'a 'evet' 
</HEADLINE>
<TEXT>

     Birinci Süper Lig'de 5 takımın ilgilendiği Erman Özgür'ün Konyaspor'a daha sıcak baktığı, yeşil-beyazlı yöneticilere ''evet'' dediği öğrenildi. 
     Geçen sezon Akçaabat Sebatspor formasını giyen orta saha oyuncusu Erman Özgür, sezon boyunca sergilediği performans ve etkili futboluyla göz doldurunca, transfer sezonunda birçok takımın transfer listesine girdi. 
     Henüz lig bitmeden kendi kulübünün yanı sıra Konyaspor, Denizlispor, Gaziantepspor ve Süper Lig'in yeni takımı Kayseri Erciyesspor'dan gelen teklifleri değerlendiren Erman Özgür, Konyaspor ile prensip anlaşmasına vardı. 
     Hafta sonunda sözleşme imzalaması beklenen, ancak diğer takımların baskısı nedeniyle bunu ertelemek zorunda kalan Erman'ın, Konyaspor'a daha sıcak baktığı, yöneticilere ''evet'' dediği öğrenildi. 
     Konyaspor Kulübü Basın Sözcüsü Sefa Ortaç, Erman Özgür'ü takımda görmek istediklerini, bu yüzden uzun süredir görüştükleri bu futbolcudan vazgeçmeyi düşünmediklerini söyledi. 
     Geçen yıl oldukça başarılı bir grafik çizen Erman'ın Konyaspor'a güç katacağını vurgulayan Ortaç, ''Görüşmelerimiz çok olumlu geçti. En kısa sürede kendisini yeşil-beyazlı yapacak imzayı atacak. Erman bize diğer takımlara oranla daha yakın'' diye konuştu. 
     Ortaç, Erman ile sözleşme imzalanmasının ardından orta sahadaki sorunun çözüleceğini, hemen ardından hızla birer defans ve santrfor ile anlaşılacağını sözlerine ekledi. 
     
</TEXT>
</DOC>
