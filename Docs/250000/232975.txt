<DOC>
<DOCNO> 232975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/dunya/adun.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk icraatı Irak'tan askeri çekmek oldu 
</HEADLINE>
<TEXT>

   İspanya'da önceki gün resmen göreve başlayan Sosyalist Zapatero hükümetinin Irak'taki 1432 İspanyol askerini geri çekme kararı üzerine Madrid'de sevinç gösterileri yapıldı 
      DIŞ HABERLER SERVİSİ 

   
   İspanya'da 14 Mart'taki genel seçimleri kazandıktan sonra pazar günü resmen göreve başlayan yeni Sosyalist Başbakan Jose Luis Rodriguez Zapatero'nun ilk icraat olarak Irak'taki 1432 askerin geri çekilmesi için talimat vermesi İspanyol halkında büyük sevinç yarattı. 
   Asker gönderme kararını alan bir önceki iktidar, şimdiki ana muhalefet partisi Halkçı Parti, "Çekilme bizim güvenilirliğimizi zedeleyecek" derken, Iraklı radikal Şii lider Mukteda El Sadr milislerine, "İspanyol askerlerine dokunmayın" çağrısı yaptı. 
   İspanya Başbakanı Zapatero, Divaniye ve Necef'te Polonya komutanlığında bulunan 1432 askerin çekilmesi talimatını ilk olarak Savunma Bakanlığı'na ardından da Meclis Başkanı Manuel Maria'ya, ana muhalefetteki Halkçı Parti'nin lideri Mariano Rajoy ve diğer parti liderlerine iletti. 
   
   Halk meydanlara indi 
   Talimatın ulaşmasından bir süre sonra açıklamada bulunan İspanya Savunma Bakanı Jose Bono, askerlerin çekilme sürecinin başladığını ve hızla sonlandırılacağını söyledi. 
   İspanya bu zamana kadar Irak'ta 3'ü asker, 7'si istihbaratçı olmak üzere 10 kayıp vermişti. Ayrıca Madrid'de 11 Mart'ta meydana gelen terör saldırılarında 192 kişi ölmüştü. Çekilme talimatının açıklanmasından sonra başkent Madrid'in en önemli meydanı Puerta del Sol'da toplanan kalabalık gruplar, sevinç gösterileri yaptı. Barışın sembolü olan gökkuşağı renkli bayraklarla meydana çıkan İspanyollar, İspanya'yı Irak Savaşı'na sokan Halkçı Parti'yi eleştiren sloganların yanı sıra, "Barış, adalet", "Irak'a özgürlük", "Askerler Madrid'e" diye slogan attı. Kutlamalara ülkenin önde gelen sanatçıları da katıldı. 
   
   'Güvenilirliğimiz zedelendi' 
   Çekilme kararı meclisin 22 Nisan'da Kral Juan Carlos'un başkanlık edeceği açılış oturumunda tartışılacak. Oturumda Başbakan Zapatero, Irak'tan çekilme kararının gerekçesini açıklayacak ve parti temsilcilerinin sorularını yanıtlayacak ancak herhangi bir oylama yapılmayacak. 
   Asker çekme kararına, siyasi partilerden sadece ana muhalefetteki Halkçı Parti tepki gösterdi. Diğer partiler, kararı "memnuniyet verici" buldular. Halkçı Parti, Sosyalist hükümetin kararını eleştirirken, "Uluslararası terörizm, bu kararı kutlayacak. Karar, terörizm karşısında İspanya'yı güçsüz kılıp güvenirliğimizi zedeliyor" dedi. 
   
   Sadr İspanya örnek olsun 
   Iraklı radikal Şii lider Mukteda Sadr ise milislerine İspanyol askerlerine saldırmama çağrısı yaptı. Çağrıda, "Halka karşı saldırganca davranışlarda bulunmadığı müddetçe, Irak'tan çekilinceye kadar İspanyol birliklerinin güvenliği sağlansın. Irak'ta asker bulunduran diğer ülkelere de İspanya'yı örnek almalarını ve çekilmelerini tavsiye ediyoruz" denildi. 
   
   
   
</TEXT>
</DOC>
