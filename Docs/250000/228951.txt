<DOC>
<DOCNO> 228951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko36.html </URL>
<DATE> 2004/04/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Alfa Menkul, ihtilaflı müşterisine 500 milyar liralık dava açtı... 
</HEADLINE>
<TEXT>

     Alfa Menkul Değerler A.Ş, ihtilaflı olduğu müşterisi Ayşe Verda Gülçelik aleyhine tazminat davası açtı. 
     Alfa Menkul Değerler'den Borsa'ya gönderilen açıklamada, Gülçelik'in varsa gerçek zararını şirkete açıklamaktan ve zararına ilişkin belgeleri sunmaktan kaçındığı, zarar iddialarını kötü niyetli şekilde basına sızdırdığı savunuldu. 
     Şirket eski çalışanı Billur Fenerci ile girdiği iş, güven ve kişisel yakınlık ilişkisini sakladığı, şirketin itibarını sarsma, şirkete zarar verme kastıyla hareket ettiği öne sürülen açıklamada, Gülçelik'in bu hareketlerinin sonucunda şirketin 14 Mart-28 Mart 2003 tarihleri arasında faaliyetlerinin SPK tarafından geçici olarak durdurulması nedenleriyle Alfa'nın tahmini 9 trilyon 856 milyar lira gelir kaybına uğramasını tazmin etmek amacıyla, zararın şimdilik 500 milyar liralık kısmı için Ayşe Verda Gülçelik aleyhine tazminat davası açıldığı duyuruldu. 
     
</TEXT>
</DOC>
