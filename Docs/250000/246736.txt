<DOC>
<DOCNO> 246736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/yasam/ayas.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Otelde ÖSS kampı 
</HEADLINE>
<TEXT>


Dershanelerin 'çalışma kampına' aldığı iddialı öğrenciler, üniversite sınavına sabahtan akşama kadar çalışıp test çözerek hazırlanıyor 

Burcum Devrez İstanbul 

ÜÖğrenci Seçme Sınavı'na hazırlanan ÖSS adaylar, son bir ayda okulu bırakıp tüm çalışmalarını sınava yönlendirirken, bir grup başarılı öğrenci de kamplarda gün boyu eğitim alıyor. 20 Haziran'da yapılacak olan sınavda öğrencilerini dereceye sokma yarışına giren dershaneler, umut vaat eden öğrencileri otel ya da sosyal tesislerde yoğun bir programa tabi tutuyor. Kamplarda sabah erkenden kalkan öğrenciler, tüm günlerini de dersle geçiriyor. 
Öğrencilerinin derecelerini reklamlarında kullanıp, prestij sağlayan dershaneler, başarı grafiğini yükseltmek için yoğun çaba sarfediyor. Kampa alınan öğrenciler seçilirken, yıl içindeki performansları ve deneme sınavında sergiledikleri başarı grafiği ölçü alınıyor. 

Her gün deneme sınavı 
Bir grup öğrencisini kampa alan dershanelerden biri Final Dergisi Dershanesi. Dershane, 60 başarılı öğrencisini 10 günlük Kumburgaz Princess Otel'de 10 günlük kampa soktu. Sabah 08.00'de kalkan öğrenciler, kahvaltının ardından her gün 3,5 saatlik deneme sınavına giriyor. Öğle yemeği ve dinlenme arasından sonra 14.00 - 17.00 arasında etüt çalışması yapılıyor. Akşam yemeğinin ardından 20.00-23.00 saatleri arasında da dershaneden gelen branş öğretmeniyle birlikte eksikler tamamlanıyor. 
Uğur Dershanesi ise, deneme sınavıyla başarılı 40 öğrenciyi seçip iki haftalık Bahçeşehir Üniversitesi BÜSAM Tesisleri'nde 2 haftalık kampa aldı. 

Gün erken başlıyor 
Sabah 07.00'de kalkan öğrenciler kahvaltılarını yaptıktan sonra 3 saatlik deneme sınavına giriyor. Ardından bir saat sınavın değerlendirmesi yapılıyor. Öğle yemeğinin ardından sınav kaygısını düşürmek için psiko-drama etkinliği yapılıyor. 
Fem Dershanesi Çemberlitaş Şubesi'nde de 35 öğrenci özel eğitim alıyor. Öğrencilerden 33'ü yaklaşık üç aydır yurtta kalıyor. Sabah 07.30'da kahvaltı yaptıktan sonra deneme sınavına giren öğrenciler günde ortalama 800 soru çözüyor. 

Uzman yorumu Kamp riskli 

Psikolog Orhan Gümüşel, sınav öncesi kamplarla ilgili şu yorumu yaptı "Burada önemli olan, uygulamanın getireceği muhtemel riskler. Çok yüksek bir kaygı düzeyi öğrenciye daha da yük bindirir. Sonucunda gelebilecek hayal kırıklığı kişiyi çok zorlar. Çok yüksek stres altındaki beyin doğal çalışamaz. Öğrenci çalışamayınca kaygılanıyor, kendini başarısız ilan ediyor, suçluluk hissiyle zorlanıyor. Dershanenin uygulamaları hedeften bile şaşmaya neden olabiliyor." 
FEM Dershanesi'nin iddialı üniversite adaylarından İstanbul Erkek Lisesi öğrencisi ve TÜBİTAK Fizik Projesi birincisi Mehmet Çakan, "Günde üç deneme yapıyorum. Bazen sıkılıyorum" diyor. 


</TEXT>
</DOC>
