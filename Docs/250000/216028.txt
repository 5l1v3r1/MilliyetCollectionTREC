<DOC>
<DOCNO> 216028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo12.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, yarın Barcelona ile karşılaşacak... 
</HEADLINE>
<TEXT>

     Basketbolda Erkekler Avrupa Ligi 1. tur A Grubu 14. ve son maçında Ülkerspor ile İspanya'nın FC Barcelona takımları yarın İstanbul'da karşı karşıya gelecek. 
     Abdi İpekçi Spor Salonu'nda saat 21.40'ta başlayacak karşılaşma Sky Türk'ten naklen yayınlanacak. 
     Son 5 maçını da kazanarak 2. tura kalmayı daha önce garantileyen Ülkerspor, yarınki maç öncesi grubunda 21 puan ve averajla 3. sırada yer alırken, FC Barcelona ise 24 puanla lider durumda bulunuyor. 
     Avrupa Ligi'nin geçen sezonki şampiyonu FC Barcelona, İspanya'da yapılan ilk maçı 92-57 kazanmıştı. 
     
     ARIBOĞAN ''GALİBİYETLE BİTİRMEK İSTİYORUZ'' 
     Ülkerspor Kulübü Genel Müdürü Lütfi Arıboğan, son haftalarda çıkış içinde bulunduklarını belirterek, ''Birinci tur maçlarını galibiyetle bitirmek istiyoruz'' dedi. 
     Avrupa Ligi kuralları gereği gruptaki son maçların aynı saatte başlamasından dolayı yarınki maçın 21.40'ta start alacağını hatırlatan Arıboğan, basketbolseverleri Abdi İpekçi Spor Salonu'na davet ederek, kendilerine destek olmalarını istedi. 
     Ülkerspor'da yarınki maç öncesi Joseph Blair'in sakatlığının sürdüğü ve maça yetiştirilmesine çalışıldığı bildirildi. 
     
     SON ŞAMPİYON FC BARCELONA 
     Grupta liderliğini garantilemiş olan FC Barcelona, son Avrupa şampiyonu unvanıyla İstanbullu basketbolseverlerin huzuruna çıkacak. 
     Kadrosunda Avrupa'nın en iyi oyuncusu olarak gösterilen Dejan Bodiroga'yı bulunduran İspanyol ekibi, Sırp yıldız dışında pek çok önemli ismi de barındırıyor. İspanyol milli Juan Carlos Navarro, Rodrigo De La Fuente, 2.20'lik dev Roberto Duenas, Alman milli Patrick Femerling, genç Makedon oyun kurucu Vlado Ilievski, Brezilyalı Anderson Varejao gibi yıldızlar FC Barcelona'nın başarısı için ter döküyor. Takımın başında ise Avrupa'nın en kariyerli antrenörlerinden birisi olarak kabul edilen Sırp Svetislav Pesiç bulunuyor. 
     Grubundaki 13 maçta 11 galibiyetle, Avrupa Ligi'nde 3 gruptaki toplam 24 takım arasında en çok maç kazanan, 67.5 sayı ortalamasıyla potasında en az sayı gören, 134 averajla en iyi averaja sahip takım konumundaki FC Barcelona, geçen sezon yer aldığı tüm organizasyonlarda mutlu sona ulaşmıştı. 
     İspanya Ligi, İspanya Kupası ve Avrupa Ligi şampiyonluklarını kazanan FC Barcelona'nın, Ülkerspor ile yapacağı zorlu karşılaşma öncesi en büyük dezavantajı ise Sloven asıllı İtalyan oyuncusu Gregor Fucka'nın sakatlığı nedeniyle oynayamayacak olması. 
     FC Barcelona'nın tarihinde 13 lig şampiyonluğu, 18 İspanya Kupası, 2 Saporta Kupası, 2 Koraç Kupası ve 1 Avrupa Ligi şampiyonluğu bulunuyor. 
     
</TEXT>
</DOC>
