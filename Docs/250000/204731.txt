<DOC>
<DOCNO> 204731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/spor/spo02.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den vefa 
</HEADLINE>
<TEXT>

   Sarı-Lacivertli yönetim, Samandıra Tesisleri'ne Zeki Rıza Sporel, sosyal tesislere de Faruk Ilgaz'ın adını vererek, geçmişte hizmeti bulunan sporcu ve idarecilere vefasını gösterecek 
      ENGİN VEREL 

   
   Onore edilecekler 
   FENERBAHÇE Başkanı Aziz Yıldırım, bir yandan tesisleşme konusunda Sarı - Lacivertliler'i ileriye taşımaya çalışırken, diğer yandan da eski sporcu ve yöneticilerine vefasını gösterecek. Yıldırım, "Samandıra Tesisleri'ne Zeki Rıza Sporel, sosyal tesislere de Faruk Ilgaz'ın adı verilecek. Böylece, yıllar önce kulübe hizmet eden isimler onore edilmiş olacak" dedi. 
   
   Saracoğlu anılıyor 
   STADA adı verilen, Fenerbahçe eski başkanlarından Şükrü Saracoğlu, ölümünün 50. yıldönümünde, Sarı - Lacivertliler tarafından anılacak. Fenerbahçe Şükrü Saracoğlu Stadı'nın VIP salonunda yapılacak törene, Başkan Aziz Yıldırım, Fenerbahçe yönetimi, Divan Kurulu ile üyeleri, Saracoğlu ailesiyle, Sarı - Lacivertliler katılacak. 
   
      İşte Kanaryagiller    FENERBAHÇE, kulübün simgesi olan Sarı Kanarya'ya kimlik kazandırdı. Dünyaca ünlü ressamlar tarafından hazırlanan "Kanarya Ailesi", Fenerbahçe lisansı taşıyan ürünlerde yaşama geçiyor. 6 bireyin bulunduğu Kanarya ailesinde dede, baba, anne, delikanlı ve iki minik bulunuyor. 
   
   '32 puan yakışmadı'    YUSUF DURSUN 

   Ümit'ten itiraf 
   FENERBAHÇE Kaptanı Ümit Özat, ilk yarının kendileri için hayal kırıklığı olduğunu, toplanan 32 puanın kendilerine yakışmadığını ifade etti. Başarılı futbolcu, ikinci yarı için yaptıkları hatalardan ders çıkaracaklarını söyledi. Sarı - Lacivertliler'in ekip olarak son yıllara damgasını vuracak bir takım olduğuna dikkat çeken Ümit, "İnönü Stadı'na Beşiktaş karşısına üç puan geride gidersek, bu işi bitiririz" diye konuştu. 
   
   'Ortega kardeşimiz' 
   2004'TEN önce sağlık, sonra da şampiyonluk beklediğini söyleyen Kaptan Ümit, "20 yıl sonra Türkiye Kupası'nı da kaldırmak bana nasip olacak. Buna takım olarak inanıyoruz" dedi. Yapılacak transferlerin takıma güç ve renk katacağını ifade eden Sarı - Lacivertli futbolcu, Ortega için de şunları söyledi "Çok büyük bir futbolcu. Kendi sorunlarını bir türlü aşamadı. O bizim kardeşimiz. Ve onu bağrımıza basacağız." 
   
   Özel program    TEKNİK Direktör Daum, tatile giden futbolcularına özel bir program verdi. Alman hocanın öğrencilerinden, "Gittiğiniz yerlerde kulübe yakışan bir şekilde davranış gösterin. Herhangi bir olaya karışmanızı istemiyorum. Ayrıca kilo sorununa dikkat edin" diye uyardığı öğrenildi. 
   
   Okan işi yokuşta    Fenerbahçe, "Biz sizin verdiğiniz parayı ödemeyiz" diyerek ısrarcı olmadığını gösterdi. İki kulüp başkanı İstanbul'da biraraya gelecek 
   MEHMET ALİ SABUNCU 

   'Şartlarımıza uymalıyısınız' 
   BURSASPOR Başkanı Fikret Üstenci, Fenerbahçe Başkanı Aziz Yıldırım ile dün bir telefon görüşmesi yaptı. Üstenci'nin, "Yusuf ile birlikte, Semih ya da Rebrov'u istiyoruz. Okan'ın bizden aldığı parayı verirseniz transferleri gerçekleştirelim" dediği öğrenildi. Başkan Yıldırım'ın ise bu sözlere karşılık, "Biz ısrarla Okan'ı istemiyoruz. Eğer böyle bir niyetiniz varsa, bizim şartlarımıza uymalısınız" diye konuştuğu ifade edildi. 
   
   Okan gelmek için can atıyor 
   FENERBAHÇE'NİN ayrıca "Okan'a sizin verdiğiniz yıllık ücreti vermeyiz" diyerek tepkisini ortaya koyduğu vurgulandı. Bu görüşmeden sonuç çıkmayınca Başkan Üstenci ile Başkan Yıldırım'ın bugün ya da yarın yüz yüze görüşme kararı aldığı öğrenildi. Milli futbolcu ise, "Milyonlarca taraftara sahip olan bir kulüpte oynamayı kim istemez ki Eğer iki kulüp anlaşırsa, ben problem çıkarmam" dedi. 
   
   Ortega bereketi    ORTEGA gelmeden, forması Fenerium mağazalarında kapışılıyor. Fenerbahçe taraftarı, ilk yarının gol kralı Hooijdonk ile Arjantinli yıldızın formasını alabilmek için kıyasıya bir yarış içine girdi. İki aydır Türkiye'de Fenerbahçe ürünlerinin satışını yapan Fenerium'un tırı Bolu'da da iyi satış yaptı. Araç sorumlusu Erkan Acar, bu süre içinde 200 milyar liraya yakın bir gelir elde ettiklerini belirtti. 
   
   
</TEXT>
</DOC>
