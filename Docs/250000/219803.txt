<DOC>
<DOCNO> 219803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko40.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi-Milangaz işbirliği genişliyor... 
</HEADLINE>
<TEXT>

     Milangaz ile LPG ikmal anlaşmasını 31 Aralık 2008 tarihine kadar uzatan Petrol Ofisi, anlaşma kapsamında, ithalat şartlarının uygun olması durumunda Oto LPG ithalatını da Milangaz ile birlikte gerçekleştirecek. Petrol Ofisi'nden yapılan açıklamada, Oto LPG sektöründe PetroGaz markası ile faaliyetlerini yürüten Petrol Ofisi'nin, bu sektördeki yatırımlarına hız vermek ve ithalatın sağlayacağı avantajlardan müşterileri adına daha fazla yararlanmak amacıyla, Milangaz ile 1 Aralık 2000 tarihinde imzaladığı Oto LPG ikmal anlaşmasının kapsamını genişleterek 2008 sonuna kadar yeni bir anlaşma imzaladığı hatırlatıldı. 
     Açıklamada, otogaz ithalatı konusunda işbirliğini de içine alan yeni anlaşma ile Milangaz'ın PetroGaz istasyonlarına ikmal ettiği LPG tonajında önemli oranlarda artış hedeflendiği belirtildi. 
     Açıklamada, bu kapsamda 2003 yılında 57 bin ton olarak gerçekleşen Milangaz kayıtlı Oto LPG satışının 2004'te yüzde 70 oranında artışla 95 bin tona ulaşmasının planlandığı duyuruldu. 
     Petrol Ofisi Genel Müdürü Ertuğrul Tuncer, Oto LPG sektöründe Milangaz ile 2001 yılı başından bu yana çok verimli bir şekilde süren işbirliğini her iki firmanın da anlaşması üzerine devam ettirmekten mutluluk duyduklarını belirtti. Tuncer şunları kaydetti 
     ''Asıl faaliyet alanı olmamasına ve sektöre diğer firmalara oranla geç girmesine rağmen, Petrol Ofisi Oto LPG sektöründe çok hızlı bir gelişme sağlayarak liderliğe oturdu. Bu liderlikte Milangaz ile yaptığımız işbirliği önemli rol oynuyor. İthalatı serbest bırakan yeni petrol kanununun da devreye girmesiyle birlikte Milangaz ile olan stratejik işbirliğimizi ithalata da taşımak arzusundayız. Bu sayede ithalatın sağlayacağı olası avantajlardan hem şirketlerimizi hem de Petrol Ofisi müşterilerini yararlandırmayı amaçlıyoruz.'' Demirören LPG Grubu Genel Müdürü Yıldırım Demirören ise, Türkiye'nin tamamı yerli sermayeli ulusal LPG şirketi Milangaz'ın Türkiye'nin ulusal akaryakıt şirketi Petrol Ofisi ile işbirliğinin ülke ekonomisine katkısının her geçen gün arttığını belirtti. 
     
</TEXT>
</DOC>
