<DOC>
<DOCNO> 218290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko38.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD IMF'den mümkünse programın dışına çıkılmamasını istedik 
</HEADLINE>
<TEXT>

     Türkiye Masası Şefi Rıza Moghadam başkanlığındaki IMF heyeti ile görüşen TÜSİAD Yönetim Kurulu Başkanı Ömer Sabancı, bundan sonra mümkünse programın dışına çıkılmamasını rica ettiklerini bildirdi. 
     The Marmara Oteli'nde yenilen yemeğin ardından basın mensuplarının sorularını yanıtlayan Sabancı, IMF heyetinin Türkiye'ye her gelişinde ekonomi konusunda görüş alışverişinde bulunmak üzere İstanbul'da çeşitli kuruluşlar ve sivil toplum örgütlerinin temsilcileriyle biraraya geldiğini anımsattı. 
     Bugün de heyetle görüş alışverişinde bulunduklarını belirten Sabancı, görüşmede daha çok, ekonomi, sanayi, işsizlik ve kayıtdışılık konusunda sohbet edildiğini söyledi. 
     Ömer Sabancı, ''Enflasyondaki inişten ve faizlerin inmesinden memnuniyet duyduğumuzu, hükümetimizin sıkı sıkıya ekonomik programa bağlı kalmasını arzu ettiğimizi ifade ettik. Bu kararlılığı hükümetimizde de görüyoruz. Bunları konuştuk'' dedi. 
     Yerli ve yabancı sermaye tarafından daha fazla yatırımın Türkiye'de yapılarak işsizliğe bir çözüm bulunması konusunu ele aldıklarını ifade eden Sabancı, kayıt dışı ekonomi ve verginin tabana yaygınlaşması konusuna da değindiklerini bildirdi. 
     Bir basın mensubunun, zamlar gündeme geldi mi '' sorusu üzerine ömer Sabancı, ''Hayır, gelmedi'' dedi. 
     TÜSİAD Başkanı Sabancı, 2004'de IMF ile stand-by anlaşmasının biteceğinin anımsatılarak, 2005 için yeni bir program düşünülüp düşünülmediğinin sorulması üzerine, ''Şu anda erken. Bizim için burada söyleyecek bir şey yok. Eminim hükümetimiz ve IMF belli bir program içinde anlaşacak'' diye konuştu. 
     
     ''MÜMKÜNSE PROGRAMIN DIŞINA ÇIKILMASIN'' 

     Ömer Sabancı, ''Program konusunda bir talepte bulundunuz mu '' sorusuna da şu karşılığı verdi 
     ''Şu anda sürdürülebilir büyüme çok önemli. Hükümetimizin 2004 hedefleri var. Yüzde 5 büyüme, yüzde 12 enflasyon gibi. Bu hedeflerin tutması için programa sık sıkıya sahip olunması gerektiğini, her ne kadar asgari ücret ve emeklilik konularında program dışına çıkılmış durum olsa da bunları hükümetimizin yapacağı tasarruflarla, belki bir kısım ürünlerde artışlarla telafi edileceğini, ancak bundan sonra mümkünse programın dışına çıkılmamasını rica ettik.'' Türkiye Temsilcisi Odd Per Brekk'in de yer aldığı Moghadam başkanlığındaki IMF Heyeti, TÜSİAD yöneticileriyle görüşmenin ardından Tasarruf Mevduatı Sigorta Fonu TMSF yöneticilerini Esentepe'deki TMSF binasında ziyaret etti. 

     
</TEXT>
</DOC>
