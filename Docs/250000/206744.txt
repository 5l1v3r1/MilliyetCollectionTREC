<DOC>
<DOCNO> 206744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun06.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman dakikada 1 milyon dolar kazanacak 
</HEADLINE>
<TEXT>

     Beyaz perdenin kızıl saçlı seksi yıldızı Nicole Kidman'ın, Fransız Chanel firması efsanevi parfümü No.5'in tanıtımı amacıyla çekilecek olan 4-5 dakikalık reklam filmi için 4 milyon dolar alacağı bildirildi. 
     ''Dakika başına hesaplandığında Kidman'ın şimdiye kadar yapılmış en karlı sözleşmeye imza attığına'' dikkati çeken film çevreleri, Kidman'ın son çevirdiği ''Cold Mountain'' filminden sadece 15 milyon dolar aldığını hatırlattılar. 
     Kidman'ın başrolde görüneceği Chanel No.5 reklam filmi tüm dünya sinemalarında, film başlamadan önce gösterilecek. 
     Küçük bir aşk hikayesinin anlatıldığı reklamda Kidman, Brezilyalı opera yıldızı Rodrigo Santoro ile oynayacak. 
     New York'ta çekilecek olan reklam filminde Kidman pembe kuştüylerinden yapılmış bir tuvalet içersinde görünecek. Paparazilerin peşinden koştuğu ünlü bir yıldızı canlandıracak olan Kidman, sevgilisi rolündeki Santoro ile romantik bir buluşma için binaya girecek. 
     Kidman, hayranlarının çığlıklarının karıştığı uğultu içerisinde dışarı çıktığında kamera, sanatçının boynundaki no.5 yazılı kolyeye odaklanacak. 
     Kidman'ın bu reklam filminin, Marylin Monroe'nun bir zamanlar söylediği ''yatakta Chanel'den başka bir şey giymiyorum'' sözlerini hatırlattığı ifade edildi. 
     
</TEXT>
</DOC>
