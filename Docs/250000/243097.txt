<DOC>
<DOCNO> 243097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas15.html </URL>
<DATE> 2004/05/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ünlü sanat koleksiyoncusu Saatchi'nin deposu yandı 
</HEADLINE>
<TEXT>

     İngiltere'nin ünlü modern sanat koleksiyoncusu Charles Saatchi'nin Londra'nın doğusunda bulunan bir deposunda çıkan yangının, aralarında ünlü Kıbrıslı Türk sanatçı Tracey Emin'in eserlerinin de bulunduğu çok sayıda sanat eserinin yanmasına yol açtığı bildirildi. 
     Momart adlı depoda çıkan yangının zararının ''milyonlarca sterlinle'' ifade edilebileceğini belirten sanat uzmanları, yangında kaybedilenlerin, yeniden bir araya getirilmesi güç ve özel eserler olduğunu söylediler. 
     Sanat uzmanları, Saatchi'nin koleksiyonunda bulunduğu bilinen Tracey Emin'e ait ''1963-1995 Birlikte Olduğum Bütün Erkekler'' adlı çadırın yanı sıra ünlü sanatçılar Jake ve Dinos Chapman, Sarah Lucas, Gary Hulme ve Martin Maloney'in ünlü eserlerinin yanmış olabileceğine dikkat çekiyorlar. 
     Uzmanlar, Emin'e ait çadırın, yapıldığı dönemde ünlü sanat ödülü Turnet Prize'a aday gösterildiğini de hatırlattılar. 
     Dün başlayan yangının kontrol altına alınabilmesi için çalışmaların sürdüğünü belirten itfaiye teşkilatı yetkilileri ise bölgenin boşaltıldığını ve halkın bir süre daha ev ve işyerlerine girmesine izin verilmeyeceğini belirtti. 
     Bu arada, Saatchi'nin sözcüsü tarafından yapılan açıklamada, hala neyin kaybedilip, neyin kaybedilmediğine dair bilgi alınamadığı, ancak sanat dünyasını yasa boğacak kayıpların ihtimal dahilinde olduğu belirtildi. 
     
</TEXT>
</DOC>
