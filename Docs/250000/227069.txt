<DOC>
<DOCNO> 227069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/spor/bnba.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Miami sıcağı yakıyor 
</HEADLINE>
<TEXT>

   NBA'de sezon öncesi kurduğu kadro ile "Ancak draft sırasına oynar" dedirten Miami Heat, Play-Off'a çıkarak sürpriz yapacak. Ancak Miami'yi bu turda birbirinden güçlü rakipler bekliyor 
      NBA'e yakın plan METE AKTAŞ 

   
   
   Son iki yıldır play - off'lardan uzak kalan ve geçen sezon sadece 25 galibiyet alarak 1990 - 91 sezonundan beri aldıkları en kötü dereceyi elde eden Miami Heat, sürpriz şekilde 2004 play-off'larına adını yazdıracağa benziyor. 
   2003-04 sezonunun başlamasına sayılı günler kala efsane coach Pat Riley'nin görevinden istifa etmesi, hem Heat oyuncularını hem de taraftarlarını şoke etmişti. Riley'nin yerine gelen isim ise yıllardır 8 yıldır yardımcılığını yürüten ve NBA'de ilk defa baş antrenörlük yapacak Stan Van Gundy'di. Houston Rockets coachu olan kardeşi Jeff Van Gundy'nin yıllarca gölgesinde kalan ağabey Stan, ilk 20 maçında 5 galibiyet alınca eleştiri oklarının hedefi oldu. 
   
   Nereden nereye 
   Ancak Van Gundy ve Heat oyuncuları, bu kötü başlangıcın ardından 6 Aralık'tan bu yana oynadıkları 54 maçın 31'ini kazanarak, Doğu Konferansı'nın alt basamaklarından ve yoğun eleştirilerden kurtulmayı bildiler, Miami'yi Doğu play - off tablosunda 6. sıraya kadar yükselttiler. Miami, Doğu'nun en yetenekli ve en atletik kadrolardan birine sahip ama, en büyük eksiklikleri tıpkı birçok Doğu takımında olduğu gibi pota altında dominant bir oyuncuya sahip olmamamaları. Heat, bu açığını çok koşarak kapatmaya çalışıyor. 
   
   Atletik yenilikler 
   Takım kaptanı Eddie Jones Heat'deki 4. sezonunu yaşayan eski bir All-Star oyuncu ve 17.7 sayı ile Florida temsilcisinin en skorer ismi 
   6 yıllığına, 65 milyon dolarlık kontrat karşılığında Miami'ye gelen ve kariyerinin en iyi sezonunu geçiren Lamar Odom, "sorumsuz, takım başarısından çok kişisel başarısını ön planda tutan" izlenimi çizen, zaman zaman yaşadığı uyuşturucu problemleriyle "tehlikeli oyuncular" listesinde yer alıyordu. Odom, kendisine yöneltilen tüm eleştirileri sahadaki oyunuyla susturmayı bildi. 3-4 pozisyonda oynayabilen ve bu sayede Van Gundy'e hücumda birçok alternatif ve rakiplere ise eşleşme problemleri sunan Odom, 17.1 sayı 9.9 ribaund 4.3 asist ortalamalarıyla oynuyor. 
   
   Sokaklardan NBA'e 
   2003 NBA Draftı'nda 5. sırada seçilen guard Dwyane Wade ise 16.7 sayı, 4.5 asist ortalamalarıyla büyük bir yıldız olma potansiyeline sahip olduğunu gösterdi. 
   Amas Miami kadrosundaki en ilginç isim bir sokak basketbolu efsanesi olan "Skip To My Lou" yani Rafer Alston. Alston, sokak basketbolundaki başarısını organize basketbolun zirvesi NBA'de göstermeye çalışıyor ve 10.2 sayı 4.5 asist ve 36.7'lik üç sayı isabet oranıyla bunu başarmışa benziyor. 
   Miami, play-off'a kaldığı takdirde 1. turda Indiana, Detroit veya New Jersey'den biriyle eşleşecek ve büyük ihtimalle macera burada sona erecek. Ancak sezon başında "draft kurasına oynar" diyenlerin suratına, play-off biletini sallayacak olmaları bile, bu takım için başarı demektir. 
   
   Hidayet ter attı    Dört sayıda kaldı 
   NBA Ortabatı Grubu ikincisi San Antonio Spurs'ın, sahasında Cleveland Cavaliers'ı 101 - 93 yendiği maçta Hidayet Türkoğlu dört sayı kaydetti. İlk 5'te sahaya çıkan Hidayet, 28 dakika forma giydiği maçta dört sayısının yanı sıra 6 ribaund aldı ve 3 de asist yaptı. 
   
   Üç sayıda başarısız 
   HİDO, iki sayılıklarda 5'de 2 isabet bulurken, 3 kez denediği 3'lüklerde başarılı olamadı. Son beş maçını kazanan Memphis Grizzlies ise deplasmanda Atlanta Hawks'ı çok çekişmeli geçen maçta ikinci uzatma sonunda 136 - 133 yenerek play - off'a katılmayı garantiledi. 
   
   Diğer sonuçlar 
   Chicago - Miami 96 - 105 
   New Jersey - Boston 80 - 84 
   New York - Portland 92 - 91 
   Houston - Minnesota 88 - 94 
   Phoenix - Washington 101 - 95 
   
   HAFTANIN BEŞİ 
   Kenny Thomas Philadelphia 
   Ron Artest Indiana 
   Erick Dampier Golden State 
   Damon Stoudamire Portland 
   Kobe Bryant L.A. Lakers 
   
   HAFTANIN OYUNCUSU 
   KOBE BRYANT LA Lakers 
   GEÇTİĞİMİZ çarşambanın büyük bölümünü Colorado'da bir mahkemede tecavüz davasında ifade vererek ve kendisine suçlamada bulunan bayan ile ilk defa yüz yüze gelerek geçiren Kobe Bryant, aynı günün akşamı özel jetle takımının Sacramento ile oynayacağı maça yetiştirildi. 37 dakikada sergilediği 36 sayı 6 ribaund 6 asistlik performans ile de takımını zafere taşıdı. Minnesota galibiyetinde 35 sayı 9 ribaund 5 asist ile oynayan 25 yaşındaki süperstar, Pazar günü Utah karşısında da 34 sayı 9 ribaund 4 asist ile oynadı. 
   
   NE DEDİN NE DEDİN 
   "Biz artık maçları 48 dakika değil, 53 dakika olarak görüyoruz ve o şekilde oynuyoruz." Son 4 maçının 3'ü uzatmada sona eren ve bu 3 maçı da kazanan Houston Rockets'in 2.26'lık Çinli pivotu Yao Ming, uzatma oynayamaya fazla alıştıklarını söylüyor. 
   
   HAFTANIN OLAYI 
   LA Lakers'ın önce Sacramento'yu ardından da Minnesota gibi iki güçlü rakibi ortalama 20.5 sayı fark atarak yenmesi. 
   
   HAFTANIN TAKIMI 
   LOS ANGELES LAKERS 
   İTALYANLAR'IN meşhur "Anneciğim Türkler geliyor " feryadını NBA'in gündemine uygun olarak "Anneciğim Lakers geliyor " diye uyarlayabiliriz. Mahşerin dört atlısı, Shaq - Kobe - Malone - Payton, play - off öncesinde hem form tutmaya hem de Lakers'ın bocaladığı dönemde sivrilen takımlara ders niteliğinde mağlubiyetler tattırmaya başladılar. Lakers geçen hafta önce ligin en yüksek galibiyet oranına sahip takımı olan ezeli rekipleri Sacramento'yu 24 sayı farkla dağıtırken, ardından Ortabatı Grubu lideri Minnesota'ya 17 sayı fark attı. Sarı - Morlular haftayı, Utah'ı yenerek kapattı. 
   
   BU MAÇ KAÇMAZ 
   LOS ANGELES LAKERS-SAN ANTONIO SPURS 4 Nisan Pazar 
   PASİFİK Grubu liderliği için Sacramento'yu kovalayan Lakers ile Ortabatı Grubu liderliği için Minnesota'nın ensesinden ayrılmayan San Antonio, Staples Center'ın zemininde karşı karşıya gelecekler. 
   
   SAYILARLA GEÇEN HAFTA 
   254.000.000 Geçtiğimiz hafta NBA'in açıkladığı rakamlara göre 2003 - 04 sezonunun başladığı günden bu yana NBA'in resmi sitesi NBA.com'un web sayfaları, dünya çapındaki internet kullanıcıları tarafından tam 254.000.000 defa görüntülendi. NBA tarafından hazırlanan raporda ayrıca sitenin aldığı "tıkların" 50'sinden fazlasının Amerika kıtası dışında yaşayan kullanıcılardan geldiği belirtildi. Yine aynı raporda bu sezon şu ana kadar sayfası en çok ziyaret edilen oyuncunun 3.1 milyon görüntülenme ile Cleveland'ın süper çaylağı LeBron James olduğu, sayfası en çok ziyaret edilen takımın ise 37. 5 milyon görüntülenme ile L.A. Lakers olduğu ifade edildi. 
   41 Süper çaylaklıktan süperstarlığa doğru dev adımlar atan Cavaliers guardı LeBron James, takımının Nets'i yendiği maçta 41 sayı atarak hem kariyerinin en yüksek sayısına ulaştı, hem de NBA tarihinde 40 sayı barajını aşan en genç oyuncu oldu. James bu maçı oynarken 19 yaşından sadece 47 gün alıyordu. 
   23 Kötü günler geçiren Philadelphia, Boston'a 86 - 65 yenildiği maçın ilk yarısında sadece 23 sayı bularak kulüp tarihinin "bir yarıda atılan en az sayı" rekorunu kırdı. Sixers oyuncuları bu maçta toplam 65 şut kaçırarak da ilginç bir istatistiğe imza attılar. 
   6 Lakers'ın veteran guardı Gary Payton, geçen hafta kariyerinin 8000. asistine imza atarak, NBA tarihinde bu sayıya ulaşan 6. oyuncu oldu. 
   
   
</TEXT>
</DOC>
