<DOC>
<DOCNO> 240011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy08.html </URL>
<DATE> 2004/05/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'li Gazalcı Cumhurbaşkanı engeli aşılırsa hukuk savaşı başlayacak 
</HEADLINE>
<TEXT>

     CHP Denizli Milletvekili Mustafa Gazalcı, YÖK Yasası konusunda, ''Cumhurbaşkanı engelinin aşılması durumunda Anayasa Mahkemesi'nde ve bağımsız mahkemelerde hukuk savaşımı başlayacağını'' belirtti. 
     Gazalcı, yaptığı yazılı açıklamada, ''AKP'nin Anayasayı, hukuku, Milli Eğitim Temel Yasası'nı, yükseköğrenim düzenini çiğneyerek kabul ettiği bu düzenleme, AKP için bir kırılma noktası olacaktır'' dedi. 
     Yasanın öngördüğü düzenlemeyle yüzde 40 din eğitimi verilen imam hatip liselerinin üniversitelerin her bölümüne taşınarak yükseköğrenimin dinselleştirileceğini, öğretim birliğinin bozulacağını öne süren Gazalcı, ''Eğitimin, öğrencilerin, öğretmenlerin onca sorunu varken, 12 yıllık zorunlu eğitim uygulamayı beklerken, inatla ve ısrarla imam hatip liselerini gerekçe yapıp laik eğitimin yapısını, eğitim barışını bozmak kime ne kazandıracaktır '' diye sordu. 
     CHP'li Gazalcı, Türkiye'nin bir hukuk devleti olduğunu vurgulayarak ''Türkiye, öğretim birliği içinde verilen laik eğitimi bırakmaz. Üniversitelerin siyasallaşmasına izin veremez'' dedi. 
     
</TEXT>
</DOC>
