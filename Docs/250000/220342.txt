<DOC>
<DOCNO> 220342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur34.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Enflasyonu tabuta koyduk" 
</HEADLINE>
<TEXT>

     Başbakan Recep Tayyip Erdoğan, enflasyonun tabuta girdiğini ve yavaş yavaş toprağa gömmeye başladıklarını söyledi. 
     Başbakan Recep Tayyip Erdoğan, Antalya'nın Mevlana Kavşağı'nda partisince düzenlenen mitingde vatandaşlara hitap etti. Bir binanın ön yüzüne büyük boy Atatürk posteri ile kendi resminin yanı sıra büyük boy bir Türk bayrağı ve Ak Parti bayrağı asılarak süslenmiş meydanda düzenlenen mitingde konuşan Başbakan Erdoğan sözlerine, ''Sizinle sohbet etmek istiyorum. Karşılıklı bu meydanda konuşacağız. AK Parti Genel Başkanı olarak size bazı sorular yöneltip, cevabını almak istiyorum'' diyerek başladı. 
     Mitinge katılanlara ilk olarak, ''Acaba 15 aylık iktidarımızda, verdiğimiz sözlerin ne kadarını yerine getirebildik '' sorusunu yönelten Erdoğan, arkasından, ''Bana öyle bir cevap verin ki, bu cevap Antalya'da kalmasın. Bunu muhalefet duysun, vereceğiniz bu cevap 28 martta sandıklarda patlasın istiyorum'' dedi. 
     Vatandaşların bu sözlere karşılık, ''Kıskananlar çatlasın'' sloganı atması üzerine Erdoğan, ''Çatlamasınlar. Onlar da bize lazım. Biz onlardan da oy alacağız'' cevabını verdi. 
     İktidara geldiklerinde, gecelik faizlerin yüzde 8 binlerde olduğunu anımsatan Başbakan Erdoğan, vatandaşlardan ''Evet'' seslerinin az çıkması üzerine, ''Yanlış mı söylüyorum. Sesiniz az geliyor'' dedi. 3 kasım öncesinde devletin iç borçlanmaya ödediği faizin yüzde 69 olduğunu, bugün bu faizin yüzde 24'e gerilediğini kaydeden Erdoğan, ''Bu fark kimin cebinden çıkıyor Antalyalı kardeşlerim '' diye sordu. Bazı vatandaşların ''Sizin sayenizde'' diye seslenmeleri üzerine Erdoğan, ''Estağfurullah'' karşılığını verdi. 
     Erdoğan sözlerini, ''Biz size demedik mi, gelin iktidarı, dürüst, temiz ellere teslim edin diye... Teslim ettiyseniz biz de gereğini yapacağız'' diye sürdürdü. Bu sırada bazı vatandaşların, ahşap iskeletli beyaz kartonlarla kaplı ve üzerinde büyük harflerle ''Enflasyon'' yazan temsili bir tabutu elleri üzerinde kaldırmaları üzerine Erdoğan, ''Bakın bakın enflasyonun tabutu gelmiş. Önceden insanlar tabuta giriyordu, şimdi enflasyon tabuta giriyor. Artık enflasyonu tabuta koyduk, yavaş yavaş gömüyoruz'' diye konuştu. 
     Türk Lirası'ndan altı sıfırın atılacağını hatırlatan Başbakan, ''Hesap yapmaktan bıktık yahu. Bir banknotun üzerinde 20 milyon lira yazıyor. Şimdi banknottaki 6 tane sıfırı atıyoruz. 1 ocak 2005'ten itibaren 20 milyon lira 20 lira olacak. En büyük para da 100 lira. Bundan da büyük kazanımımız olacak'' şeklinde konuştu. 
     
     ''TÜRKİYE BÜYÜMEDE OECD ÜLKELERİ ARASINDA BİRİNCİ'' 
     Başbakan Erdoğan, Türkiye'nin büyümede OECD ülkeleri arasında birinci sırada olduğuna da dikkati çekerek, yüzde 5 büyüme hızının bu yıl da devam edeceğini bildirdi. Göreve geldiklerinde kişi başına düşen milli gelirin 2 bin 160 dolar olduğunu anımsatan Erdoğan, bu rakamın bugün 3 bin 300 dolara yükseldiğini, hedeflerinin 2007 yılında kişi başına milli geliri 5 bin dolar seviyesine çıkarmak olduğunu ifade etti. ''Bunu başarmaya mecburuz'' diyen Erdoğan, adımlarını buna göre attıklarını, ekonomide işlerin daha da iyi olacağını kaydetti. 3 kasım öncesi, ''Bize 3 yıl verin. Cebiniz bir şeyler görmeye başlayacak'' dediğini de hatırlatan Erdoğan, ''Ama siz bize bir yıl bile süre tanımadınız ve cebiniz bir şeyler görmeye başladı'' diye konuştu. 
     Ders yılı başında 15 milyon öğrencinin ders kitaplarını sıralarının üzerinde hazır bulduklarını da söyleyen Erdoğan, ''Ahh... Ne günler yaşadık. Kitabımız yoktu. Teksir notlarıyla ders çalışırdık. Çağdaşlık lafla olmaz. Çağdaşlık eğitimle olur. Bu bizimle başladı'' dedi. 
     Başbakan Erdoğan şu an 40 bin okula internet bağlandığını, Antalya'da sadece bu yıl 7 ilköğretim okulu açıldığını, 15 yeni ilköğretim okulunun da gelecek eğitim yılına kadar açılacağını açıkladı. Türkiye'nin bilişimde Hindistan'ı geçmesi gerektiğini de vurgulayan Erdoğan, ''Hindistan'ın gerisinde kalamayız. İnşallah, yapacağımız eğitim atılımıyla bilişimde Hindistan'ı aşacağız. Meslek liselerinin sayısını artıracağız ve meslek liselerinin önünü açacağız'' şeklinde konuştu. 
     Sağlıkta bir devrim yaşandığının da altını çizen Erdoğan, sağlıkla ilgili ne kadar kurum varsa, tüm vatandaşlara hizmet vereceğini kaydetti. Aile hekimliği müessesesini kuracaklarını da kaydeden Erdoğan, vatandaşların hastalandığında hastane yerine en yakınında bulunan aile hekimine başvuracağını söyledi. Modern dünyada aile hekimliği uygulaması bulunduğuna dikkati çeken Erdoğan, ''Türkiye bunu niye yapmasın Zor mu bu Zor değil. Ama dertli olmak lazım dertli. Biz dertliyiz... Biz sevdalıyız, bizim aşkımız var. 72 milyon vatandaşımızı insanca yaşama kavuşturmak istiyoruz. Derdimiz, sevdamız bu'' dedi. 
     
</TEXT>
</DOC>
