<DOC>
<DOCNO> 241207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonspo16.html </URL>
<DATE> 2004/05/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
"Daum Erbil" soyuldu... 
</HEADLINE>
<TEXT>

     Balıkesir'in Bandırma İlçesi'nde yaşayan ve Fenerbahçe Teknik Direktörü Christoph Daum'a benzerliğiyle tanınan Erbil Kömür, sarı-lacivertli takımın şampiyonluk kutlamaları için gittiği İstanbul'da parasını çaldırdı. 
     ''Daum Erbil'' olarak bilinen Erbil Kömür, AA muhabirine yaptığı açıklamada, İstanbul'a Fenerbahçe'nin şampiyonluk kutlamaları için gittiğini, kalabalıkta farkına varmadan cüzdanının çalındığını söyledi. 
     Cüzdanında 1 milyar 100 milyon lirası olduğunu öne süren Erbil, ''Dönüş için hiç param kalmamıştı. İstiklal Caddesi'nde gezerken bir simitçiyle karşılaştım. Durumu anlattığım simitçi, bana 30 milyon lira verdi ve bu para sayesinde Bandırma'ya dönebildim'' dedi. 
     Erbil, Daum'a benzerliği yüzünden başına gelmeyenin kalmadığını ifade ederek, ''10 yıllık eşimle boşanmanın eşiğine geldim. Hayatım alt üst oldu. Paramın çalınması da beni oldukça zor durumda bıraktı'' diye konuştu. 
     
</TEXT>
</DOC>
