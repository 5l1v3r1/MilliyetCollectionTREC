<DOC>
<DOCNO> 227533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun37.html </URL>
<DATE> 2004/04/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Verheugen'den Rumlara uyarı Uluslararası baskı gelecek 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Kıbrıs'ta çözüme ulaşım konusunda Kıbrıslı Rumların olumsuz bir tavır içine girmesi halinde uluslararası baskı geleceği uyarısında bulundu. 
     Verheugen, Avrupa Parlamentosu'nda düzenlediği basın toplantısında, Kıbrıslı Rumların, Annan planına ilişkin olumsuz bir tavır içine girdiklerinin görüldüğünü hatırlattı ve ''Rumların, planın kendi çıkarlarına olduğunu anlamaları gerektiğini'' söyledi. 
     Adadaki Türk ve Rum kesimindeki yöneticilerin siyasi liderlik vasıflarını kullanarak kamuoyunu ikna etmeleri gerektiğini kaydeden Verheugen, ''Çözüme çok yaklaşıldığını, görüş ayrılıklarının önemli ölçüde azaldığını'' söyledi. 
     AB'nin, birleşik Kıbrıs'ı birlik içinde görmek istediğini kaydeden Verheugen, Annan planındaki derogasyonların sürekli olmamasının önemli bir gelişme olduğunu belirtti ve derogasyonların 15 yıllık geçiş dönemiyle sınırlandırılmasının AB tarafından memnuniyetle karşılandığını bildirdi. 
     Varılacak anlaşmanın AB müktesebatına uygun hale getirilmesi için uyum yasası hazırlanacağını belirten Verheugen, bunun konsey tarafından onaylanmasının yeterli olacağını bildirdi. 
     Kıbrıs'ta çözümün, bölgenin istikrarı için de önemli olduğunu belirten Verheugen, ''Bu tehlikeli bölgede iki toplumun barış ve uyum içinde yaşaması, bölgedeki diğer ülkeler için de örnek teşkil edecek ve mesaj niteliğinde olacak'' dedi. 
     Oostlander Rumlara baskı yapmamız gerekiyor 
     Avrupa Parlamentosu'nun AP Türkiye raportörü Arie Oostlander, ''Kıbrıs sorununun çözümü konusunda Rum kesimine baskı yapılması gerektiğini'' söyledi. 
     Oostlander, ''Rumların çözüm istemez tavrının kabul edilemez olduğunu'' belirterek, ''bu konuda AB ile AP'nin Rum kesimine baskı yapması gerektiğini'' bildirdi. 
     ''Rumların referandumda, 'ret oyu bile çıksa AB'ye gireriz' havasında davranmasının birliğe üye olacak bir ülkeye yakışmadığını'' söyleyen Oostlander, ''Bu kesinlikle kabul edilemez bir tavır'' dedi. 
     Oostlander, ''AP'nin bu ay içinde yapacağı genel kurul toplantılarında Kıbrıs'la ilgili özel bir tartışma açılmasını, komisyon ve konseyin bu konudaki tavırlarını açıkça belirtmesini isteyeceğini'' söyledi. 

     
</TEXT>
</DOC>
