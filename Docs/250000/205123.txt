<DOC>
<DOCNO> 205123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko13.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü yeni rekorlar peşinde... 
</HEADLINE>
<TEXT>

     Türk otomotiv sektörü, üretim ve ihracat rekorları kırarak girmeyi hazırlandığı 2004 yılında, 660 bin araç üretimi, 450 bin araç ihracatı ve toplam 7.2 milyar dolarlık ihracat hedefliyor. 
     Otomotiv Sanayii Derneği'nden OSD yapılan açıklamada, 2003 yılı değerlendirilerek, önümüzdeki yıla ilişkin tahminlere yer verildi. 
     Bu yıl sektör satışlarının artmasının en önemli nedeninin, siyasal ve ekonomik istikrarla birlikte oluşan güven ortamı içinde geçmiş dönemlerde ertelenmiş talebin açığa çıkması olduğu kaydedilen açıklamada, satışların artmasında, enflasyonun ve faizlerin düşmesinin de önemli bir payı bulunduğu belirtildi. 
     OSD değerlendirmesine göre, hurdaya ayrılan araçlara ÖTV indirimi sağlanması yönündeki düzenlemeler sonucunda, Eylül-Ekim aylarından itibaren özellikle otomobil satışlarında yüzde 20 dolayında ek talep artışı yaşandı. 
     Kesin rakamların Ocak ayı içinde açıklanması beklenen 2003 yılında toplam pazarın 359 bin, otomobil pazarının ise 210 bin adet düzeyinde gerçekleşeceği tahmin ediliyor. Kurların seyri ithal otomobillerin cazibesini artırması nedeniyle pazarın yüzde 67'sinin ithal ürünlerden oluşması bekleniyor. Bu oran son 10 yıllık dönemde ithalatın elde ettiği en yüksek oran olarak göze çarpıyor. 
     Toplam pazarda 2003 yılı sonunda ithalatın pazar payının yüzde 54 düzeyinde gerçekleşmesi bekleniyor. 
     Bu yıl ticari araç pazarında da yüzde 70'ler düzeyinde bir artış olacağı ve pazarın 149 bin adet düzeyinde kapanacağı öngörüldü. 
     
     ÜRETİM VE İHRACAT 
     OSD tahminlerine göre, yıl sonu itibariyle toplam üretim 523 bin adet, otomobil üretimi ise 287 bin adet düzeyinde olacak. 
     İç piyasadaki canlanmaya ek olarak, ihracatın da artmasıyla birlikte toplam üretimdeki artış 2002 yılına göre yüzde 50 oranında gerçekleşecek. 
     Bu yıl yüzde 66'lık bir artış ile 236 bin adet olarak tahmin edilen ticari araç üretimi, son 12 yılın en yüksek değeri olacak. 
     Traktör üretimi de yüzde 173 oranında artarak, 30 bine ulaşacak. 
     Yıl sonu itibariyle ana ve yan sanayi olmak üzere toplam sektör ihracatı 2002'ye göre yüzde 52 artışla 6.7 milyar dolar düzeyinde gerçekleşecek. Otomobil ihracatı 220 bin, ticari araç ihracatı 135 bin, traktör ihracatı ise 12 bin adet olarak öngörüldü. 
     
     2004 TAHMİNLERİ 
     OSD açıklamasında, 2004 yılında da siyasi ve ekonomik istikrarın devamı halinde pazarda ve üretimde artışların süreceği görüşü dile getirilerek, ''İhracat artışının yeni projeler ile sürdürülmesi beklenmektedir'' denildi. 
     2004'de pazarın yüzde 20 oranında artacağı ve istikrarın devamı halinde yerli satışların artarak, ithalatın pazar payında belirli bir gerileme olacağının tahmin edildiği belirtilen açıklamada, şu görüşlere yer verildi 
     ''Üretimin, gerek iç pazarda yerli satış artışı ve gerek ihracattaki gelişmelerle yüzde 25 dolayında bir artış ile 660 bin adede ulaşması söz konusu olabilecektir. 
     Sektörün toplam ihracat hedefi ana ve yan sanayi dahil olmak üzere 2004 yılında 7.2 ve 2005 yılında ise 8 milyar dolar olarak tahmin edilmektedir. Sektörün 2004 yılı ihracat hedefinin 450 bin olacağı, 2005 yılında ise yeni projelerin hayata geçirilmesi ile birlikte ihracatın 550 bin adede ulaşacağı öngörülmektedir.'' Otomotiv sektöründe, geçen yıl 261 bin 692 adetle ulaşılan ihracat rekoru, Ocak-Kasım döneminde 321 bin 932 adetle aşıldı. 2000 yılının tamamında 468 bin 381 adetle ulaşılan üretim rekoru da Ocak-Kasım döneminde 488 bin 689 adetle geçildi. 
     
</TEXT>
</DOC>
