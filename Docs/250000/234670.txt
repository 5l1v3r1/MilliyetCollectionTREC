<DOC>
<DOCNO> 234670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo12.html </URL>
<DATE> 2004/04/25/ </DATE>
<TIME> 13.35 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
"Çaykur Rize-Akçaabat Sebatspor maçının bu şekilde biteceğini biliyorduk" 
</HEADLINE>
<TEXT>

     Birinci Süper Futbol Ligi'nden düşmeme mücadelesi veren Akçaabat Sebatspor'un, deplasmanda Çaykur Rizespor'u yenmesinin ardından Çaykur Rizespor'un hocası Yılmaz Vural'ın sürpriz biçimde istifa etmesinin yankıları sürüyor. 
     Aynı şekilde ligden düşmeme mücadelesi veren ve kendi evinde Gaziantepspor'a yenilen İstanbulspor'un Menajeri Sinan Dinler, ''Çaykur Rizespor-Akçaabat Sebatspor maçının bu şekilde biteceğini biz de, bütün futbol kamuoyu da biliyordu, bizi yanıltmadılar'' dedi. 
     Futbol Federasyonu'nun ligin sonlarındaki kritik maçlara birden fazla gözlemci görevlendirdiğine dikkat çeken Sinan Dinler, AA muhabirine yaptığı açıklamada, ''Herkesin gördüğünü herhalde Futbol Federasyonu gözlemcileri de görmüştür ve federasyon, raporları dikkate alacaktır'' diye konuştu. 
     Gaziantepspor'a 1-0 yenilerek ligde korkulu rüya görmeye devem ettiklerini belirten Dinler, ''Bizim için final niteliğinde bir maçtı. İyi mücadele ettik ancak gol yollarında çok cömert davrandık. Öne geçsek, çok farklı skorla kazanabileceğimiz bir maçtı. Ama golü biz yedik ve mağlup olduk'' şeklinde konuştu. 
     Sinan Dinler, önlerindeki ilk 2 maçta Galatasaray ve Gençlerbirliği'ni yenerek, ligde kalışlarını ilan etmek amacında olduklarını sözlerine ekledi. 
     Bu arada, sakatlıkları nedeniyle bir süredir takımdan ayrı kalan Saffet ve Faruk'un yarından itibaren takımla birlikte çalışmalara başlayacağı bildirildi. 
     
</TEXT>
</DOC>
