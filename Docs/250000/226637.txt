<DOC>
<DOCNO> 226637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy51.html </URL>
<DATE> 2004/03/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Ortaklar'da iki grup arasında kavga... 
</HEADLINE>
<TEXT>

     Aydın'ın Germencik İlçesi'ne bağlı Ortaklar Beldesi'nde, belediye binasının camlarını kıran grup, olaya müdahale eden kişilere bıçak ve sopalarla saldırdı. Bazı vatandaşların yaralandığı olay sonrası Aydın'dan takviye polis ekipleri Ortaklar Beldesi'ne gönderildi. 
     Alınan bilgiye göre, dün oy sayımı sırasında MHP ve SHP üyeleri arasında yaşanan gerginlik bugün bıçaklı, sopalı kavgaya dönüştü. 
     AA muhabirinin görüştüğü Ortaklar Belediyesi yetkilileri, kalabalık bir grubun Belediye Parkı'nda başlattığı olaylar sonrasında belediye binasının camlarını kırdığını, olaya müdahale etmek isteyen kişilere de bıçak ve sopalarla saldırdığını söylediler. 
     Öte yandan, 4-5 kişinin yaralandığı olay sonrası, Aydın Emniyet Müdürlüğü Çevik Kuvvet ekipleri Ortaklar'a gönderildi. 
     Olaylar nedeniyle Aydın Valisi Muharrem Göktayoğlu ile Emniyet Müdürü Cemil Demir de beldeye giderek Kaymakam Beyazıt Tanç'dan bilgi aldı. 
     Polis, Aydın Devlet Hastanesi civarında güvenlik önlemlerini arttırdı. 
     Ortaklar Belediye Başkanı Hayrettin Anmak, olayların siyasi olabileceğini, her iki grubu yatıştırmak için çalıştıklarını söyledi. 
     
</TEXT>
</DOC>
