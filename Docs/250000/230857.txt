<DOC>
<DOCNO> 230857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun03.html </URL>
<DATE> 2004/04/13/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Defense News Kıbrıs çözülse bile Türkiye'nin tarih alması kesin değil 
</HEADLINE>
<TEXT>

     Amerikan savunma çevrelerinin dergisi Defense News, Kıbrıs sorunu çözülse bile Türkiye'nin AB'den tarih alıp alamayacağının belirsiz olduğunu yazdı. 
     Dergi, 24 Nisan'da Kıbrıs'ın kuzey ve güneyindeki referandumlardan olumlu sonuç çıksa bile, Türkiye'nin AB ile üyelik müzakerelerini başlatmasının mümkün olmayabileceğini savundu. 
     Defense News, Türk hükümetinin son aylarda, Kıbrıs'ta çözüme yönelik planlara verdiği destekle, uluslararası alanda takdir topladığını kaydetti. 
     Dergi, AB'nin genişlemeden sorumlu üyesi Guenter Verheugen'in, Kıbrıs konusunda oynadığı yapıcı rolü takdir etmekle birlikte, Türkiye hakkında, AB'nin demokrasi ve insan hakları kriterlerine göre karar verileceği sözlerine de yer verdi. 
     Defense News, Kıbrıs'taki referandumlardan olumlu sonuç alınması için ABD'nin büyük destek verdiğini de kaydetti. 

     
</TEXT>
</DOC>
