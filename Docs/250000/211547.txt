<DOC>
<DOCNO> 211547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur20.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi Köprüsü'nün yorgunluğu tespit edecek... 
</HEADLINE>
<TEXT>

     Karayolları 17. Bölge Müdürü Yakup Dost, Boğaziçi Köprüsü'nde kopan halata ilişkin, ''Sorun teknik arızadan değil, rüzgar ve titreşime bağlı çeliklerdeki yorgunluktan kaynaklanıyor'' dedi. 
     Karayolları 17 Bölge Müdürlüğü, Boğaziçi Köprüsü'nün halat plakalarındaki çeliklerde bir yorulma olup olmadığını belirlemek amacıyla bir çalışma başlattı. 
     Çalışmaya ilişkin gazetecilere açıklamalarda bulunan Dost, İngiltere'den proje mühendisiyle görüştüklerini ve onun gönderdiği çizimler doğrultusunda inceleme yapıldığını belirterek, şunları kaydetti 
     ''Tedirgin olacak hiçbir şey yok. Yerine monte edilen halat hiçbir risk taşımıyor. Biz şu anda 'koparsa kopsun, bir şey olmaz' demiyoruz. Çalışmalarımız devam ediyor. Uzman bir ekip oluşturduk. Bu ekip, ultrasonik cihazlarla diğer plakaları da ölçecek ve yorgunluğu tespit edecek. Bu çalışma bir hafta 10 gün sonra sonuçlanacak.'' İlk incelemeleri de değerlendiren Dost, ''Kopan halattaki sorun teknik değil, rüzgar ve titreşime bağlı olarak çelikteki yorgunluktan kaynaklanıyor'' dedi. 
     Köprünün her birinde 4'er askı bulunduran 60 sektörle taşındığını, sektörlerin her birinin ağırlığının da 140 ton civarında olduğunu hatırlatan Dost, ''Yani halat başına 35 ton yük düşüyor. Ancak köprüdeki halatlar bu ağırlığın çok daha üzerinde yük taşıyabilecek şekilde dizayn edilmiştir'' diye konuştu. 
     Yakup Dost, İngiliz bilimadamlarının yanı sıra asma köprü konusunda uzman bir Japon bilim adamının da Türkiye'ye davet edildiğini söyledi. 
     Dost, elde edilen ön bulguları, Perşembe günü basın toplantısıyla kamuoyuna duyuracaklarını bildirdi. 
     
</TEXT>
</DOC>
