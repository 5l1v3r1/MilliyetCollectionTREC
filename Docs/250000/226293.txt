<DOC>
<DOCNO> 226293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun03.html </URL>
<DATE> 2004/03/28/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Teröre karşı mücadelede Bush'a duyulan güven azaldı... 
</HEADLINE>
<TEXT>

     ABD'de Newsweek dergisinin düzenlediği ankette, eski terör danışmanı Richard Clarke'in Başkan George Bush'a yönelttiği suçlamaların ardından, Amerikan halkının teröre karşı mücadelede Başkan'a duyduğu güvenin azaldığı görüldü. 
     Ankete katılanların yüzde 57'si terörle mücadelede Bush'a güven duyduğunu belirtirken, bu oranın sadece iki ay önce yüzde 70, geçen ay ise yüzde 65 olduğuna dikkat çekildi. 
     Bush, başkanlık seçimi kampanyasında en büyük ağırlığı terörle mücadele konusuna verdiği için, Clarke'ın son bir haftada yönelttiği suçlamaların, ''Bush'u canevinden vurduğuna'' işaret ediliyor. Başkan danışmanlığı görevinden Ocak 2003'te ayrılan Richard Clarke, hafta içinde yayımlanan yeni kitabında, televizyon röportajlarında ve 11 Eylül komisyonuna verdiği ifadede, 11 Eylül öncesinde Bush yönetiminin teröre karşı mücadelede ihmalleri bulunduğunu, daha sonrasında ise ağırlığın geçersiz gerekçelerle Irak'a verilmesinden dolayı terörle savaşın zarar gördüğünü savunmuştu. 
     Newsweek anketinde, kasımda yapılacak başkanlık yarışına ilişkin olarak da hem Bush'a, hem de Demokrat aday John Kerry'ye yüzde 49 oranında destek çıktı. 
     
</TEXT>
</DOC>
