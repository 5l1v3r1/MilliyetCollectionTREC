<DOC>
<DOCNO> 230576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun21.html </URL>
<DATE> 2004/04/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Londra'da 'Dayan Denktaş' konferansı... 
</HEADLINE>
<TEXT>

     İngiltere'nin başkenti Londra'da düzenlenen ''Dayan Denktaş, ABD Kıbrıs'tan Elini Çek'' konulu konferansta Annan planı eleştirildi. 
     İngiltere Atatürkçü Düşünce Derneği, Anadolu Kültür Merkezi, Mustafa Kemal Derneği ve Egemenlik Platformu gibi sivil toplum kuruluşları tarafından City Üniversitesi'nde dün düzenlenen konferansı yaklaşık 500 kişi izledi. 
     Konuşmacılardan Prof. Dr. Kemal Alemdaroğlu, KKTC'nin ve Ada'daki Türk varlığının yok edilmesi çabalarının ortaya konulduğunu savundu. 
     Kıbrıs'ta kalıcı barış sağlanmak isteniyorsa, kuzeyde KKTC'nin güneyde ise ayrı bir Rum devletinin varlığını kabul eden bir anlaşmanın yapılmasını isteyen Alemdaroğlu, böyle bir federasyon içinde cumhurbaşkanlığının dönüşümlü olarak yapılması, Türkiye'nin 1960 anlaşmalarından doğan garantörlük haklarının aynen sürmesi ve KKTC'deki Türk askeri sayısının da belirli düzeyde tutulması gerektiğini belirtti. 
     Emekli Orgeneral Tuncer Kılınç, Kıbrıs sorununun temelinde Helenizm düşüncesinin bulunduğunu, Yunanistan'ın Kıbrıs'taki Türk varlığına tahammül edemediğini belirtti. 
     Ada'daki iki toplumun birbirleriyle birlikte yaşayamadıklarının tarih tarafından kanıtlandığını ifade eden Kılınç, ulusal çıkarlardan ödün verilerek ''ille de anlaşalım'' düşüncesiyle yapılacak bir anlaşmanın yaşatılamayacağını savundu. 
     KKTC'de gençlerin ekonomik bazı vaatlerle kandırıldıklarını belirten Kılınç, konuşmasını hiçbir kesim adına ve kimseye karşı yapmadığını, tümüyle kendi adına konuştuğunu vurguladı. 
     İşçi Partisi Genel Başkanı Doğu Perinçek ise Kıbrıs'ın bir dünya meselesi olduğunu, Ada'nın durumunun Türkiye'nin önüne konulan bir paket programın içine sokulduğunu savundu. 
     Perinçek, Kıbrıs'ın bir vatan toprağı olduğunu ve Türkiye'nin Ada'da binlerce şehit verdiğini belirtti ve KKTC Cumhurbaşkanı Rauf Denktaş'a daha çok söz hakkı tanınması gerektiğini ifade etti. 
     
     DENKTAŞ'IN MESAJI 
     KKTC Cumhurbaşkanı Rauf Denktaş, konferansa gönderdiği mesajda, ''Bugünlerde yine yedi düvel bizimle uğraşıyor'' ifadesini kullandı. 
     Denktaş, Yunanistan'ın yayılma emeline destek vermek isteyenlerin, Türkiye'nin AB üyeliği talebinin önüne takoz koyarak Kıbrıs'ı koparıp almak ve AB yoluyla 13. ada olarak Yunanistan'a bağlamak istediklerini belirtti. 
     Annan planının Kıbrıs'taki Türk halkını azınlık durumuna düşüreceği uyarısında bulunan Denktaş, ulusal davayı bugünlere getiren kişi olarak kendi devletini kendi elleriyle boğmayacağını, bunun için de halkına referandumda ''hayır demeleri'' çağrısında bulunduğunu bildirdi. 
     
</TEXT>
</DOC>
