<DOC>
<DOCNO> 211693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun37.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
David Kay "Irak'ın kitle imha silahları olduğu konusunda yanıldık" 
</HEADLINE>
<TEXT>

     ABD'nin Irak'taki kitle imha silahı denetleme ekibinin eski başkanı David Kay, ''Ben de dahil olmak üzere hepimiz, Irak'ın kitle imha silahı olduğuna inanarak yanıldık'' dedi. 
     Kay, ABD Senatosu İstihbarat Komitesi ile görüşmesinden sonra basına yaptığı açıklamada, Irak'ta kitle imha silahı bulunamamasının, ABD'nin istihbarat toplama sistemindeki zayıflığı gözler önüne serdiğini belirterek, Irak savaşı sırasında önlenemeyen yağma nedeniyle bu ülkenin silah programı hakkında her zaman çözümlenemez belirsizlikler olacağını, Amerikalı uzmanların, kargaşa döneminde bazı Iraklıların silah programına ilişkin kanıtları yok etmiş olabileceğine inandıklarını söyledi. 
     David Kay, istihbarat uzmanlarının, Başkan George Bush'a savaşı başlatma konusunda destek verecek istihbaratı yaratma konusunda yönetimden baskı gördüklerine ilişkin olarak, Demokratlar tarafından öne sürülen iddiaları ise reddetti. 
     Kay, istihbaratı hazırlayan birçok uzmanla görüştüğünü, ancak hiçbirinin baskı gördükleri yönünde açıklama yapmadığını belirtti. 
     Amerikalı istihbarat yetkililerinin, araştırma sürecinde kendi kaynaklarını geliştiremeyerek, BM silah denetçilerinin verdiği bilgiye dayandıklarını belirten Kay, istihbaratın yetersizlikleriyle ilgili bağımsız bir soruşturmayı destekleyeceğini kaydetti. 
     Irak'ta kitle imha silahlarının baş denetçiliği görevinden 23 Ocak'ta istifa eden David Kay'in açıklamalarının, ABD'deki başkanlık yarışı sürecinde, Irak'ta yapılan savaşın meşruiyeti konusunda ciddi tartışma yaratması bekleniyor. 
     
</TEXT>
</DOC>
