<DOC>
<DOCNO> 225330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/ekonomi/eko08.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lastik işçisinden grev protestosu 
</HEADLINE>
<TEXT>

   ERGÜN AYAZ İzmit DHA 
   
   İzmit'te kurulu Goodyear, Pirelli ve Brisa Lastik fabrikaları işçileri, aldıkları grev kararı uygulamasının Bakanlar Kurulu tarafından ertelenmesini protesto etti. Dün akşam İzmit'te eş ve çocuklarıyla birlikte yürüyerek AKP il teşkilatına gitmek isteyen 5 bin eylemci, polisin engellemesiyle karşılaştı. Bunun üzerine parti binasının 200 metre yakınındaki Perşembe Pazarı alanında toplanan işçilere seslenen Lastik - İş Sendikası Genel Başkanı Abdullah Karacan, "Bu erteleme kararı, gerçekte yasaklama anlamına geliyor. Sendikaların toplu iş sözleşmesi sürecindeki en önemli mücadele aracı ellerinden alınmaktadır. Bu maddelerin olduğu yerde biz sözleşme bitirmeyiz" dedi. İşçiler de "Hükümet istifa", "Ölmek var dönmek yok", "Tayyip bu şarkı burda bitmez" diye slogan atıp hükümeti eleştirdiler. 
   
   
</TEXT>
</DOC>
