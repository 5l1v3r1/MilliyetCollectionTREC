<DOC>
<DOCNO> 223955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/akyol.html </URL>
<DATE> 2004/03/20/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Elli yıllık çizgi 
</HEADLINE>
<TEXT>

   
   ADNAN Menderes'in 1954'te aldığı yüzde 58 oy rekorunu 2004 yılında Tayyip Erdoğan kıracak mı, kırmayacak mı, o tartışılıyor. 
   Menderes'in DP'si 1954 seçimlerinde yüzde 57.6 oy aldığı zaman, İsmet Paşa'nın CHP'sinin oyu yüzde 35.4 olmuştu. 
   Şimdi, Menderes'i çıkaran sosyolojik taban AKP'yi yükseltiyor ama ortada yüzde 35'lik bir muhalefet partisi yok 
   Demek ki, Türk halkı en yüksek oyları daima merkez sağa veriyor. CHP çizgisi ise, 1977 dışında hiçbir zaman başa güreşemedi, şimdi eski oylarını bile toplayamıyor. 
   Türkiye köylülükten orta sınıf toplumuna ilerliyor ama bu sosyolojik tablo değişmiyor 
   
   DENİZ Baykal, doçentlik tezi olan "Siyasal Katılma" adlı kitabında bu iki çizginin siyasi karakterini çok güzel anlatır DP geleneği halkın muhafazakar değerleriyle barışıktır, siyaseti halka dans öğretmek değil, yol, su, elektrik, iş götürmek şeklinde "hizmet" olarak anlamaktadır. 
   CHP geleneği ise, halkın muhafazakar değerlerini değiştirmek, çağdaşlaştırmak ister. Bunun temelinde Kemalizmin bir "kültür devrimi" olması yatar. 
   Devlet halka ekonomik hizmet götürmeden önce onun değerlerine müdahale edince, halk da 1930'larda Serbest Fırka'ya, 1950'lerde Menderes'e, 1960'larda Demirel'e, 1980'lerde Özal'a oy verdi. 
   Bu partiler "Yeter Söz Milletindir" dediler. "Kültür devrimi"nden ziyade "ekonomik devrim" peşinde koştular, halkın ihtiyaçlarını esas aldılar. Üretim, yatırım, iş, piyasa, ihracat gibi kavramlar bu hareketlerin temel kavramlarıdır. 
   
   AKP niye bu sosyolojik çizginin tekrar toplandığı bir parti oldu 
   1990'lı yıllardaki başarısız koalisyonlar ve ardından gelen ekonomik kriz, toplumda "tek parti hükümeti" özlemini güçlendirdi. 
   AKP, yeni, yıpranmamış bir partiydi. Ayrıca, sağda "elitist" hava veren Mesut Yılmaz ve Tansu Çiller'den farklı olarak, Tayyip Erdoğan sağın alışık olduğu Menderes, Demirel ve Özal gibi halkın "içimizden biri" diye göreceği lider tipidir. 
   Belediye başkanlığındaki başarısı, sağ kitlelerin gözünde Erdoğan'ı "yatırım, üretim, iş" gibi kavramlarla bütünleştirdi. 
   Ve Erdoğan da "yeter söz milletin" diyen bir konumdaydı. 
   2002 genel seçimlerinde DSP'li Hikmet Sami Türk "Devlet Tayyip Bey'e baskı yaptıkça, halk ona destek veriyor" diyordu. 
   2004 seçimlerine giderken de CHP'li Halil Akyüz, "Askerlerin dernek toplantısına katılıp siyasi mesaj vermesi AKP'ye yarıyor, CHP'ye zarar veriyor" diyor. Milliyet, 16 Mart 2004 
   Yarım asırlık "yeter, söz milletin" çizgisi... 
   Geçen bir buçuk yılda "takiye" suçlamalarının geçersizliği de görüldü. AKP yarım asırlık Menderes - Özal çizgisini sürdürüyor, hatta daha da liberalleştiriyor. 
   Ve 'sosyolojik sağ' işte AKP'yi Menderes'in oylarına doğru tırmandırıyor. 
   Bir devlet artık bunu içine sindirmeli Merih'ten "ulus" getiremeyeceğimizi anlamalı. 
   İki demokraside dengesizlik tehlikelidir, gerçek anlamda sosyal demokrat, yani halkla kaynaşabilecek güçlü bir merkez sol hareket gelişmeli. 
   
      
   
   
</TEXT>
</DOC>
