<DOC>
<DOCNO> 215609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/siyaset/siy02.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Alp sonunda 'Doğru Yol'u buldu 
</HEADLINE>
<TEXT>

   1994 ve 1999'da MHP'den İstanbul adaylığında başarılı olamayan Prof. Alp, bu kez DYP'den aday 
      PINAR AKTAŞ 

   
   Yerel seçim öncesi İstanbul belediye başkan adaylığı için Büyükşehir Belediye Başkanı Ali Müfit Gürtuna'yı bir süre bekleyen DYP, Prof. Dr. Ahmet Vefik Alp'te karar kıldı. Alp'in DYP'den adaylığını Genel Başkan Mehmet Ağar bugün açıklayacak. 
   "Kararlıyım, seçilene kadar aday olacağım" diyen Alp, bir hafta önce teklifte bulunan Ağar'a "onurla" olumlu cevap verdiğini söyledi. 1999 seçimlerinde dönemin DYP Genel Başkanı Tansu Çiller'in adaylığını çok istediğini, ancak o dönem MHP'yi bırakamadığını anlatan Alp, "Kısmet bugüneymiş" dedi. 
   Sloganlarının "İstanbul'u bilim yönetsin" ve "Şehir gibi şehir için adam gibi adam" olacağını belirten Alp, "AKP büyükşehir adayını zor günler bekliyor. Onu ekranlara bekliyorum" diye konuştu. Alp, seçildiği takdirde ilk uygulayacağı projenin İstanbul'un ulaşım sorununu çözmeye yönelik "Altın Üçgen Projesi" olduğunu söyledi. Alp, deprem projesiyle de deprem korkusuna radikal bir çözüm getireceklerini belirtti. 
   
   
   
</TEXT>
</DOC>
