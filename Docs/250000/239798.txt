<DOC>
<DOCNO> 239798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur33.html </URL>
<DATE> 2004/05/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Üniversitede YÖK yasası protestosu 
</HEADLINE>
<TEXT>

     Üniversitelerin Atatürkçü düşünce topluluklarına üye bir grup öğrenci, Yükseköğretim Yasası'nı protesto etti. 
     Ankara Üniversitesi Siyasal Bilgiler Fakültesi önünde toplanan öğrenciler, ''Üniversiteler değil AKP yıkılacak'', ''Hükümet üniversiteden elini çek'', ''İmam hatipler kapatılsın'', ''Yaşasın bağımsız Cumhuriyet, yaşasın özerk üniversite'' şeklinde sloganlar attı. 
     Ankara Üniversitesi Dil ve Tarih Coğrafya Fakültesi Atatürkçü Düşünce Topluluğu Başkanı Burak Doğruyol, çeşitli üniversiteler ile fakültelere bağlı 41 Atatürkçü Düşünce Topluluğu adına hazırlanmış ortak bildiriyi okudu. 
     Hükümetin, Yükseköğretim Yasası'yla ''üniversiteleri gericiliğe teslim etmek istediği'' savunulan bildiride, ''eşitlik sağlanacağı iddiasıyla imam hatip liselerinin önünün açılacağı'' kaydedildi. 
     Üniversitelerin bu durum karşısında sessiz kalmayacağı vurgulanan bildiride, rektörlerin, ''Cumhuriyet üniversitelerini koruma kararlılığı gösterdikleri'' ifade edildi. 
     ''Gençliğin, üniversitesini savunmak için AKP'nin karşısına dikilmesi şart. 19 Mayıs, ülkemizi ve üniversitemizi savunma günüdür'' denilen bildiride, tüm öğrenciler, 19 Mayıs Çarşamba günü Ankara Üniversitesi Dil ve Tarih Coğrafya Fakültesi önünde düzenlenecek miting ile sonrasında gerçekleştirilecek Anıtkabir'e yürüyüşe çağırıldı. 
     
</TEXT>
</DOC>
