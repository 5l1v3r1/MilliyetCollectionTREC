<DOC>
<DOCNO> 246227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko27.html </URL>
<DATE> 2004/06/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Bolu Valisi Mudurnu tavukçuluk çürümeye terk edildi, sahip çıkan yok 
</HEADLINE>
<TEXT>

     Bolu Valisi Mehmet Ali Türker, yaşanan ekonomik kriz sonrasında kapanan Mudurnu Tavukçuk Fabrikası'nı kastederek, ''Mudurnu'da milli servet çürümeye terk edildi, sahip çıkan yok'' dedi. 
     Bolu Valisi Mehmet Ali Türker, adını taşıyan ''Vali Mehmet Ali Türker Anaokulu''nda düzenlenen yıl sonu etkinliği öncesinde gazetecilerin sorularını yanıtladı. 
     Türker, ''3 yıl önce kapanan Mudurnu Tavukçuluk Fabrikası ile ilgili bir gelişme söz konusu mu '' sorusuna, şu yanıtı verdi 
     ''Yaşanan ekonomik kriz sonrasında ortaya çıkan gelişmeler neticesinde milyarlarca liralık donanımın bulunduğu fabrika kapandı. Bölgede yaşayan insanlar işsiz kaldı. Tabir yerinde ise milli servet çürümeye terk edildi. Bu gelişmeler sonrasında Mudurnu Tavukçuluğun ülkemizde ve dünyada markası sayesinde sahip olduğu kredi 3 yıl içinde yok oldu. Bu milli servete kim sahip çıkacaksa biran önce sahip çıkmalı. Geçmişte biz Başbakanlık ve bakanlıklar düzeyinde girişimlerde bulunmuştuk. Bu girişimlerde maalesef sonuçsuz kaldı.'' 
     
     ÖZEL İDARENİN İŞLETMESİ SÖZ KONUSU DEĞİL 

     Bolu Valiliği Özel İdaresi'nin geçmişte Mudurnu Tavukçuluğun işletmesine talip olmasının gündeme getirildiğini anımsatan Türker, ''Bolu Valiliği İl Özel İdaresi'nin Mudurnu Tavukçuluğa talip olması ve işletmesi söz konusu değil. Zaman zaman fabrikanın sahiplerinin fabrikanın devri yönünde bazı girişimleri oluyor. Bize bu konularda yansıyan önemli bir gelişme yok. Böyle bir gelişme olsa kamuoyu ile paylaşırdım'' dedi. 
     Türker, Türkiye'nin ekonomik yapısını il, ilçe ve kasabalara kadar gösteren bir ekonomi haritası hazırlanması gerektiğine de işaret ederek, şunları söyledi 
     ''DİE'nin hazırladığı veriler doğrultusunda belirlenen bin 500 doların altındaki illerde destek noktasında bazı adaletsizlikler yaşandı. Bolu-Düzce bunun en güzel örneği. Detaylı bir araştırma ile hazırlanacak, ekonomi haritası, umarım bu tür eşitsizliklerin yaşanmasını önler.'' 
     
</TEXT>
</DOC>
