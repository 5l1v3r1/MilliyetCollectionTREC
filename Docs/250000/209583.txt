<DOC>
<DOCNO> 209583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/yazar/oztrak.html </URL>
<DATE> 2004/01/19/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Özgüven, güvenin düşmanı mı 
</HEADLINE>
<TEXT>

   
   Türk ekonomisinde 2002 yılında belirginleşen olumlu süreç, 2003 yılında da devam etti. Enflasyonda hedefin iki yıl üst üste altında kalınması ve tek haneli fiyat artışı rakamlarına yaklaşılması önemli bir başarıdır. 
   Ancak ekonomideki kırılganlığın henüz atlatılmadığını da gözden kaçırmamak önemli. Toparlanma sürecinden kalıcı büyüme ortamına daha geçemedik. Büyümenin muhafazakar bir yaklaşımla tespit edilen yüzde 5 civarında kalması bekleniyor. İşsizlik önemli sorun olmaya devam ediyor. 
   Net kamu borç stokunun gayri safi milli hasılaya GSMH oranının 2003 yılında yüzde 70'in altına gerilemesi çok olumlu bir gelişme. Ancak net borç stoku GSMH oranının düşmesinde Merkez Bankası'nın net dış varlıklarındaki artışın ve TL'nin değer kazanmasının önemli rol oynadığı görülüyor. İç borç stokunun vadesi iki yıl civarında, borcun yarısından fazlası döviz cinsinden veya endeksli. Kur veya faizlerdeki dalgalanma çok süratle borçlanma maliyetlerine ve net borç GSMH oranına yansıyabilir. 
   Türk lirası yabancı paralar karşısında değer kazanıyor. Dış ticaret ve cari işlemler dengelerindeki açık henüz ürkütücü boyutlara ulaşmasa da büyümenin gerektirdiğinden daha hızlı bir artış gösteriyor. 
   
   Bütçeye güvenmek 
   Bu şartlar altında 2004 yılı için öngörülen makroekonomik hedeflere ulaşılması, yerli ve yabancı yatırımcıların yeni üretim kapasiteleri ve istihdam olanakları yaratmaya başlamaları hükümetin reform sürecine sahip çıkmasına, niyetlerinin şeffaflığına ve uygulamadaki kararlılığına bağlı. 
   Ancak hemen sene başında bütçenin daha uygulanmadan değiştirilmesi ekonomik politikaların oyun alanınını önemli ölçüde daralttı. 
   Hem asgari ücrette hem de bazı emekli maaşlarında yapılan düzenlemelerin yükünün personel ve faiz dışındaki harcama kalemlerinden yapılacak genel bir kesinti ile karşılanacak olması bu yıl faiz dışı fazla hedefine ulaşılmasını sağlayabilir. Ancak yapısal bir düzenleme olmadan bunun ihtiyaçların önümüzdeki yıllara ertelenmesi anlamına geldiğini ve borçlanmadan çok da farklı olmadığını unutmamalıyız. 
   Sosyal güvenlik sisteminde yaratılan tahribat, yapısal reform gerçekleştirilmediği takdirde önümüzdeki yıllarda ciddi kamu açıklarının habercisi. 
   Diğer taraftan gerekçesi ne olursa olsun verimlilikten kopuk ücret artışlarının sürdürülemediğini ve her zaman çalışanlara zarar verdiğini 1990'lı yıllarda Türkiye deneyimine bakan herkes görebilecektir 
   Gelirler politikası bakımından artışların enflasyonun çok üzerinde olması diğer kesimlerin de aynı yönde artış talep etmeleri riskini taşıyor. Bu uygulamalar enflasyon hedefinin gerçekçiliğinin veya büyüme öngörüsünün inandırıcılığının sorgulanmasına neden olabilir. 
   Ancak en önemlisi bu düzenlemelerin hükümetin niyet belgesi olan programının ve bütçesinin gerçekçiliği ve samimiyeti konusunda yarattığı belirsizliktir. Bütçenin tek önemli yanı faiz dışı dengenin tutturulması değildir. Yatırımcı karar alırken altyapı, eğitim, sağlık, gelirler politikası gibi alanlarda hükümetlerin niyetini bilmek durumundadır. Şeffaflık bunu gerektirir. 2004 bütçesinde daha mürekkebi kurumadan yapılan bu değişiklik, bütçenin vitrin olarak kullanıldığı, asıl niyetlerin gizli kaldığı izlenimini veriyor. Eğer bütçe güvenilir değilse yatırımcı uzun vadeli kararları nasıl alacaktır 
   
   Krueger'in konuşması 
   Aslında hükümetin ekonomik reformlara yaklaşımında da benzer bir eğilim gözleniyor. Türk ekonomisini dünya piyasalarında güçlendirecek, harcama ve gelirleri değişen ihtiyaçlara cevap verebilecek duruma getirecek bütüncül bir reform yaklaşımı yok. Daha çok düzenlemelerin birileri istediği veya piyasalar beklediği için gönülsüzce yapıldığı izlenimi yaratılıyor. 2004 sonunda Uluslararası Para Fonu'ndan kurtulacağız söylemleri de bu izlenimi pekiştiriyor. AB sürecinin çok daha sıkıntılı ve detaylı dönüşümleri içerdiği ve siyaseten halka benimsetilecek çok daha iddialı bir ekonomik reform ajandasına sahip olmanın gereği görmezden geliniyor. 
   IMF Başkan Yardımcısı Ann Krueger geçtiğimiz cuma günü Yeni Delhi de yaptığı "Erdemliliğin Mükafatları" başlıklı konuşmada reform sürecinin aksatılmasının maliyetinin ağır olduğunu anlatırken Türkiye'nin 1980 - 1990 yıllarındaki deneyiminden de örnekler veriyor. Umarım bu bir sıkıntının üstü kapalı ifadesi değildir. 
   
   Hükümetin sorunu 
   Hükümetin sorunu, ekonomideki iyileşmede, bedelini geçmiş iktidarların ödediği programın katkısını ve elverişli dünya koşullarının etkilerini görmezden gelip başarının tamamen kendine ait olduğunu düşünmesi. Ancak hükümetlerin aşırı özgüveninin program disiplinini yok etmesi halinde ekonomiye güvenin düşmanı olabileceği ve yitirilen güvenin vatandaşın yitirdiği iş olduğu unutulmamalı. Millet olarak ekonomideki dalgalanmalarla boğuşmaktan yorulduk. İyiye gidişin devamlı olması ve geleceğe güvenle bakmak başta gençlerimiz olmak üzere hepimizin özlemi. 
   Önümüze gelen fırsatları artık yitirmeyelim. 
   
      
   
</TEXT>
</DOC>
