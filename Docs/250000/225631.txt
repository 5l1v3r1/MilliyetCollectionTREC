<DOC>
<DOCNO> 225631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas09.html </URL>
<DATE> 2004/03/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dikkat .. Havaların aniden ısınması hasta ediyor... 
</HEADLINE>
<TEXT>

     Baharın gelmesiyle hava sıcaklıklarında görülen artış, ''hasta'' ediyor. 
     Sağlık Bakanlığı, ani hava değişimleri ve görülebilecek bulaşıcı hastalıklar konusunda vatandaşları uyardı. 
     Temel Sağlık Hizmetleri Genel Müdürlüğü uzmanlarınca hazırlanan bilgi notuna göre, ani değişen hava koşulları, sıcaklığın birdenbire inip çıkması, virüslere duyarlılığı artırıyor ve vücut direncinin düşmesine neden olarak üst solunum yolu hastalıklarına zemin hazırlıyor. 
     Bahar aylarında sıklıkla rastlanan hastalıkların başında burun virüs enfeksiyonları, halk arasında bilinen adıyla ''nezle'' geliyor. Virüs alındıktan 1-2 gün sonra hastalık ortaya çıkıyor ve burun tıkanıklığı, akması, hapşırık, bazen ateşin yükselmesi gibi belirtilere yol açıyor. 
     Özellikle çocuk ve yaşlıların, hastalığa karşı ani sıcak değişikliklerinden korunması, nezleye yakalananlardan uzak durması öneriliyor. 
     
     ''HAVA ISINDI AMA YETERLİ GİYİNİN'' 
     Havaların aniden ısınmasıyla yeterli ölçüde giyinilmezse soğuk algınlığının ortaya çıkabildiğine işaret eden uzmanlar, şu uyarılarda bulunuyor 
     ''Bu durumlarda iyi giyinilmezse ateş 38 dereceye yükselebilir, yüzün ve gözün kızarması, ışığa karşı hassasiyet, burun tıkanıklığı ve öksürük görülür. 
     Hastalığın vücut direncini düşürmesi sonucu zatürree, sinüzit, orta kulak iltihabı gibi komplikasyonlar ortaya çıkabilir. Nezlede olduğu gibi hastalardan uzak durmak ve vücudu ani sıcak değişikliklerden korumakla önlem alınabilir.'' Yine bahar aylarında ''etnrovirüs'' adıyla bilinen bir grup virüsün, özellikle çocuklarda ishalle seyreden ve döküntü yapan hastalıklara neden olabildiğini belirten uzmanlara göre, bu tür hastalıklardan korunabilmek için su, gıda ve kişisel hijyen kurallarına dikkat edilmesi gerekiyor. 
     
</TEXT>
</DOC>
