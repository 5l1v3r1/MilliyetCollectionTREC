<DOC>
<DOCNO> 230708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur08.html </URL>
<DATE> 2004/04/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sabancı'nın naaşı, Sabancı Center'e getirildi... 
</HEADLINE>
<TEXT>

     İstanbul'da vefat eden Hacı Ömer Sabancı Holding Yönetim Kurulu Başkanı Sakıp Sabancı'nın naaşı, devlet töreni için Sabancı Center'a götürüldü. 
     Ünlü işadamı Sabancı'nın naaşı, dün hastaneden alındıktan sonra getirildiği Emirgan'daki Atlı Köşk'ten saat 10.00'da İstanbul Büyükşehir Belediyesi Mezarlıklar Müdürlüğü'ne ait cenaze aracıyla alındı. 
     Geceyi ailesiyle geçiren Sabancı'nın Türk bayrağına sarılı naaşı, polis eskortluğunda kortej oluşturularak Sabancı Center'a götürüldü. 
     Sakıp Sabancı Müzesi olarak kullanılan Atlı Köşk'te bekleyen Emirgan Özdemir Sabancı Lisesi öğrencileri ellerinde çiçeklerle, müzenin karşısındaki yolda toplanan vatandaşlar da gözyaşları ve alkışlarla Sabancı'yı son yolculuğuna uğurladılar. 
     Bu arada Sabancı'nın cenazesinin müzeden ayrılmasından önce, işadamı Erdoğan Demirören eşiyle birlikte tekneyle Sabancı Müzesi'nin bulunduğu Emirgan'a geldi. 
     Öte yandan müzenin etrafında, kıyafetlerinde Sabancı'nın fotoğrafı asılı olan çok sayıda polis memuru görev yaptı. 
     
</TEXT>
</DOC>
