<DOC>
<DOCNO> 233464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun74.html </URL>
<DATE> 2004/04/21/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Annan'dan Kıbrıs halkın "Evet" çağrısı."Tüm Dünya size yardıma hazır" 
</HEADLINE>
<TEXT>

     BM Genel Sekreteri Kofi Annan, Kıbrıs'ta Cumartesi günü yapılacak referandumlarda Türk ve Rumların ''evet'' oyu vermesi çağrısı yaptı. 
     Kofi Annan, yayınladığı açıklamada, Kıbrıs'ta halkların bu Cumartesi tarihi önemi olan bir seçimle karşı karşıya bulunduklarını belirterek, tüm dünyanın Birleşik Kıbrıs'ın uzlaşma ve güvenlik içinde AB'ye üye olması konusunda yardıma hazır olduğunu kaydetti. 
     ''Bu Cumartesi, her biriniz vereceğiniz bu zor kararla ülkenizin geleceğini belirleyeceksiniz. Liderlerinizin anlaştığı gibi, Birleşik Kıbrıs Planı önünüzde olacak. Onlarca yıldır süren anlaşmazlıkları bitirecek bir plan. Ada'nın 1 Mayıs'ta AB'ye birleşik biçimde girmesini sağlayacak bir plan. Biliyorum, buna Annan Planı diyorsunuz. Aslında, BM ile oluşturulmuş bir plan. Liderlerinizin 4 yıldır yaptıkları görüşmelerin kilit noktalarından oluşuyor'' ifadesini kullanan Annan, Kıbrıs'ta halkların Cumartesi günü bu planı ortak gelecekleri için temel alıp almama kararı vereceklerini vurguladı. 
     BM Genel Sekreteri açıklamasında, ''Karar sizin, yalnızca sizin'' derken, Türkiye ve Yunanistan liderlerine de plana verdikleri destekten ötürü teşekkür etti. 
     Bundan başka bir plan olmadığını ve tarafların isteklerine azami derecede yanıt verebilecek başka sihirli bir yol bulunmadığını ifade eden Annan, bu planın uzun ve karışık olmasının nedeninin kağıtta kalan bir anlaşma değil, ciddi bir plan olmasından kaynaklandığını, kesinlik ve güvenlik garantileri veren bir plan olduğunu kaydetti. 
     Annan, açıklamasında, planın ayrımcılığı, bir tarafın diğeri üzerinde egemen olmasını ya da bir tarafın bir başka ülkeyle birleşmesini yasakladığını belirterek, ''Plan statükoyu ve ülkenin bölünmüşlüğünü sona erdiriyor'' ifadesini kullandı. 
     ''Size güvence veriyorum, dünya bu planın yürümesi için yardıma hazır. Brüksel'deki Donörler Konferansı bunun açık mesajıydı. AB ve BM'nin açık mesajıydı'' diyen Annan, Güvenlik Konseyi'ni de planın tam ve eksiksiz BM Sözleşmesi'ne uygun biçimde uygulanmasına güvence vermesi çağrısında bulunduğunu kaydetti. 
     Annan, Konsey'in bu çağrısını yanıtlamasından da memnuniyet duyduğunu belirtti. 
     BM Genel Sekreteri açıklamasının sonunda Türkçe, Rumca ve İngilizce teşekkür etti. 
     
</TEXT>
</DOC>
