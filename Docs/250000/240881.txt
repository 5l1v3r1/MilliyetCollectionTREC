<DOC>
<DOCNO> 240881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun11.html </URL>
<DATE> 2004/05/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"The German Marshall Fund'' İstanbul'da ofis açıyor... 
</HEADLINE>
<TEXT>

     İkinci Dünya Savaşı sonrası ABD'nin Avrupa'ya sağladığı Marshall yardımı ruhu çerçevesinde, ABD ile Avrupa arasında işbirliğini geliştirmeye yönelik bir Amerikan düşünce kuruluşu olan ''The German Marshall Fund'' GMF , gelecek yıldan itibaren İstanbul'da açacağı ofisle Türkiye'de de faaliyet göstermeye başlayacak. 
     GMF'nin ABD'deki Başkanı Craig Kennedy, Avrupa'da ofislerinin yanı sıra Türkiye'de de faaliyet göstermeyi planladıklarını ve bu amaçla 2005 yılı başından itibaren önce İstanbul, ardından Ankara'da bir ofis açmayı amaçladıklarını bildirdi. 
     TÜSİAD'ın Washington Temsilcisi Abdullah Akyüz tarafından düzenlenen bir toplantıda konuşan Kennedy, ilk etapta Türkiye ofisi için 500 bin dolarlık bir bütçe ayırdıklarını, amaçlarının 2.5 milyon dolara ulaşmak olduğunu söyledi. 
     Türkiye'de ofis açmaya neden gerek gördükleri yönündeki bir soruya karşılık Kennedy, Türkiye'yi transatlantik ilişkilerinin yaşamsal ancak uzun süredir ihmal edilmiş bir parçası olarak gördüklerini belirtti. Kennedy, ''yapmaya çalıştığımız, ABD ve Batı Avrupa'nın, Türkiye'nin entelektüel kapasitesinin farkına varmasını sağlamak'' dedi. 
     
     İSTANBUL'DA ABD-AB İLİŞKİLERİ KONFERANSI 
     GMF, İstanbul'da Haziran ayında yapılacak NATO zirvesi öncesinde, hükümet dışı kuruluşlar, entelektüel çevreler, düşünce kuruluşları ve iş dünyasının katılımıyla ABD-AB ilişkileri ve Türkiye'nin yeri konulu büyük bir uluslararası konferans düzenlemeyi planlıyor. 
     İstanbul'da 25 Haziran'da yapılması plananan konferansta, Başbakan Recep Tayyip Erdoğan'ın da bir konuşma yapması bekleniyor. 
     Kennedy, Almanya Dışişleri Bakanı Joschka Fischer, Amerikalı Senatörler Bill Frist, Richard Lugar, NATO Genel Sekreteri Jaap de Hoop Scheffer, Afganistan Devlet Başkanı Hamid Karzai gibi isimlerin konferansa katılmasının beklendiğini kaydetti. 
     GMF konferansının konuları arasında, Karadeniz işbirliği, Büyük Ortadoğu Projesi, NATO, ABD-AB ilişkileri ve Irak bulunuyor. 
     GMF'nin ABD'deki Başkanı Craig Kennedy, bir soru üzerine, Türkiye'nin AB üyelik sürecinde Aralık ayında tarih alıp alamamasından bağımsız olarak, çalışmalarını her durumda sürdüreceklerini ve uzun dönemli planlama yaptıklarını kaydetti. 
     
</TEXT>
</DOC>
