<DOC>
<DOCNO> 229688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo23.html </URL>
<DATE> 2004/04/08/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Sporcular nasıl beslenmeli 
</HEADLINE>
<TEXT>

     Sporcuların terlemeyle ve aç kalarak kilo vermeye çalışmalarının yanlış olduğu bildirildi. 
     Pamukkale Üniversitesi PAÜ Spor Bilimleri ve Teknolojisi Yüksekokulu tarafından ''Sporcu Beslenmesinde Yeni Yaklaşımlar'' konulu konferans düzenlendi. 
     Hacettepe Üniversitesi Tıp Fakültesi Sağlık Teknolojisi Yüksekokulu Beslenme ve Dietetik Bölümü Öğretim Üyesi Prof. Dr. Gülgün Ersoy, sporcuların diğer insanlara oranla daha fazla besin öğelerine ihtiyaç duyduğunu, zayıflamak amacıyla yapılan diyetlerin ise harcanan enerjiyi karşılamaya engel olduğunu belirtti. 
     Sporcularda ince vücut yapısı ve yağ dokusunu azaltma isteği olabileceğine, ancak bu durumun yeme bozukluğuna yol açacağına işaret eden Ersoy, şunları söyledi 
     ''Bazı sporcular, yanlış olmasına rağmen, terleme ve aç kalarak kilo vermeye çalışmaktadırlar. Oysa sporcu, günde en az 3 ana ve 2 ara öğünle beslenmelidir. Antrenmanın hemen bitiminde tüketilen öğünler, enerji ve besin öğeleri kaybının karşılanması açısından büyük önem taşır. Birçok sporcu, antrenmanın ardından besin tüketmez.'' Prof. Dr. Ersoy, fazla vücut yağının antrenmanlarda atılması gerektiğini, müsabaka döneminde ise sporcuların kilo vermeye çalışmalarının, osteoporoz ve amere gibi hastalıklara neden olduğunu vurguladı. 
     Ersoy, üst düzey performansa ulaşmak isteyen sporcuların, hekimden psikoloğa, fizyoterapistten diyetisyene kadar birçok uzmanın görüşüyle hareket etmesi gerektiğini sözlerine ekledi. 
     
</TEXT>
</DOC>
