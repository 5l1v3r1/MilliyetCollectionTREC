<DOC>
<DOCNO> 202689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun17.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haider Saddam'ın yakalanması ABD katakullisi 
</HEADLINE>
<TEXT>

     Avusturyalı aşırı sağcı lider Jörg Haider, devrik Irak lideri Saddam Hüseyin'in yakalandığının açıklanmasını ''Amerikan katakullisi'' olarak nitelendirdi. 
     ORF TV'sinde konuşan Haider, ABD'nin Saddam'ın yakalanması konusunda medyayı kullandığını ve kamuoyunu aldattığını söyledi. 
     ''Amerikan ordusu, Irak diktatörünün pekala benzerini yakalamış olabilir'' diyen Haider, ''Durumu kanıtladığı öne sürülen DNA testinin de hiç anlamı yok, zira karşılaştırma olanağımız bulunmuyor'' dedi. 
     Haider, ''Amerikalıların, Başkan George Bush'u düştüğü çıkmazdan kurtarabilmek için böyle bir operasyona ihtiyaçları vardı. Unutulmamalı ki, Amerikan yönetimi BM'ye rağmen Irak'a saldırmıştı'' diye konuştu. 
     Irkçı lider, Bush'la Saddam arasında tercih yapmanın zor olduğunu da belirterek, ''Her ikisi de devletler hukukunu, insan haklarını ayaklar altına almıştır. Birisi, bunu ABD'nin gücüyle yapmıştır, diğeri ise aciz bir diktatördür'' ifadesini kullandı. 
     
</TEXT>
</DOC>
