<DOC>
<DOCNO> 228813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/guncel/gun05.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanın balık sevdası öldürdü 
</HEADLINE>
<TEXT>

   Kırşehir Karahıdır beldesinin 1999'da seçilen başkanı, bekçiye balık tutma görevi verdi. Bekçi boğularak öldü 
   GÖKÇER TAHİNCİOĞLU Ankara 
   
   18 Nisan 1999'daki yerel seçimlerle Kırşehir'in Karahıdır Beldesi Belediye Başkanlığı'na gelen MHP'li Hüseyin Doğantekin, CHP'li olduğu bilinen bekçi Fevzi Turan'ı, hastalığına rağmen balık tutmakla görevlendirince ölümüne neden oldu. Yargıya taşınan olay, Yargıtay'ın "500" liralık hassasiyeti nedeniyle bitirilemedi. 
   
   Suya düştü 
   Doğantekin, tozlu ve nemli yerlerde çalışması doktorlarca yasaklanan Turan'ı Çuğun Barajı'ndaki tesislerde "balık tutmak"la görevlendirdi. Üstelik Turan'ın motorlu sandalla değil, tahta salla denize açılmasını istedi. Yüzme bilmeyen Turan bir dilekçeyle, yüzmeyi ve ağ çekmeyi bilmediğini, hasta olduğunu belirtti. Turan'a cevap, disiplin soruşturması ve maaş kesintisi olarak geri döndü. Doğantekin, misafirlerinin geldiği bir gün Turan'ı balık avlamaya zorladı. Salla ava çıkan Turan, suya düşerek boğuldu. 
   Kırşehir Başsavcılığı, Doğantekin hakkında, 5 yıl hapis istemiyle dava açtı. Asliye Ceza Mahkemesi de Doğantekin'i, "dikkatsizlik ve tedbirsizlik sonucu ölüme sebebiyet"ten 1 yıl 15 gün hapis ve 57 milyon 37 bin 500 lira para cezasına mahk m etti. 
   
   Dosya Yargıtay'da 
   Yargıtay 2. Ceza Dairesi cezayı, 500 liralık küsur gerekçesiyle bozdu. Yeni yargılamada mahkeme Doğantekin'i aynı hapis cezasıyla 57 milyon 37 bin lira para cezasına mahk m etti ve dosya karar için Yargıtay'a gönderildi. 
   
   
   
</TEXT>
</DOC>
