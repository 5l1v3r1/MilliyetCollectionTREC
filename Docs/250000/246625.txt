<DOC>
<DOCNO> 246625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur29.html </URL>
<DATE> 2004/06/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
"Sorunumuz işsizlik, yayınların hangi dilde yapıldığını önemsemiyoruz" 
</HEADLINE>
<TEXT>

     TRT'nin Kırmanca yayınını, Ofis semtindeki bir kahvehanede vatandaşlarla izleyen Diyarbakır Büyükşehir Belediye Başkanı Osman Baydemir, ''TRT yayınındaki haberler bayat, ancak kullanılan dil akıcı ve anlaşılır'' dedi. 
     Baydemir, yaptığı açıklamada, dilsel ve kültürel zenginliğin bir tehdit unsuru olarak görülmemesi gerektiğini ve bir tabunun yıkılması açısından bu yayınların son derece önemli olduğunu söyledi. Kürtçe için 30 dakikanın çok az olduğunu savunan Baydemir, şunları kaydetti 
     ''Bunun geliştirilmesi gerekir. Özel kanallarda Kürtçe yayın yapmalı, onlara da bu konuda olanak sağlanmalıdır. TRT yayınındaki haberler bayat, ancak kullanılan dil akıcı ve anlaşılır. Sürenin, nitelik ve nicelik itibariyle geliştirilmesi gerekir. Bu haliyle sınırlı kalırsa, Dağ fare doğurdu denilecektir.'' Diyarbakır Barosu Başkanı Sezgin Tanrıkulu ise özel televizyon kanallarının da farklı dil ve lehçelerde yayın yapması gerektiğini ifade ederek, ''TRT'nin yayını önemli, ancak yetersizdir. Bunun genişletilmesi ve zenginleştirilmesi gerekiyor'' dedi. 
     
     ''İNSANLAR KARIN DOYURMA PEŞİNDE'' 

     Şanlıurfa'nın Siverek İlçesi'nde de TRT'nin Kırmanca yayın yaptığı saatlerde, Siverek Kaymakamlığı Aşevi önünde toplanan yoksul vatandaşlar, yemek alabilmek için uzun kuyruklar oluşturdu. Vatandaşlar, en büyük sorunlarının işsizlik olduğunu, yayınların hangi dilde yapıldığını önemsemediklerini söylediler. 
     Siverek Belediye Başkanvekili Ali Murat Bucak ise yayınların kültürel zenginlik olduğunu ifade ederek, ''Siverek'te temel sorun işsizliktir. Yalnızca Kaymakamlığa bağlı aşevinden günde 5 bin kişiye yemek veriliyor. İnsanlar karnını doyurma peşinde. Bu nedenle yayınlara ilgi gösterilmemiş olabilir'' diye konuştu. 
     Van'da da çay bahçeleri ile kahvehanelerdeki vatandaşların, Kırmança yayınına ilgi göstermedikleri de görüldü. 
     
</TEXT>
</DOC>
