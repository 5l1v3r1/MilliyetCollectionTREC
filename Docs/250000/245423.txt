<DOC>
<DOCNO> 245423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonyas04.html </URL>
<DATE> 2004/06/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Jennifer Lopez'e kavuşmak pahalıya patladı .. 
</HEADLINE>
<TEXT>

     Daha boşanmadan Jennifer Lopez ile nişanlanan ünlü şarkıcı Marc Anthony'ye bu sevda pahalıya patladı. 
     Anthony, kainat güzeli eşi Dayanara Torres'e hayatının sonuna kadar her ay 16 bin 500 dolar yaklaşık olarak 25 milyar lira ödeme koşuluyla boşandı. Çiftin iki görkemli villası ile son model otomobilleri de Torres'e kaldı. 
     Internetteki ''etonline'' sitesinin haberine göre, Dominik Cumhuriyeti'nde görülen boşanma davasında Marc Anthony ile Dayanara Torres'in yolları ayrıldı. 
     Latin şarkıcı, hayatının sonuna kadar Torres'e her ay 3 bin 500 dolarlık nafakanın yanı sıra, çocukları 3 yaşındaki Cristian ve 9 aylık Ryan'ın masrafları için de 13 bin dolar ödeme kaydıyla özgürlüğüne yeniden kavuştu. 
     
     GÜZEL DAYANARA, LOPEZ SAYESİNDE ZENGİN OLDU 

     Çocukların velayeti anne Dayanara Torres'e verilirken, eski kainat güzeli çiftin Miami ve Porto Rico'daki görkemli villalarına da sahip oldu. Anthony'ye de Long Island'daki sayfiye evi kaldı. 
     Bu arada, evlilikleri sırasında edindikleri BMW marka otomobil ile Lincoln Navigator marka cip de güzel Dayanara'ya Anthony'den ''miras kalan'' mülkler arasında yer aldı. 
     Her iki tarafın da boşanmak istemesi nedeniyle tek celsede sona eren davada çiftin avukatları, Anthony ve Torres'in dostça ayrıldıklarını ve aralarında herhangi bir anlaşmazlık bulunmadığını kaydetti. 
     Marc Anthony ile Jennifer Lopez çiftinin yakın bir zamanda evlenmeyi planladığı ifade edildi. 
     
</TEXT>
</DOC>
