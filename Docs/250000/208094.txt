<DOC>
<DOCNO> 208094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun47.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül saldırıları soruşturmasının bilgileri gizli kalacak 
</HEADLINE>
<TEXT>

     ABD Yüksek Mahkemesi, Başkan George Bush yönetiminin, 11 Eylül terör saldırılarından sonra sorgulanan, gözaltına alınan ve tutuklanan yüzlerce kişinin adlarıyla başka temel bilgileri gizli tutmasına izin verdi. 
     Yüksek Mahkeme, Bush yönetiminin 11 Eylül'de Dünya Ticaret Merkezi ve Pentagon'a düzenlenen saldırılardan sonraki tutuklama ve sorgular hakkında bilgileri gizli tutmasının, ''Haber Alma'' ve ''İfade'' özgürlüklerine ilişkin yasaları ihlal ettiği yolundaki başvuruyu reddetti. 
     Washington'daki Ulusal Güvenlik Çalışmaları adlı örgüt, 11 Eylül terör saldırılarından sonra sorgulanan, göz altına alınan ve tutuklanan yüzlerce kişinin adları ve başka temel bilgileri öğrenmek için Yüksek Mahkeme'ye dava açmıştı. 
     Yetkililer, bu kişilerin adlarının açıklanmasının, ulusal güvenliğe zarar vereceği, El Kaide'nin sorgulanan görgü tanıklarının gözünü korkutması veya gelecekte terörist saldırılar planlamasına yardım edeceğini düşünüyordu. 
     Saldırılardan sonra göz altına alınan bazı kişiler suçlu bulunurken, birçoğunun görgü tanığı olarak alıkoyulduğu, terörizmle ilgisi olmayan, ancak sivil göçmenlik yasasını ihlal edenlerin de sınır dışı edildiği belirtiliyor. 
     Yüksek Mahkeme'nin kararı, Bush yönetiminin zaferi olarak görülüyor. 
     
</TEXT>
</DOC>
