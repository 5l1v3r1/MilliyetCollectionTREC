<DOC>
<DOCNO> 201818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun17.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''AB Zirvesi Türkiye için olumlu geçti'' 
</HEADLINE>
<TEXT>

     AB devlet ve hükümet başkanları zirvesi ve Hükümetlerarası Konferans HAK toplantılarında Türkiye'yi temsil eden Başbakan Recep Tayyip Erdoğan, basın toplantısı düzenleyerek temasları hakkında bilgi verdi. 
     Avrupa Liberal Demokratlar Grubu üyeleri, AB Parlamento Başkanı Pat Cox, ABD dönem başkanı İtalya'nın Başbakanı Silvio Berlusconi ve İngiltere Başbakanı Tony Blair gibi isimlerle ikili temaslarda bulunduğunu hatırlatan Erdoğan, bu temaslarda Türkiye-AB ilişkilerinin her yönüyle ele alındığını bildirdi. 
     Toplantıların daha çok AB'nin ve dolayısıyla Türkiye'nin geleceğini ilgilendiren HAK üzerinde yoğunlaştığını belirten Erdoğan, ''Anayasal antlaşma metni üzerinde büyük ölçüde mutabakat sağlandı. Bazı konularda uygulamanın daha ileri bir tarihte başlaması kaydıyla görüş birliğine varılabileceğini düşünüyorum'' dedi. 
     Erdoğan şunları söyledi 
     ''Biz Türkiye olarak HAK sürecine başlangıcından itibaren aktif ve yapıcı katkıda bulunduk. Konvansiyonda varılan uzlaşının esas itibariyle korunması, ancak bunu daha ileri götürecek formüllerin benimsenmesini savunduk. HAK süreci de esasen bu doğrultuda tecelli etti. Türkiye olarak görüşlerimiz, birliğin yeni risklerle hakkıyla başa çıkabilmesi ve yeni fırsatları değerlendirebilmesi, böylece uluslararası alanda daha etkin bir aktör haline gelebilmesi için gerekli tüm düzenlemelerin anayasal antlaşmaya sokulması yönünde olmuştur.'' AB zirvesi sonunda kabul edilen sonuç bildirisine de değinen Erdoğan, şu değerlendirmeyi yaptı 
     ''Bu zirve Türkiye'nin üyelik süreci ile ilgili olarak belirleyici değildir. Bununla beraber, Kopenhag Zirvesi'nden sonraki dönemi değerlendirmesi ve önümüzdeki döneme ilişkin bazı noktaları ortaya koyması açısından önemlidir. Sonuç bildirisi AB Komisyonu'nun 2003 ilerleme raporunda yapılan teknik değerlendirmeyi siyasi düzeyde teyit etmiştir. Hükümetimizin reform çabalarından övgüyle söz edilmiş, Kopenhag siyasi kriterleri bağlamında katılım ortaklığı belgesinde yer alan önceliklerin çoğunu karşıladığımızı teslim etmiştir. Sonuç bildirisinde ilave adım atmamız istenen alanlar zaten bizim de önem verdiğimiz ve takipçisi olduğumuz konulardır. Bu eksikliklerimizi gelecek yıl içinde tamamlama irademiz her zamankinden daha güçlüdür.'' 
     
     KIBRIS 

     Başbakan Erdoğan, basın toplantısında daha sonra Kıbrıs konusuyla ilgili değerlendirmelerde bulunarak, ''Kıbrıs konusu ile ülkemizin AB hedefleri arasında kurulan bağlantı zirve sonuç bildirisinde farklı bir ifade tarzı ile yer almıştır. AB, Kıbrıs konusunun çözümünün üyelik müzakerelerinin açılması için bir kriter olmadığını, 1999 Helsinki zirvesinden bu yana tarafımıza ifade etmektedir. Türkiye tam bir açıklık ve kararlılıkla Kıbrıs sorununun çözümü için samimi gayret göstermeye devam edecektir. BM Genel Sekreteri'nin iyi niyet misyonunu destekliyoruz. Kıbrıs konusunun Türkiye'nin üyeliğinden bağımsız biçimde kendi mecrasında ele alınması, ayrıca çözüm için sadece Türk tarafının değil, Rum tarafının da teşvik edilmesi gereğini bir kez daha vurgulamak isterim'' dedi. 
     AB'nin İstanbul'da meydana gelen terör saldırılarını şiddetle kınaması ve terörizmle mücadele konusunda Türkiye'ye verdiği desteği memnuniyetle karşıladığını ifade eden Erdoğan, ''Sınır tanımayan bir bela olan terörizmle mücadelenin ancak uluslararası toplum tarafından birlikte gerçekleştirilebileceği bir kez daha teyit edilmektedir'' diye konuştu. 
     Erdoğan konuşmasını, ''AB'ye katılmamız, hükümetimizin temel siyasi ve stratejik hedefi olmaya devam edecektir. Kopenhag siyasi kriterlerini her anlamda yerine getirmek için çalışmalarımızı aralıksız biçimde ve kararlılıkla sürdüreceğiz. Kopenhag kriterlerini Ankara kriterleri haline getirmeye kararlıyız. Esasen zirve bildirisinde de Türkiye'ye bu mesaj verilmiş ve müzakerelere hazırlık çalışmalarını daha ileri götürülmesi istenmiştir. Çabalarımızın AB tarafından da layıkıyla değerlendirileceğine inanıyorum. Türkiye'nin AB'ye tam üyelik perspektifi Türkiye için bir medeniyet projesi olduğu gibi AB için de stratejik bir zenginliktir'' diyerek bitirdi. 
     
     GÜNEYDOĞU İFADESİ 

     Erdoğan, Brüksel'de düzenlediği basın toplantısında soruları yanıtlarken çeşitli değerlendirmelerde bulundu. 
     Erdoğan, AB zirvesi sonunda yayımlanan bildiride ''Güneydoğu''dan söz edilmesine ilişkin bir soru üzerine, ''Bu ifade bazı yanlış anlaşılmalara neden oldu. Bu bir bilgi eksikliğine dayanıyor. Bu ifade ilk defa kullanılmıyor. 2001 Mart Katılım Ortaklığı Belgesi'nde ve 2003 Mayısı'ndaki gözden geçirilmiş Katılım Ortaklığı Belgesi'nde de bu ifade yer aldı. Bu ifade sadece bölgeler arası gelir dağılımı farklılığını gidermeye yöneliktir. Bizim de bu yönde atılmış ve atılmakta olan ciddi adımlarımız, Doğu, Güneydoğu, Karadeniz'in bazı bölgelerinde bölgeler arası dengeleri sağlayacak teşvik projelerimiz var'' dedi. 
     Bildiride geçen ''kültürel haklar'' deyiminin sadece Güneydoğu ile ilgili bir ifade olmadığını belirten Erdoğan, bunun herhangi bir bölgeye veya etnik gruba dayalı bir ifade olarak kullanılmadığını söyledi ve ''Hükümetimiz bu noktada hassasiyetini sonuna kadar sürdürecektir'' diye konuştu. 
     Erdoğan, bir soru üzerine özetle şöyle konuştu 
     ''Biz 2004 Aralık ayına kadar, çıkarmış olduğumuz reform paketlerini uygulama alanına sokarak, elimizden gelen samimi gayreti göstereceğiz. Sonrası tamamen AB üyesi ülkelere aittir. Şu ana kadar gösterdikleri ilgi ve son bildirideki ifadeler olumlu istikamette kendini gösteriyor. Türkiye'nin AB'ye katılmış olması AB için de bir zenginliktir, bunu görmeleri gerekir. Biz ne kadar girmek istiyorsak, AB de Türkiye'yi almakta o kadar arzulu görünmelidir. Biz AB'yi bir Hıristiyan kulübü olarak görmüyoruz. Coğrafi sınırlarla tayin edilmiş bir birlik olarak da görmüyoruz. Salt bir ekonomik birlik olarak görüyoruz. Siyasi değerler bütünü olarak görüyoruz. Avrupa Parlamentosu Başkanı Pat Cox'un yaptığı son açıklama çok anlamlıdır. Bugünkü hükümetin son 40 yılda yapılanlardan çok ötesinde çalışma ve reform gerçekleştirdiğini ifade ettiler. Bu önemli bir tespittir. Şu andaki uyum ve uygulama hızımız devam ediyor. Aksamalar olursa bunları aşacağız. Makroekonomik dengelerle ilgili tespit, müzakere sürecine ilişkin bir koşul değildir. O, tam üyelik için bir şarttır, o dönemi kapsar. Türkiye'nin müzakere tarihi alması, her taraf için kazanım olacaktır. Bunu dostlarımıza iletiyoruz. Biz tarih aldıktan sonra AB bir mesafeyi ve mesajı gerçekleştirmiş olacaktır. Daha sonra, tam üyelik süreci ile ilgili, ne zaman bütün vecibeler yerine gelirse o zaman bizi tam üye olarak kabul etsinler diyoruz.'' Başbakan Erdoğan, Kıbrıs konusunda bir soruya da şu yanıtı verdi 
     ''Bu konuda, Türkiye olarak, üzerimize düşen ne ise gecikmeden, süratle atılması gereken tüm olumlu adımları atacağız. Biz bunu yaparken muhataplarımız da aynı olumlu adımları atarlarsa çok daha isabetli olur.'' İngiltere Başbakanı Tony Blair ile yaptığı ikili görüşmede terörizme karşı mücadele konusuna değinildiğini belirten Erdoğan, UEFA kararının sportif değil siyasi olduğunu söyleyerek, ''Bu UEFA için bir lekedir. Temenni ederiz ki bu hata tekrarlanmasın'' dedi. 
     Erdoğan, şöyle konuştu 
     ''AK Parti iktidarı olarak, düşüncesi ne olursa olsun, teröre giren, bulaşan, yataklık eden kuruluş, terörün içerisinde yer almıştır. Bunu bizim güvenlik birimlerimiz belirliyorlar. Bize düşen onlara yardımcı olmaktır. Yardımcı olursak, terör örgütlerinin ortaya çıkarılması çok daha rahat olacaktır. Son olaylarda güvenlik birimlerimizin süratli başarısını takdir ediyorum.'' Fransa'da başörtüsünün yasaklanacağını hatırlatan ve Türkiye'nin bu tür gelişmelerden nasıl etkileneceğini soran bir gazeteciye verdiği yanıtta Erdoğan şunları söyledi 
     ''Fransa nasıl bir uygulama yapacak Avrupa İnsan Hakları Mahkemesi nasıl bir karar verecek Türkiye nasıl bir karar verdi, bundan sonraki tutumu ne olacak Bunların hepsini aynı kategoride mi değerlendireceğiz Avrupa'nın birçok ülkesinde, ABD'de farklı uygulamalar var. Benim kızlarım Amerika'da, inanç hürriyetine saygılı bir şekilde okuyorlar. Fransa'da şu anda alınmak istenen karar, dikkat edilirse ilköğretim ve liseyi hedef alan bir karar şeklinde gözüküyor. Devlet okulları dışında böyle bir şey söz konusu değil. Diğer ülkelerde de, eyaletler arasında farklılıklar var. Bazı eyaletlerde hiçbir sıkıntı yok, bazılarında benzer sıkıntılar var. Türkiye'de baştan beri toplumsal mutabakat sağlayalım dedik. Bunu yapabilirsek çok daha isabetli ve hayırlı olur dedik. Bundan çıkış için bir gayret olması lazım. Maalesef atılan bir adım hemen farklı bir alana sıçratılıyor. AK Parti olarak gerilim kaynağı olmayacağımızı baştan beri söyledik ve bu tavrı korumakta kararlıyız.'' AB Komisyonu'nun genişlemeden sorumlu üyesi Günter Verheugen'in KKTC'deki seçimlere hile karıştığını söylediğini hatırlatan bir gazeteciye yanıt veren Dışişleri Bakanı ve Başbakan Yardımcısı Abdullah Gül de, ''Seçimlerin düzgün yapılacağını o da biliyor. Seçimlerden sonra çözüme yönelik gayretlerin yapılmasını herkes bekliyor. Kim kazanırsa kazansın, seçimlerden sonra çözüme yönelik bir gayretin başlamasını beklediğini ifade etti. Bunun ötesinde bana seçimlere gölge düşürecek herhangi bir şey söylemedi, muhalefet, iktidar ayırımı yapmadı'' dedi. 
     
</TEXT>
</DOC>
