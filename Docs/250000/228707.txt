<DOC>
<DOCNO> 228707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo11.html </URL>
<DATE> 2004/04/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Hidayet ve Mehmet kazandı 
</HEADLINE>
<TEXT>

     ABD Profesyonel Basketbol Ligi'nde NBA 23. hafta mücadelesi, bu sabaha karşı yapılan 9 maçla tamamlandı. 
     Geçen sezonun şampiyonu, Ortabatı Grubu ikincisi San Antonio Spurs, Pasifik Grubu ikincisi Los Angeles Lakers'ı, deplasmanda 95-89 yendi. 
     Spurs'da, sahaya ilk 5'te çıkarak 21 dakika forma giyen Hidayet Türkoğlu, bu süre içinde 8 sayı, 4 savunma ribauntu, 1 asist ve 1 top çalmayla oynadı. 
     Türkoğlu, 2 sayılık atışlarda 4'de 2, 3 sayılık atışlarda 2'de 1, serbest atışlarda da yine 2'de 1 isabet buldu. 
     Spurs'da en iyi performansı, 29 sayı, 2 ribaunt ve 9 asistle Tony Parker gösterirken 18 sayı, 13 ribaunt ve 6 asistle Tim Duncan, 12 sayı, 4 ribaunt ve 4 asistle Manu Ginobili ile 12 sayı, 3 ribaunt ve 1 asistle de Bruce Bowen galibiyete katkıda bulunan isimler oldu. 
     Ev sahibi takımda ise Kobe Bryant'ın 28 sayı, 6 ribaunt ve 3 asisti, Gary Payton'ın 21 sayı, 8 ribaunt ve 3 asisti ile Shaquielle O'Neal'in 17 sayı, 9 ribaunt ve 4 asisti galibiyet için yeterli olmadı. 
     Böylece Spurs, 77. maçında 52. galibiyetini alırken Lakers, 77. maçında 24. yenilgisini almış oldu. 
     NBA Ligi'nde oynayan diğer Türk oyuncu Mehmet Okur'un Merkez Grubu ikincisi takımı Detroit Pistons, sahasında takipçisi olduğu Indiana Pacers'ı 79-61 yenerek bu sezon Pacers karşısındaki ilk galibiyetini aldı. 
     Pistons'da 16 dakika forma giyen Mehmet Okur, bu süre içinde rakip potaya 6 sayı bıraktı, 3 savunma ribauntu aldı ve 1 de blok yaptı. 
     Okur, 2 sayılık atışlarda 2'de 1, 3 sayılık atışlarda 1'de 1 ve serbest atışlarda da yine 1'de 1 isabet buldu. 
     Pistons'a galibiyeti getiren diğer performanslar, Richard Hamilton'ın 24 sayı, 5 ribaunt ve 3 asisti, Elden Campbell'ın 11 sayı, 6 ribaunt ve 1 asisti, Chauncey Billups'un 10 sayı, 2 ribaunt ve 7 asisti ile Corliss Williamson'ın 10 sayı ve 3 ribauntu oldu. 
     Konuk ekip Pacers'da ise Ron Artest'ın 16 sayı ve 2 asist ile Jermaine O'Neal'in 9 sayı, 9 ribaunt ve 1 asistlik performansları Merkez Grubu lideri takımlarını yenilgiden kurtarmaya yetmedi. 
     Bu sezon Pacers'la 4. ve son kez karşılaşan Pistons, 77. maçında 50. galibiyetini alırken Pacers, 77. maçında 21. yenilgisini aldı. 
     
     PLAY-OFF' KATILACAK TAKIM SAYISI 10'A ÇIKTI 
     Merkez Grubu'nda 3. sırada mücadele eden Milwaukee Bucks, deplasmanda Toronto Raptors'ı 90-83 yenerek, play-off'a katılmayı garantileyen 10. takım oldu. 
     Ligde 24. hafta mücadelesi, yarın sabaha karşı yapılacak Memphis Grizzlies-Utah Jazz maçıyla başlayacak. 
     NBA'de günün maçlarında alınan sonuçlar şöyle 
     Toronto Raptors- Milwaukee Bucks 83-90. 
     Houston Rockets- Sacramento Kings 94-99. 
     Detroit Pistons-Indiana Pacers 79-61. 
     Washington Wizards- Boston Celtics 112-102. 
     Minnesota Timberwolves-Memphis Grizzlies 90-82. 
     Los Angeles Lakers-San Antonio Spurs 89-95. 
     New Jersey Nets-Atlanta Hawks 106-89. 
     Seattle Supersonics- New Orleans Hornets 96-88. 
     Los Angeles Clippers-Utah Jazz 92-97. 
     
</TEXT>
</DOC>
