<DOC>
<DOCNO> 230044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas20.html </URL>
<DATE> 2004/04/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Yaz geldi gibi, günlük güneşlik havalar... 
</HEADLINE>
<TEXT>

     Türkiye, bugünden itibaren sıcak havanın etkisine girerken, sıcaklıklar hafta sonu mevsim normallerinin 10 derece üzerine çıkacak. Önümüzdeki 3 günde yurdun tamamında yağış görülmeyecek. 
     Çok uzun ve çetin bir kış mevsimi geçiren Türkiye, nihayet baharı yaşamaya başlıyor. Halen mevsim normalleri civarında ve yer yer üzerinde seyreden hava sıcaklıkları, hafta sonu daha da artarak normallerinin 8-10 derece üzerinde seyredecek. 
     Beklenen artışlarla birlikte hafta sonu en yüksek hava sıcaklığı değerleri Marmara’nın Doğusu, Batı ve Orta Karadeniz, Ege ve Akdeniz kıyıları, İç Anadolu’nun kuzeybatısı ile Güneydoğu Anadolu’da 30 dereceye kadar çıkacak. 
     Yarın sadece Marmara ve Doğu Karadeniz'de az bulutlu ve açık bir gökyüzü görülürken, diğer bölgelerin tamamı bulutsuz ve güneşli. Pazar ve Pazartesi günleri ise bütün bölgelerimiz güneşli ve bulutsuz olacak. 

     
</TEXT>
</DOC>
