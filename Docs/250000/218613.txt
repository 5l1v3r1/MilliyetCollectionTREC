<DOC>
<DOCNO> 218613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur34.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP genel başkanı Cem "Siyasette ayrımcılık yaptırmayacağız" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, son zamanlarda siyasette ayrım yapmanın moda olduğunu belirterek, ''Biz hepimiz kardeşiz. Siyasette ayrım yaptırmayacağız'' dedi. 
     Cem, Tekirdağ'ın Çerkezköy İlçesi'nde halka hitaben yaptığı konuşmada, ilçede değişik yörelerden gelen insanların bulunduğunu belirterek, ''Son zamanlarda siyasette ayrım yapmak moda olda. Biz hepimiz kardeşiz. Siyasette ayrım yaptırmayacağız. Türkiye'de siyasetin ön saflarında gözükenler bir şey yapmamaktadır'' diye konuştu. 
     Sosyal demokratları ve bütün çağdaş birikimleri biraraya getirmek isteyenlerin YTP'ye destek olması gerektiğini belirten Cem, şunları söyledi 
     ''Siyaset bayrak yarışıdır. Hepimiz zaman zaman bayrağı taşır ve sonunda içimizden bazıları yorulur ya da kendi düşüncesi farklılaşır. Bayrağı başkasına teslim eder. Bizim siyasetimizde yeni isimlere, yeni kuşaklara ihtiyaç var. Bizde partimizde bunu ortaya koymaya çalışıyoruz. Siyaseti yavaş yavaş yeni kuşaklara devretmemiz lazım.'' YTP Genel Başkanı İsmail Cem, Çerkezköy İlçe Belediye Başkanı Mehmet Uz'un partilerinden yeniden belediye başkanlığına aday olduğunu belirterek, Uz'a destek olunmasını istedi. 
     
</TEXT>
</DOC>
