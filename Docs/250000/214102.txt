<DOC>
<DOCNO> 214102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo29.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''Dream Team'' Türkiye'ye geliyor... 
</HEADLINE>
<TEXT>

     Türkiye, basketbolun yıldızlarına ev sahipliği yapacak. ''Dream Team'' Rüya Takım olarak adlandırılan ABD Basketbol Milli Takımı, Atina Yaz Olimpiyat Oyunları öncesindeki son hazırlık dönemini Türkiye'de geçirecek. 
     Basketbol Federasyonu'nun, Devlet Bakanı ve Başbakan Yardımcısı Mehmet Ali Şahin ile Gençlik ve Spor Genel Müdürü Mehmet Atalay'ın katılımlarıyla Ankara Hilton Oteli'nde gerçekleştirdiği basın toplantısında, efsane takımın, 6-12 Ağustos tarihleri arasında Türkiye'de geçireceği kamp dönemi ile ilgili açıklamayı, bakan Şahin yaptı. 
     Türkiye'nin son dönemde tanıtım açısından çok önemli fırsatlar yakaladığını belirten Şahin, ''Avrupa Şampiyonlar Ligi finalinin Atatürk Olimpiyat Stadı'na verilmesinden sonra, şimdi de ABD Basketbol Milli Takımı'nı misafir edeceğiz. Basketbolun tüm dünyada gelişmesinde ve küreselleşmesinde önemli rol oynayan Rüya Takım, olimpiyat oyunları öncesinde son kamp yeri olarak Türkiye'yi seçmiştir'' dedi. 
     Basketbolda önemli yeri olan bir ülkenin hazırlık için Türkiye'yi seçmesini çok önemsediklerini ifade eden Şahin, ''Rüya Takım, ülkemizde, biri Türkiye ile olmak üzere 2 hazırlık maçı yapacak. Naklen yayınlar sayesinde, bu karşılaşmaları tüm dünyada yaklaşık 500 milyon kişi izleyecek. Bu hem basketbolumuzun geldiği noktayı gösterecek, hem de ülke basketboluna önemli bir katkı yapacak. Bu konuda üzerimize düşen herşeyi yapacağız. Bu olay, ileride aday olacağımız büyük organizasyonlar için de referans olacak'' diye konuştu. 
     
     2010'A EV SAHİPLİĞİ ADAYLIĞI 

     Bakan Mehmet Ali Şahin, Türkiye'nin, 2010 yılında düzenlenecek 16. Dünya Basketbol Şampiyonası Finalleri'ne ev sahipliği yapmak üzere, Uluslararası Basketbol Federasyonu'na FIBA resmen başvurduğunu da açıkladı. 
     Şampiyonanın, Türkiye'nin takım sporları içinde, bugüne kadar düzenlediği en büyük spor organizasyonu olacağını ve bu uğurda hükümet olarak tüm olanakları sefer edeceklerini vurgulayan Şahin, şunları söyledi 
     ''2001 yılında Avrupa Şampiyonası Finalleri'ni organize ettik. Şimdi de 2010 Dünya Şampiyonası'na aday olduk. Bizimle birlikte 7 ülke daha adaylığını açıkladı. Eylül ve Ekim aylarında FIBA yetkilileri aday ülkelerde incelemelerde bulunacak. Kasım ayında ise karar açıklanacak. Bu organizasyonu alacağımız kanaatindeyiz. Ayrıca, 2010 yılındaki finallerde başarıyı yakalamamız için de genç yetenekleri en iyi şekilde yetiştirmemiz gerekiyor. Yıldız takımlarımız en iyi şekilde hazırlanıyor. Hem 2010'a talibiz hem de genç yeteneklerimizi şimdiden büyük bir ciddiyetle yetiştiriyoruz.'' 
     
     FEDERASYONLARA ÖZERKLİK 

     Bakan Şahin, Spor Yüksek Kurulu Yasa Taslağı'ndan, özerklik ve sponsorlukla ilgili bölümleri ayırarak, ayrı bir yasa tasarısı olarak TBMM'ye sunduklarını söyledi. 
     Gelecek hafta içinde komisyondan geçecek yasa tasarısının Genel Kurul'a sunulacağını belirten Şahin, ''Bu yolla, Türk sporu ciddi bir atılıma girecek. Sponsorluk ve özerklikle ilgili düzenlemeler, sporda atılan 2 değerli adımdır. Bir federasyon hariç, diğer federasyonların GSGM'ye bağlı olduğu yapı, çağımıza çok uygun düşmüyor'' dedi. 
     Yakın geçmişte yaşanan terör olaylarını, hükümet olarak uluslararası terör olarak benimsediklerini hatırlatan Şahin, ''UEFA'nın Şampiyonlar Ligi'nde Galatasaray ve Beşiktaş maçlarını ertelemesi sonrası Başbakan Recep Tayyip Erdoğan, UEFA yetkilileriyle birebir konuştu. Bu kararların teröre ivme kazandırdığını ifade etti. Devlet başkanları düzeyindeki görüşmelerde konuyu gündeme getirdi. Birçok sportif olay, terör bahanesiyle iptal edilmek istenirken, bu tip organizasyonların Türkiye'ye alınmasında, bu temasların etkisi olduğunu düşünüyorum'' diye konuştu. 
     
     ATALAY'DAN SERZENİŞ 

     Gençlik ve Spor Genel Müdürü Mehmet Atalay, hedeflerinin, Türkiye'yi 10 yılda 10 milyon lisanslı sporcuya kavuşturmak olduğunu söyledi. 
     Tüm federasyonların özerk hale gelmesini istediklerini, Türkiye'yi sporla dünyaya tanıtmak istediklerini ve Türkiye'yi spor turizmine açmak istediklerini belirten Atalay, ''Rüya Takım'ın Türkiye'ye gelişi, bize sporda ambargo koymaya çalışanlara ve Türkiye'yi terör ülkesi olarak gösterenlere de en büyük şamar olacaktır'' diye konuştu. 
     
     DREAM TEAM'İN ETKİSİ 

     Basketbol Federasyonu Başkanı Turgay Demirel, olimpiyat hazırlıklarını Türkiye'de tamamlayacak ''Dream Team''in yaratacağı etkiyi anlatmanın zor olduğunu söyledi. 
     Dev bir takımın gelecek olmasının Türkiye'nin tanıtımı açısından ne kadar önemli olduğunu bildiklerini ifade eden Demirel, ''2010 için önemli bir adayız. Türk sporunun geleceği açısından önemli bir sınav olacak. Şansımızı da yüksek olarak görüyoruz'' dedi. 
     Demirel, federasyonun özerk hale gelmesiyle alacakları sorumluluğu, 12 yıllık birikimleriyle taşıyacaklarını sözlerine ekledi. 
     
     ABD İLE TELEFON BAĞLANTISI 

     Basın toplantısı sırasında, ABD Basketbol Federasyonu Direktörü Jim Tooley ile telefon bağlantısı kuruldu. 
     Dream Team'in Türkiye'ye gelişi ile ilgili görüşlerini açıklayan Tooley, ''Türkiye Basketbol Federasyonu'nun davetlisi olarak Türkiye'ye geleceğimiz için çok mutlu ve heyecanlıyız'' dedi. 
     NBA'deki en iyi oyuncuları ile Türkiye'ye geleceklerini hatırlatan Tooley, ''Jason Kidd, Kobe Bryant, Tracy McGrady, Karl Malone ve Tim Duncan gibi dünyanın en önemli oyuncularını, Larry Brown gibi NBA tarihinin en kariyerli antrenörlerinden bir tanesi çalıştırıyor olacak. Teknik ekip başta olmak üzere, hepimiz Türkiye'ye gelmekten büyük heyecan duyacağız'' diye konuştu. 

     
</TEXT>
</DOC>
