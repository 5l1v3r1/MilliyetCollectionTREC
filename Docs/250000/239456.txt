<DOC>
<DOCNO> 239456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur09.html </URL>
<DATE> 2004/05/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Burası Türkiye 'Ekmek çarpsın, sayısal bana çıkmadı ' 
</HEADLINE>
<TEXT>

     Kütahya'nın Tavşanlı İlçesi'ndeki bir matbaacı, çevresini Sayısal Loto'dan ikramiye kazanmadığına ikna etmek amacıyla, işyerinin girişine ''Ezan vakti ekmek çarpsın, sayısal bana çıkmadı'' yazılı not yapıştırdı. 
     Tavşanlı'dan oynanan bir Sayısal Loto kuponuna 522 milyar lira çıkmasının ardından ilçede büyük merak ve heyecan uyandı. İlçe sakinleri talihlinin kimliğini öğrenmeye çalışırken söylentiler, matbaacılık yapan Abdurrahman Palabıyık'ın üzerinde yoğunlaştı. 
     Söylentilerle birlikte, Palabıyık'ın ziyaretçileri de artmaya başladı. Birdenbire ortaya çıkan akrabalarını ve işyerini ziyaret eden meraklıları ikramiye kazanmadığı konusunda ikna etmek isteyen Palabıyık, sorunun çözümünü, işyerinin girişine ''Ezan vakti ekmek çarpsın, Sayısal bana çıkmadı'' yazılı notu yapıştırmakta buldu. 
     Palabıyık, kaynağını anlayamadığı söylenti nedeniyle işyerinin dolup taşmaya başladığını belirterek, olayın şaşkınlığını üzerinden atamadığını söyledi. 
     Her hafta Sayısal Loto oynadığını, ancak bugüne kadar hiç ikramiye kazanamadığını belirten Palabıyık, ''Böyle bir para çıksa hemen en yakın dostlarımla paylaşıp bir haftada bitirebilirim. Bunu saklamaya gerek duymam'' dedi. 
     İşyerine gelen ziyaretçilere 3 günde bin 200 çay ikram ettiğini kaydeden Palabıyık, ''İşyerimin girişine astığım yazı bile ikramiyenin bana çıkmadığı konusunda çevremi ikna etmeye yetmedi. Söylentinin ve gelenlerin artmasıyla neredeyse kendimden şüphelenmeye başladım'' diye konuştu. 
     
</TEXT>
</DOC>
