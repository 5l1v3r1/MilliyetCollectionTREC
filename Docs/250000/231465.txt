<DOC>
<DOCNO> 231465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas17.html </URL>
<DATE> 2004/04/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yargıtay Ayırt etme gücü olan küçüğün rızası olmadan evlat edinilemez 
</HEADLINE>
<TEXT>

     Yargıtay, ayırt etme gücüne sahip olan küçüğün, rızası olmadan evlat edinilemeyeceğine karar verdi. 
     Yargıtay 2. Hukuk Dairesi'nin konuya ilişkin kararı, Resmi Gazete'nin bugünkü sayısında yayımlandı. 
     Karara konu davada, Afyon 1. Asliye Hukuk Mahkemesi, evlat edinilen çocuğun rızasını almadan, sadece çocuğu evlatlık veren davalı ile evlatlık alan davacının beyanlarını dikkate alarak, çocuğun evlat edinilmesine karar verdi. 
     Karar, temyiz edilmediği için kesinleşti. 
     Adalet Bakanlığı'nın yazısı üzerine Yargıtay Cumhuriyet Başsavcılığı, kararın kanun yararına bozulması için Yargıtay 2. Dairesi'ne başvurdu. 
     Daire, başvuruyu yerinde bularak, yerel mahkeme kararını oybirliğiyle bozdu. 
     Gerekçede, yeni ''Türk Medeni Kanunu''nun 308. maddesinin ''ayırt etme gücüne sahip olan küçük, rızası olmadıkça evlat edinilemez'' hükmü anımsatıldı. 
     Gerekçede, şöyle devam edildi 
     ''Aynı kanunun 313. maddesinde ergin ve kısıtlıların hangi hallerde evlat edinilebileceği düzenlenmiş, son fıkrada, 'bunlar dışında küçüklerin evlat edinilmesine ilişkin hükümler kıyas yoluyla uygulanır' denilmektedir. 
     Sözü edilen Kanunun evlat edinme kararı vermeden önce hakime araştırma yükümlülüğü getiren 316. maddesinin 1. fıkrasında da, evlat edinmeye, ancak esaslı sayılan her türlü durum ve koşulların kapsamlı biçimde araştırılmasından, evlat edinen ile edinilenin dinlenilmelerinden ve gerektiğinde uzmanların görüşünün alınmasından sonra karar verileceği belirtilmiştir. 
     Mahkemece, yukarıda açıklanan hükümler uyarınca evlat edinilenlerin rızalarının alınması gerekirken, bu hususa dikkat edilmeksizin sadece davacı ile davalının beyanlarına itibar edilerek davanın kabulüne karar verilmesi usul ve yasaya aykırıdır.'' Yargıtay'ın kararı sonuca etkili olmayacak, ancak örnek teşkil edecek. 
     
</TEXT>
</DOC>
