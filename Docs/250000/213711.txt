<DOC>
<DOCNO> 213711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun11.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu Bize göre Denktaş New York'a gitmemeli' 
</HEADLINE>
<TEXT>

     KKTC'de ana muhalefet partisi Ulusal Birlik Partisi UBP Genel Başkanı Derviş Eroğlu, ''bu koşullarda New York'a gitmenin BM Genel Sekreteri Kofi Annan'ın koşullarını kabul etmek ve Annan belgesini olduğu gibi kabul etmek anlamına geldiğini, bunun da Kıbrıs Türk halkının hayrına olmadığını'' belirterek, Cumhurbaşkanı Rauf Denktaş'ın New York'a gitmesini istemediklerini bildirdi. 
     Eroğlu, Denktaş ile görüşmesinin ardından yaptığı açıklamada, kendi talebiyle Cumhurbaşkanı ile görüştüğünü ifade ederek Denktaş'ın, Ankara ziyareti ve Kıbrıs konusundaki gelişmeler hakkında bilgi verdiğini kaydetti. Eroğlu, Denktaş'tan aldıkları bilgi ışığında partinin genel yönetim kurulunu toplantıya çağırdıklarını söyledi. 
     Derviş Eroğlu, ''Bu koşullarda Genel Sekreter'in davetine gidilmesi, Genel Sekreter'in koşullarının kabul edildiği anlamına mı geliyor Yoksa başka bir formül mü düşünülüyor'' sorusuna karşılık, ''başka bir formül düşünüldüğünü'' belirterek, ''BM Genel Sekreteri Kofi Annan'ın mektubunun gayet açık olduğunu'' kaydetti. 
     Eroğlu, ''O mektubunda yazdıklarını sözlü ve yazılı değişikliğe uğratmadığı sürece, anlaşılan Genel Sekreter'in koşullarını kabul etmiş sayacak Genel Sekreter. Bu bakımdan bizce önemli'' dedi. Kıbrıs konusunun basit bir olay olmadığını belirten Eroğlu, Genel Sekreter'in görüşünden vazgeçip geçmeyeceği veya daha değişik bir yönteme girip girmeyeceği konusunda bugün bazı cevaplar beklendiğini ve ona göre tavır belirleneceğini bildirdi. 
     ''Şu anki veriler ışığında Cumhurbaşkanı Denktaş New York'a gitmeli mi'' sorusuna, bu konuda yorum yapmak istemediğini, kararı Denktaş'ın vereceğini ifade eden Eroğlu, ''Aslında bu koşullarda New York'a gitmek, Annan belgesini olduğu gibi kabul etmek, Annan'ın koşullarının kabul etmektir ki, bu Kıbrıs Türkünün hayrına olamaz. O bakımdan bize göre gitmemesi gerekir. Ama neticede nihai kararı Sayın Cumhurbaşkanı kendisi verecektir'' diye konuştu. 
     
</TEXT>
</DOC>
