<DOC>
<DOCNO> 237652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas23.html </URL>
<DATE> 2004/05/05/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Denizli Cezaevi'nde bir grup tutuklu yangın çıkardı 
</HEADLINE>
<TEXT>

     Denizli Cezaevi'nde bir grup hükümlü ve tutuklunun, bahçede yangın çıkardığı bildirildi. 
     Alınan bilgiye göre, bir grup hükümlü ve tutuklu cezaevi bahçesinde ''Af istiyoruz'' diye bağırarak çevreyi ateşe verdi. 
     Denizli itfaiye ekiplerinin müdahalesiyle yangının kontrol altına alındığı belirtilirken, polis ve jandarma ekipleri çevrede güvenlik önlemleri aldı. 
     Denizli Cumhuriyet Başsavcısı Selami Hatipoğlu, inceleme yapmak üzere cezaevine gitti. 
     
     "Bazı hükümlü ve tutuklular, disiplin cezalarının geri alınması için olayları başlatmış" 

     Denizli Kapalı Ceza ve Tutukevinde akşam saatlerinde başlayan olaylar, Denizli Cumhuriyet Başsavcısı Selami Hatipoğlu'nun yaptığı görüşmelerin ardından sona erdi. 
     Alınan bilgiye göre, cezaevindeki tutuklu ve hükümlüler, cezaevi bahçesine çıkarak, bulundukları yeri terk etmeyeceklerini söyleyip slogan attı. 
     ''Af istiyoruz'' pankartı açan tutuklu ve hükümlüler, bazı eşyaları da ateşe verdi. 
     Jandarma koğuşların çevresinde güvenlik önlemi alırken, Denizli Cumhuriyet Başsavcısı Selami Hatipoğlu da cezaevine geldi. 
     Hatipoğlu, tutuklu ve hükümlü temsilcileriyle görüşürken, jandarma koğuşların bulunduğu bölümlere girdi. Cezaevine gelen Denizli İtfaiyesi ekipleri de yangını söndürdü. 
     Başsavcı Selami Hatipoğlu, yaptığı açıklamada, olayları 1, 2, 3 ve ''okul koğuşu'' olarak da adlandırılan 4. koğuşlarda kalan 369 hükümlü ve tutuklunun başlattığını bildirdi. 
     Hatipoğlu, şunları söyledi 
     ''Görüştüğümüz temsilciler, olaylarının başlatılmasına gerekçe olarak, bazı hükümlü ve tutukluların aldıkları disiplin cezalarını göstererek, bunların kaldırılmasını istedi. Görüşmenin ardından olaylar sona erdi. Olaylar sırasında 1 tutuklu şoka girerek fenalaştı ve tedavi amacıyla Denizli Devlet Hastanesi'ne kaldırıldı.'' Hatipoğlu, soruşturmanın ve hasar tespit çalışmalarının sürdüğünü belirtti. 
     Denizli Kapalı Tutuk ve Cezaevi'nde toplam 520 hükümlü ve tutuklu bulunuyor. 
     
</TEXT>
</DOC>
