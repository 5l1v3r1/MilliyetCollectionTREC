<DOC>
<DOCNO> 214362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/dunya/dun03.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

   
   Türk kızına bandana izni    Fransa'nın doğusundaki Alsace bölgesinde, türban taktığı için okuldan atılan 11 yaşındaki Türk kızının bandana takarak başka bir okulda tekrar derslere girmesine izin verildi. İsminin Hilal olduğu belirtilen Türk kızı, Thann kasabasında eğitim gördüğü "Charles - Walch" Ortaokulu'ndan, türban taktığı gerekçesiyle kasım ayında atılmıştı. Aynı kasabadaki "Remy - Saesch" Ortaokulu, Türk kızının bandana takması koşuluyla derslere girmesine izin verdi. Fransa Eğitim Bakanı Luc Ferry, bandananın da dini simge olarak algılanması halinde yasak kapsamına alınabileceğini söylemişti. 
   
   'Almanya'ya şeriat geliyor' korkusu    Almanya'da, Hamburg Eyaleti İçişleri Bakanı Dirk Nockemann, "camilerin, ülkede şeriat düzeninin getirilmesi amacıyla militan bulmak için kötüye kullanıldıklarını" ileri sürdü. Nockemann, Tagesspiegel gazetesine yaptığı açıklamada, "Almanya'da paralel toplumlar oluşturan yabancı kültürlerin köprü başlarına ihtiyacımız yok. Muhammed Atta'lar 11 Eylül saldırılarının planlayıcılarından Hamburg'un açık toplumu arasında yetişti" dedi. 
   
   16 kaçak boğuldu    Akdeniz'de kaçak göçmen taşıyan 2 küçük teknenin alabora olması sonucu 16 kişi boğuldu, 20 kişi kayboldu. Geçen hafta meydana gelen kaza, sağ kalanlardan birinin Mısır'daki ailesini araması üzerine dün öğrenilebildi. Sağ kurtulan bir kişi, Libya'dan İtalya'ya gitmek üzere yola çıkan teknelerin fırtınada battığını söyledi. 
   
   Dazlak cinayeti    Rusya'nın St. Petersburg kentinde, dazlakların saldırısına uğrayan 9 yaşındaki bir Tacik kızı öldü, babası ve 11 yaşındaki kuzeni ağır yaralandı. 
   Önceki gece alkollü 10 - 12 gençten oluşan bir grubun, bıçak ve beyzbol sopalarıyla bir Tacik aileyi hedef aldığı saldırıda, kız çocuğu aldığı 11 bıçak darbesi sonucu olay yerinde hayatını kaybetti. 
   
   Artist aday    Filipinlerin en tanınmış aksiyon filmi yıldızlarından Fernando Poe Jr. devlet başkanlığına soyundu. "Da King" Kral olarak anılan Poe Jr. favorileri arasında yer aldığı 10 Mayıs'taki seçimleri kazanırsa ülkenin Joseph Estrada'dan sonra ikinci "artist" devlet başkanı olacak. 
   
   İran uçağı BAE'de düştü 43 ölü    Birleşik Arap Emirlikleri'nin BAE Şarca Emirliği'nde, içinde 46 kişi bulunan yolcu uçağının düşmesi sonucu 43 kişi öldü, üç kişi yaralı olarak kurtuldu. 
   İran'ın güneyinde Basra Körfezi'ndeki bu ülkeye ait Kiş Adası'ndan Birleşik Arap Emirlikleri'nin Şarca bölgesine inişi sırasında düşen İran uçağından kurtulanlardan ikisinin İran vatandaşı, birinin de Filipinli olduğu belirtildi. 
   Kiş Air'e ait "Fokker - 50" tipi uçağın, Şarca Havaalanı'na 10 kilometre mesafede burun üstü boş bir araziye çakıldığı kaydedildi. 
   Uçağın neden düştüğü ise ilk aşamada belirlenemedi. 
   
   
   
</TEXT>
</DOC>
