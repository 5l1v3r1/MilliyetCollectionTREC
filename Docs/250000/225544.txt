<DOC>
<DOCNO> 225544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo02.html </URL>
<DATE> 2004/03/25/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Daum'un yerine gelen Fenerbahçe'nin eski hocası Löw kovuldu 
</HEADLINE>
<TEXT>

     Ali H. Yurtsever bildiriyor 

Avusturya'da geçen sezonun lig şampiyonu Austria-Wien'in Alman hocası Joachim Löw'ün sözleşmesi bugün tek taraflı olarak feshedildi. 
     Bir dönem Fenerbahçe'yi de çalıştıran ünlü Alman çalıştırıcı Löw Haziran 2003'te ayında Christoph Daum'un görevi bırakmasından sonra takımın başına getirilmişti. 
     Austria-Wien Başkanı Frank Stronach, geçen yıl kendisine verilen 125 kişilik listeden Joachim Löw'ü seçtiğini anımsatarak, ''Löw'ü 2001 yılından beri takımın başına getirmek istiyordum ama sonuç planladığım gibi olmadı. Anlaşamadığımız için bugün sözleşmesini feshettim'' dedi. 
     Kendisine, 2003 yılında Löw hakkında ''Tam istediğim bir teknik direktör'' şeklindeki sözlerini anımsatan bir gazeteciye ise Stronach, ''O zaman bana tanıtılanlar arasında en iyisiydi. Ama, Dün dündür'' yanıtını verdi. 
     Stronach, Avusturya Federal liginde ilk sırada bulunan Austria-Wien takımını yarından itibaren tam yetkiyle kulübün spordan sorumlu direktörü Günter Kronsteiner'in çalıştıracağını bildirdi. 
     Löw ise sözleşmesinin tek taraflı feshedilmesinden ''üzüntü duyduğunu'' belirtirken, bir yıl önce ''tek yetkili'' koşulu ile göreve başladığını ancak sezon boyunca kendisine müdahale edildiğini söyledi. Löw, bundan sonra hangi takımı çalıştıracağı konusunda ise soruları yanıtsız bıraktı. 

     
</TEXT>
</DOC>
