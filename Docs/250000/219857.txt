<DOC>
<DOCNO> 219857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur22.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye kötü haber 'Temel Reis'i kullanamazsınız' 
</HEADLINE>
<TEXT>

     Temel Reis çizgi film ve karakterlerinin lisans hakları temsilcisi Gamma Medya Şirketi, ''tiplemelerin CHP tarafından propaganda amaçlı kullanımına izin verilmeyeceğini'' bildirdi. 
     Şirketten yapılan yazılı açıklamada, ''dünyada ve Türkiye'de herkes tarafından tanınıp bilinen Popoye Temel Reis çizgi karakteri, Brutus Kabasakal , Olive Oyl Safinaz ve diğer tüm karakterlerin telif hakkının King Features Syndicate Inc. şirketine ait olduğu'' belirtildi. 
     ''Bu karakterler ve isimlerin aynı zamanda marka olarak ülkemizde Hearst Holdings Inc. adına tescili bulunduğu'' da ifade edilen açıklamada, söz konusu marka ve karakterlerin Türkiye'deki lisans hakları temsilciliğinin ise Gamma Medya Ltd. Şti. tarafından yapıldığı kaydedildi. 
     ''Marka ve telif haklarının sahibi King Features Syndicate ve Hearst Holdings şirketlerinin, Popeye çizgi karakterlerinin ve isimlerinin siyasi propaganda nitelikli kullanılmasına kesinlikle karşı oldukları'' vurgulanan açıklamada, şöyle denildi 
     ''CHP'nin süregelen ısrarlı girişimi karşısında, Hearst Holdings ve Türkiye'deki avukatları tarafından, 27 Şubat 2004 tarihinde, kampanyaya derhal son verilmesine yönelik hukuki işlemlere başlanmış ve CHP Genel Merkezi'ne kampanyayı durdurma ihtar yazısı gönderilmiştir. 
     Ülkemizde marka ve telif haklarının korunmasına yönelik yasanın çıkarılmasında değerli katkıları bulunan ve yasanın işleyişinin takipçisi olan CHP'nin, 'Popeye' markasının itibarını zedeleyici ve marka sahibinin müsaadesini hiçe sayıcı tutum ve davranışlardan kendini sakınacağını umuyoruz.'' 
     
</TEXT>
</DOC>
