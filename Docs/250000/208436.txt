<DOC>
<DOCNO> 208436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/dunya/adun.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu AB, AB'ye giremez 
</HEADLINE>
<TEXT>

   Uluslararası Af Örgütü'ne göre, herkese insan hakları dersi veren AB'nin de karnesi kötü. Örgüt, Yunanistan'dan bir de çarpıcı örnek verdi Bir trafik suçlusuna elektrik verilmiş 
      Güven Özalp Brüksel 

   
   Uluslararası alanda insan haklarının en önde gelen savunucusu rolünü üstlenen ve Türkiye'nin de aralarında bulunduğu ülkelere bu konuda eleştiri üzerine eleştiri getiren Avrupa Birliği'nin AB insan hakları karnesinin hiç de iç açıcı olmadığı ortaya çıktı. Uluslararası Af Örgütü Amnesty International, AI , AB'ye insan hakları konusunda sürekli başka ülkelere telkinlerde bulunmanın yanı sıra kendi evini de düzenlemesi gerektiği uyarısında bulundu. Örgütün 2003 yılı raporunu temel alarak hazırladığı "İnsan hakları evde başlar" başlıklı raporda, "Birlik içinde insan hakları ihlallerinin devam etmesi halinde, diğer ülkelerin, AB'nin dünya çapında yaptığı insan hakları savunuculuğunu ciddiye almayacakları" uyarısında bulunuldu. 
   Örgütün 2003 yılı raporuna bakıldığında ise Birlik üyelerindeki ihlallerin, Komisyon tarafından aday ülkeler için hazırlanan İlerleme Raporları'ndaki uyarıları aratmayacak nitelikte olması dikkat çekiyor. İşte, 15 üyeden sadece Hollanda ve Lüksemburg'un "sınıfı geçtiği" AB insan hakları karnesi 
   ALMANYA Gözaltında ölüm, güvenlik birimlerinin kötü muamelesi, sınır dışı uygulamalarında ölüm, Çeçenlerin sonlarının bilinmesine karşın Rusya'ya gönderilmeleri. 
   AVUSTURYA Güvenlik birimlerinin kötü muamelesi, gözaltındakilere gereğinden fazla güç kullanımı, sığınmacılara yönelik sert politika. 
   BELÇİKA Güvenlik birimlerinin kötü muamelesi ve ırkçı nitelik taşıyan yaklaşımları, kaçakların ülkelerine gönderilmesinde aşırı güç kullanımı. 
   DANİMARKA Mültecilerin korunmasına ilişkin düzenleme, terörle mücadele yasasının kapsamının genişliği, yasalarda işkencenin saldırı olarak tanımlanmaması, hücre hapsi. 
   FİNLANDİYA Askerlik yapmak istemeyenlerin mecburi sivil görevlerinin sürelerinin uzunluğu, polisin ırkçı yaklaşım sergilemesi. 
   FRANSA Güvenlik birimlerinin şiddet uygulaması, bunlara verilen cezaların yetersizliği, cezaevlerindeki durum. 
   HOLLANDA AI, insan hakları konusunda bir eksiği olmadığı görüşünde. 
   İNGİLTERE 11 Eylül sonrası uygulamalar, bazı cezaevlerindeki çocuk mahk mların temel haklarının korunamaması. 
   İRLANDA Sığınmacılara yönelik muamele, güvenlik birimlerinin yaklaşımları. 
   İSPANYA Cezaevlerindeki durum, işkence ve kötü muamele, güvenlik birimlerinin özellikle mülteci kadınlara yönelik cinsel taciz uygulamaları. 
   İSVEÇ Terörle mücadele yasasının kapsamının çok geniş olması. 
   İTALYA Güvenlik birimleri ve cezaevi yetkililerinin bazen işkenceye varan kötü muameleleri. 
   LÜKSEMBURG AI, insan hakları konusunda bir eksiği olmadığı görüşünde. 
   PORTEKİZ Güvenlik birimlerinin ırk ve cinsiyete dayalı sözlü saldırıları ve dayağa varan kötü muamele, hapishanelerin uluslararası standartların altında kalması. 
   YUNANİSTAN Trafikte yapılan bir hata sonucunda tutuklanan bir kişiye elektrik vermeye kadar varan işkence ve kötü muamele, şik yet edilen güvenlik birimlerine yönelik soruşturma açılmaması, askerlik yasasının uluslararası standartlarda olmaması. 
   
   
</TEXT>
</DOC>
