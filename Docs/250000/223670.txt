<DOC>
<DOCNO> 223670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun02.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice El Zevahiri'nin yakalanması büyük bir adım olurdu 
</HEADLINE>
<TEXT>

     Afganistan sınırı civarında El Kaide militanlarına yönelik olarak düzenlenen operasyonda Eymen El Zevahari olduğu sanılan birinin köşeye sıkıştığı iddialarının ardından Condoleezza Rice, ''El Zevahiri'nin yakalanması terörle mücadele konusunda büyük bir adım olurdu'' dedi. 
     Rice, Amerikan CNN televizyonuna yaptığı açıklamada, ''Eğer bu doğruysa, terörle mücadelede önemli bir adım olurdu, çünkü El Zevahiri'nin çok önemli bir kişi olduğu açıktır'' dedi, ancak El Zevahiri'nin yakalanmasının El Kaide'ye ölümcül bir darbe olduğunu vurgulamaktan kaçındı. Rice, ''Temkinli olmak lazım ve bir lideri yakalanmasının El Kaide'yi bitireceğini düşünmemek gerek. Hep söylediğimiz gibi, yakalanan herkesin, adalete hesap verdiğini görmek istediği Usame Bin Ladin bile söz konusu olsa, bu El Kaide'nin bittiği anlamına gelmez. Yerel ve ulusal liderler var. Bütün bir şebekeyi çökertmek lazım, sadece bir kişiyi değil'' diye konuştu. 
     Pakistanlı üst düzey yetkililer, Afganistan sınırı civarında El Kaide militanlarına yönelik olarak düzenlenen operasyonda El Kaide'nin 2 numaralı adamı El Zevahari olduğu sanılan bir kişinin askerler tarafından Güney Vaziristan'da kuşatmaya alındığını belirtmişti. 
     
</TEXT>
</DOC>
