<DOC>
<DOCNO> 243655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas02.html </URL>
<DATE> 2004/05/28/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Görüntülü kolye ABD piyasalarında satışa sunuldu... 
</HEADLINE>
<TEXT>

     Burak Coşkun 

ABD'de ''yüksek teknoloji mücevheratı'' adı verilen ve LCD ekranıyla istenen resmi gösteren kolyeler büyük ilgi görüyor. 
     Fotoğraf çeken cep telefonlarının gördüğü büyük ilgiden esinlenen Nokia şirketi tarafından üretilen ve ''Medallion I'' adı verilen renkli LCD ekranlı kolye, ABD'de piyasaya çıkmasıyla birlikte, kapışılmaya başlandı. 
     Cep telefonu, bilgisayar ya da palm gibi bir başka cihazdan kızılötesi bağlantı yoluyla gönderilen görüntüleri alarak, hafızasında saklayan 21. yüzyılın kolyesi istenilen görüntüleri sırayla gösteriyor. Çelik çerçeveli ve 8 resim kapasiteli kolyenin bataryası ise 15 saat dayanıyor. 
     Dünyanın ilk görüntülü mücevheratı kabul edilen ve 300 dolara satılan LCD ekranlı kolyenin, daha gelişmiş ve istenirse bileğe de takılabilecek modelinin bu yaz piyasaya çıkacağı belirtiliyor. 
     
</TEXT>
</DOC>
