<DOC>
<DOCNO> 232526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun34.html </URL>
<DATE> 2004/04/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Molivyatis Annan Planı son fırsat değil 
</HEADLINE>
<TEXT>

     Yunanistan Dışişleri Bakanı Petros Molivyatis, ''BM Genel Sekreteri Kofi Annan'ın taraflara sunduğu planın, Kıbrıs konusunun çözümü için son şans olmadığını, ileride bu konunun yeniden gündeme gelebileceğini'' belirtti. 
     Molivyatis, Atina'da yayınlanan Katimerini gazetesindeki demecinde, Kıbrıs'ta 24 Nisan'da yapılacak referandum sonrası dönemi değerlendirdi. 
     Kıbrıs sorununun çözümünün, Türkiye ile AB ve BM için bir ihtiyaç olduğunu ifade eden Molivyatis, ''Dolayısıyla bu konunun ileride yeniden gündeme gelme ihtiyacı doğacaktır. Çözüm çabalarının yine Annan planı temelinde olup olmayacağını bilemem. Bunlar AB çerçevesinde de olabilir'' dedi. 
     Molivyatis, Rum tarafından ''hayır'' çıkması durumunda, KKTC'nin tanınmasına ilişkin soru üzerine, böyle bir olasılığın mümkün olamayacağını savundu. 
     Referandum sonuçları ne olursa olsun, 1 Mayıs'tan itibaren Kıbrıs'ın kuzeyinin de AB toprağı sayılacağını öne süren Molivyatis, ''Kuzey Kıbrıs'ın ayrı bir devlet olarak tanınması o kadar kolay değil. Her şeyden önce AB üyesi 25 ülkenin bunu tanıması mümkün değil. Kuzey Kıbrıs'ı ayrı devlet olarak tanıyacak olanların AB ile ilişkilerinde sorun olacaktır. Ancak bu durumda ABD ve AB ülkeleri Kıbrıslı Türklerle bazı özel ilişkiler içerisinde olmayı düşünebilirler'' diye konuştu. 
     
     TÜRKİYE İLE İLİŞKİLER 
     Demecinde Türk-Yunan ilişkilerine değinen Molivyatis, Atina'nın Türkiye ile olan ilişkilerin yumuşatılmasından yana olduğunu belirterek, bu amaçla iki ülke arasındaki istikşafi görüşmelerin yeniden başlatılacağını açıkladı. 
     Önümüzdeki hafta içerisinde Ankara'da başlatılacak görüşmelerde sadece kıta sahanlığı sorununun ele alınacağını belirten Molivyatis, ''Bu görüşmelerde deniz hukuku ve teknolojik gelişmeler ve diğer koşullar çerçevesinde kıta sahanlığı konusu ele alınacaktır'' dedi. Molivyatis, Atina'nın politikasının Kıbrıs konusunun iki ülke ilişkilerinin dışında tutulmasından yana olduğunu ve Türk tarafının da niyetinin bu şekilde olduğu kanısında olduğunu belirterek, ''En azından bugünkü Başbakan Recep Tayyip Erdoğan hükümetinin bu düşüncede olduğunu sanıyorum'' dedi. 
     Molivyatis, görüşmelere yine geçmişte olduğu gibi Yunan tarafından büyükelçi Anastasios Skopelitis'in katılacağını söyledi. 
     
</TEXT>
</DOC>
