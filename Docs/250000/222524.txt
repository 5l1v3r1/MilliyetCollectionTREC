<DOC>
<DOCNO> 222524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo07.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Asbaşkanı Galibiyet takımın özgüvenini yerine getirdi... 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Haşmet Bedii Kürüm, Elazığspor galibiyetinin takımın özgüvenini yerine getirdiğini söyledi. 
     Kürüm, AA muhabirine yaptığı açıklamada, Elazığspor karşısında ihtiyaçları olan çok önemli bir galibiyet aldıklarını kaydederek, ''Bu maçın en önemli yanı, futbolcularımızın özgüvenlerini yeniden kazanmaları oldu. Şimdi Diyarbakırspor maçına çok daha rahat çıkacağız. Futbolcularımız özellikle 2-0 yenik duruma düştükten sonra ortaya koydukları performansı devam ettirirlerse, Diyarbakır deplasmanından da galibiyetle ayrılacağımıza inanıyorum'' diye konuştu. 
     
     ''ESKİ GÜCÜMÜZE KAVUŞTUK'' 

     Elazığspor maçında golleri defans hatalarından yediklerini anlatan Kürüm, 2-0 yenik duruma düşmelerine rağmen, 5 gol atıp galip gelmelerinin, takımın eski gücüne kavuştuğunu gösterdiğini ifade etti. 
     Kürüm, alınan galibiyetin kendilerine bundan sonrası için moral verdiğini belirterek, ''Futbolcularımıza, teknik heyetimize sonuna kadar güveniyoruz. Bundan sonra daha stressiz ve telaşsız olacağız'' dedi. 
     Elazığspor maçında siyah-beyazlı taraftarların takımlarını yalnız bırakmadığını ve 90 dakika boyunca desteklediğini de anlatan Kürüm, ''Taraftarlarımıza teşekkür ediyoruz. Bu galibiyette onların da payı büyük'' şeklinde konuştu. 
     Kürüm, hakem Serdar tatlı ile ilgili yorum yapmaktan kaçınırken, ''Ben bugüne dek hakemler hakkında konuşmadım. Ligin bundan sonraki maçlarını da bu hakemlerimiz yönetecek. Konumum icabı hakemler hakkında yorum yapmak istemiyorum'' diyerek sözlerini tamamladı. 

     
</TEXT>
</DOC>
