<DOC>
<DOCNO> 214699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun06.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Planı Türkiye hazırladı.... 
</HEADLINE>
<TEXT>

     KKTC Cumhurbaşkanı Rauf Denktaş, KKTC tarafından sunulan tıkanıklıkları giderme önerisiyle ilgili olarak yaptığı açıklamada, ''planın Türkiye tarafından hazırlandığını'' açıkladı ve plan çerçevesinde, ''BM Genel Sekreteri Kofi Annan'ın yegane hakem olarak bırakılmadığını'' vurguladı. 
     KKTC'nin sunduğu önerinin ayrıntılarının basına sızmasının ardından konu hakkındaki değerlendirmelerini gazetecilerle paylaşan KKTC cumhurbaşkanı Rauf Denktaş, ''Türkiye'nin bulduğu bir formüldür. İyi ve güzel bir formüldür'' açıklamasında bulundu. 
     ''Sürece Türkiye ve Yunanistan'ın da katılması gerektiğini'' kaydeden Denktaş, ''Garantör devletlerin de ellerini taşın altına koymaları gerekiyor'' diye konuştu. 
     
     PLAN BİR SUPAP 

     Anlaşmazlıkla ilgili boşlukların doldurulması konusunda Annan'ın tek yetkili olarak bırakılmamasını ''kendileri açısından bir supap'' olarak niteleyen Denktaş, ''önerinin Annan tarafından da olumlu karşılandığını'' sözlerine ekledi. 
     
     RUM TARAFI SIKINTIDA 

     KKTC planının sunulmasından sonra değerlendirmede bulunan diplomatik bir kaynak, ''Rumların, KKTC önerisinin ardından büyük sıkıntı içine düştüklerini'' belirtti. 
     Adının saklı kalmasını isteyen kaynak, şunları söyledi ''Stratejilerini tamamen KKTC Cumhurbaşkanı Denktaş'ın sözde uzlaşmaz tutumuna dayandıran Rum heyeti, KKTC'nin son derece yapıcı önerisi karşısında şaşkınlığa uğradı ve büyük sıkıntı içine düştü.'' 
     
     GÜNÜN PROGRAMI 

     KKTC Dışişleri Bakanı Serdar Denktaş ise, bugün TSİ 22.00'da başlayacak olan görüşmenin yaklaşık 40 dakika sürmesi konusunda anlaşmaya varıldığını söyledi. Bu süre içersinde Rum tarafı, KKTC tarafının sunmuş olduğu öneriyi kabul edip etmediğini bildirecek. 
     Rum tarafının cevabının olumlu olması halinde müzakerelere pazartesi gününden itibaren başlanacak. Cevap olumsuz olduğu takdirde ise müzakereler başlayamayacak. 
     Rum tarafı KKTC önerisine olumlu cevap verse dahi BM'de herhangi bir tören yapılmayacağı ve KKTC heyetinin hızla BM binasından ayrılarak havaalanına gideceği belirtiliyor. 

     
</TEXT>
</DOC>
