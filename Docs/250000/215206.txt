<DOC>
<DOCNO> 215206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/dunya/dun04.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Bush, askerlik kayıtlarını yayımlattı 
   ABD Başkanı George W. Bush, Vietnam Savaşı sırasında ailesinin yardımıyla, vatana hizmetten kaçtığı yolundaki suçlamalar üzerine, verdiği emirle Beyaz Saray, Vietnam Savaşı kayıtlarını dün gece yayımladı. Madalyalı Vietnam gazisi Demokratik Parti'nin başkan adaylığı yarışında en güçlü isim olan Senatör John Kerry, Bush'un savaş sırasında ailesinin yardımıyla, Texas Hava Ulusal Muhafız Gücü'ne katılarak vatana hizmetten kaçtığını iddia etmişti. 
   
   Moskova'da havuz faciası 11 can aldı 
   Rusya'nın başkenti Moskova'da bir süre önce bir Türk firması tarafından inşa edilen Transvaal yüzme havuzu ve su parkında cam tavanın çökmesi sonucu 1'i çocuk 11 kişi öldü, 13'ü çocuk 85 kişi de yaralanadı. Başkentin dış semtinde Transvaal yüzme tesisleri ve su parkındaki kaza, tavanda günlerdir yağan karın biriktirdiği aşırı yükten kaynaklandı. 1300 kişinin bulunduğu su parkındaki kaza üzerine çok sayıda insanın mayolarıyla eksi 15 derece soğukta açıkhavaya fırlamak zorunda kaldığı bildirildi. 
   
   Pakistan'da deprem 20 ölü, 30 yaralı 
   Pakistan'ın Afganistan sınırındaki kuzeybatı eyaletinde dün peş peşe meydana gelen 5.5 ve 5.7 büyüklüğündeki iki ayrı depremde ilk belirlemelere göre, 20 kişi öldü, 30 kişi de yaralandı. Ölenler arasında yük arabasıyla giderken toprak kayması sonucu yuvarlanan dev bir kayanın çarpması sonucu uçuruma düşen 10 yolcu bulunuyor. Merkezi Hindikuş Dağları olarak belirlenen deprem sonucu, bölgede 100'den fazla ev de çöktü. Deprem, başkent İslamabad ve Peşaver'de de hissedildi. 
   
   Saddam'ın sığınağı betonla kapatıldı 
   Irak devrik lideri Saddam Hüseyin'in Tikrit yakınlarında ele geçirildiği küçük sığınak, beton kalıpla kapatıldı. Turistlerin ve Iraklı ziyaretçilerin akınına uğrayan sığınak, işgal ordusunun başına dert olmuştu. Sığınağın turistler için bir cazibe merkezi veya Saddam sevenler için de kutsal bir mek n olmasını önlemek amacıyla tahrip edilmesi isteğini geri çeviren Bağdat'taki Amerikalı komutanlar, çareyi kapatmada buldu. Sığınak, 4 Şubat'ta uzunluğu 1 metre, eni 60 santimetre ve ağırlığı 136 kilo beton kalıpla kapatıldı. 
   
   
   
</TEXT>
</DOC>
