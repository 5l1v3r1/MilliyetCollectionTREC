<DOC>
<DOCNO> 234810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun10.html </URL>
<DATE> 2004/04/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Rau Türkiye'ye yapılan teklifin gerisine düşülemez 
</HEADLINE>
<TEXT>

     Hakkı Akduman bildiriyor 

Almanya Cumhurbaşkanı Johannes Rau, Türkiye'ye, şartları yerine getirdiği takdirde yapılan üyelik müzakerelerine başlanması teklifinin gerisine düşülemeyeceğini söyledi. 
     Cumhurbaşkanı Rau, Bild gazetesine yaptığı açıklamada, Almanya'da Kohl hükümetinden Schröder hükümetine kadar tüm federal hükümetlerin, şartları yerine getirdiği takdirde Türkiye ile üyelik müzakerelerine başlanmasını önerdiklerini belirterek, ''Bu şartların yerine getirilip getirilmediği ya da ne zaman getirileceği konusunda sorular sorulabilir, ancak Türkiye'ye yapılan teklifin gerisine düşülemez'' dedi. 
     Rau ayrıca, AB'nin genişlemesinden duyulan endişelerin daha önce de var olduğuna işaret ederek, ''Bu tür endişeler ilk genişleme öncesinde de vardı. Ancak eminim çok kısa süre sonra şunu göreceğiz AB genişlemesi Avrupa'yı güçlendirecektir. Ve özellikle biz Almanlar için de büyük fırsatlar sunacaktır. Bu başarının bir hikayesi olacak'' diye konuştu. 
     Rau, AB'nin yeteri kadar demokratik olup olmadığına ilişkin soru üzerine de ''AB son 20 yılda büyük ölçüde demokratikleşti. Ancak hala bazı eksiklikler var. Özellikle Avrupa Parlamentosu'na daha fazla yetki verilmeli'' dedi. 
     
</TEXT>
</DOC>
