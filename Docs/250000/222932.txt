<DOC>
<DOCNO> 222932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/dunya/dun01.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zarkavi yine baş şüpheli 
</HEADLINE>
<TEXT>

   Madrid'deki saldırıları düzenleyen 6 Faslıdan biri ele geçirildi. Polise göre beyin, İstanbul saldırılarını düzenleyen Zarkavi 
      
   Madrid'de 201 kişinin ölümüne yol açan saldırıların ardından da, El Kaide'nin İstanbul'daki saldırılarının beyni Ebu Musa Zarkavi ismi çıktı. Saldırılara karıştığı sanılan 6 Faslı aşırı dinci militanın kimliklerini belirleyen, zanlılardan Cemal Zugam'ı ele geçiren İspanyol polisi, saldırıların ardında Ebu Musa Zarkavi'nin olduğu ihtimali üzerinde duruyor. 
   Tutuklanan Cemal Zugam'ın, geçen mayısta Kazablanka'da 45 can alan saldırıların zanlılarıyla bağlantısının ortaya çıkarılması da, saldırının ardındaki uluslararası terör ağının boyutunu gösteriyor. Zugam'ın, saldırıya uğrayan trenlerden birinden, patlamadan hemen önce indiği de görgü tanıkları ifadeleri sonucu belirlendi. İspanyol polisinin elinde, Zugam'ın yanı sıra 2 Faslı, 2 Hintli ve 1 Cezayirli zanlı bulunuyor. Ebu Musa Zarkavi, mart ayı başında Bağdat ve kutsal kent Kerbela'daki türbelere karşı düzenlenen bombalı saldırıların da bir numaralı şüphelisiydi. 
   
   Saldırı geliyorum dedi 
   El Kaide militanlarının, İspanya'ya saldırılar düzenlemeyi aylar önce planladıkları, bu planlarını internette iletişim için kullandıkları siteler üzerinden birbirlerine aktardıkları ortaya çıktı. 
   CNN Televizyonu'nun internet sitesinde yayımlanan haberde, militanların şu ifadelerine yer verildi "İspanyol hükümeti iki darbeden fazlasına dayanamaz. Halk baskısı, onları Irak'tan çıkmaya zorlar", "Eğer Irak'tan asker çekmezlerse Sosyalist Parti seçim zaferini garantiler ve hemen askeri geri çeker." 
   
   
</TEXT>
</DOC>
