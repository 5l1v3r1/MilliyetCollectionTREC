<DOC>
<DOCNO> 204208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo19.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'a yabancı transfer yasağı geldi 
</HEADLINE>
<TEXT>

     Galatasaray Kulübü, Brezilyalı futbolcu Felipe'nin alacakları ödenmediği için FIFA tarafından konulan transfer yasağıyla ilgili açıklama yaptı. 
     İstanbul Menkul Kıymetler Borsası, bugün bir gazetede çıkan ''FIFA'dan Cimbom'a transfer yasağı'' başlıklı haberle ilgili Galatasaray Sportif Sinai ve Ticari Yatırımlar A.Ş'den bilgi istedi. 
     Şirketin Borsa'ya yaptığı açıklamada, ''Şirketimiz tarafından kiralanan Galatasaray Profesyonel Futbol Takımı'nın transfer ve yönetim faaliyetleri şirketimiz tarafından değil, Galatasaray Spor Kulübü tarafından sürdürülmekte olup, transfer gelir ve giderleri, teknik kadro ve futbolcu gelir ve giderleri şirketimizin bilançosunda yer almamaktadır. Bu sebeple, 24.12.2003 tarihli Vatan Gazetesi'nde yayınlanan FIFA'dan Cimbom'a transfer yasağı başlıklı yazı ile İMKB tarafından talep edilen bilgilerin muhatabı Galatasaray Spor Kulübü olup, kendilerinin konu ile ilgili açıklaması aşağıdadır'' denildi. 
     Galatasaray Kulübü'nün açıklamasında ise şu görüşlere yer verildi 
     ''Galatasaray Spor Kulübü'ne Felipe Jorge Loureiro ile ilgili olarak FIFA'dan gelen yazıda, CAS tarafından alınan 11.11.2003 tarihli karara rağmen, kulübümüzün ödeme yapmaması gerekçesi ile uluslararası transfer yasağı kararı alınmıştır. Kulübümüz, CAS kararındaki eksiklikten dolayı ve yasal süre içinde İsviçre Federal Mahkemesi'nde karara itiraz etmiş durumdadır. Türkiye Futbol Federasyonu'na yapılan başvuruda, temyiz başvurumuzla ilgili evrakların FIFA'ya iletilmesi, mahkeme kararı kesinleşene kadar ödeme kararının durdurulması ve uluslararası transfer yasağının, itiraz hakkımız göz önüne alınarak kaldırılması talep edilmiştir.'' 
     
</TEXT>
</DOC>
