<DOC>
<DOCNO> 225839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko46.html </URL>
<DATE> 2004/03/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Haftanın beşinci gününü de tarihi rekorla kapatan Borsa'da, hisse senetleri ortalama yüzde 1.78 değer kazandı. 
     İMKB Ulusal 100 Endeksi, 1. seansı yüzde 1.55 artışla 20,789.00 puandan tamamladı. Endeks, 2. seansta da süren alımlarla yüzde 0.23 artarak günü 20,836.12 puandan kapattı. 
     Dün 20,472.61 puanla tarihi rekora ulaşan endeks, bugünkü kapanış değeriyle bu rekoru bir kez daha yeniledi. Borsa bugünkü artışla birlikte üst üste 7. günü de yükselişle tamamlamış oldu. 
     İlk seanstaki 316.39 puanlık artış dikkate alındığında, endeks, günlük bazda 363.51 puan ve yüzde 1.78 yükseldi. 
     Hisse senetleri piyasasında, toplam 1 katrilyon 864.5 trilyon liralık işlem hacmi kaydedildi. İşlem hacminde ulaşılan bu miktar 2004 yılının en yüksek seviyesini oluşturdu. 
     Çukurova Grubu'nun TMSF ile Yapı Kredi Bankası'na olan borçlarının yeniden yapılandırılmasına ilişkin yeni önerisinin gündeme gelmesinin borsanın lokomotif hisselerinden olan Yapı Kredi Bankası'na olumlu yansıdığını vurgulayan borsa uzmanları, yurtdışı piyasalardaki yükselişler ve Kıbrıs'la ilgili olumlu beklentilerin de etkisiyle endeksin, önemli bir direnç olan 20,600 seviyesini geçtikten sonra yeni tarihi zirve olan 20,913.20 puan seviyesine kadar yükseldiğini belirtiyor. 
     Uzmanlar, borsanın haftanın son işlem gününü moralli kapattığını ifade ederek, önümüzdeki hafta da Kıbrıs konusundaki gelişmelere endeksli bir seyir beklenen piyasada, kar satışları gelmesi halinde 20,600 seviyesine kadar gevşeme olabileceğini kaydediyor. 
     
     DÖVİZ 
     Kapalıçarşı'da dün 1 milyon 327 bin liradan kapanan dolar, güne yine aynı fiyattan, 1 milyon 611 bin liradan kapanan Euro ise 1 milyon 609 bin liradan başladı. 
     Kapanışta, doların satış fiyatı 1 milyon 321 bin lira, Euro'nun satış fiyatı 1 milyon 609 bin lira oldu. 
     Merkez Bankası, doların bugünkü efektif kurunu alışta 1 milyon 314 bin 692 lira, satışta 1 milyon 323 bin 941 lira olarak açıkladı. 
     Böylece dolar, Merkez Bankası'nın dün açıkladığı kurlara göre, alışta 3 bin 512 lira, satışta 3 bin 6 lira düştü. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda işlem gören 24 Ağustos 2005 vadeli tahvilin, bugün valörlü işlemlerinde basit getiri yüzde 23.28, bileşik getiri yüzde 22.29 oldu. 
     Bu kağıdın aynı gün valörlü işlemlerinin bileşik getirisi, dünkü kapanışa göre 0.34 puan geriledi. 
     İMKB Tahvil ve Bono Piyasası Repo Pazarı'nda 3 günlük faiz ise ortalama yüzde 22.00 olarak belirlendi. 
     
</TEXT>
</DOC>
