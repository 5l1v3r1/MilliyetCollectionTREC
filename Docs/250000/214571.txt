<DOC>
<DOCNO> 214571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur26.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 4 Hizbullahçı yakalandı 
</HEADLINE>
<TEXT>

     İstanbul'da, terör örgütü Hizbullah'ın ''İlim'' grubuna yönelik düzenlenen operasyonda, Ağrı ve Batman'da 3 kişinin öldürülmesi olayına karıştıkları öne sürülen 3 kişi ile bunlara yardım ve yataklık ettiği belirtilen 1 kişi yakalandı. 
     İstanbul Terörle Mücadele Şube Müdürlüğü'nden yapılan açıklamaya göre, İstihbarat Şube Müdürlüğü'nün de katılımıyla 7 Şubat 2004 tarihinde Atatürk Havalimanı'nda gerçekleştirilen operasyonda, Batman ve Ağrı emniyet müdürlüklerince aranan, ayrıca Adana ve Erzurum DGM'ce hakkında gıyabi tutuklama kararı çıkartılan Hacı Tunç, ''Mehmet Karakuş'' adına düzenlenmiş sahte kimlik ve pasaportla yurtdışına çıkmak isterken yakalanarak gözaltına alındı. 
     Bu kişinin verdiği bilgilerin değerlendirilmesi sonucu Kartal ve Esenler'de yapılan operasyonda da terör örgütü Hizbullah'ın ''İlim'' grubu üyesi oldukları belirtilen 2 kişi ile bunlara yardım ve yataklık ettiği belirtilen 1 kişi daha yakalandı. 
     Şubedeki sorgulaması sonucu Tunç'un, örgütün propagandasını yapmak amacıyla 1994 yılında Ağrı'nın Doğubeyazıt ilçesinde Gürcistan uyruklu 1 kadın ile 1 Türk'ü satırla öldürdüğü belirlendi. 
     Tunç'un bu olayları birlikte gerçekleştirdiği diğer örgüt üyesinin halen cezaevinde olduğu anlaşılırken, yakalanan diğer 2 örgüt üyesinin de 1993 yılında Batman'da aynı örgütün karşıt grubu olan ''Menzil'' grubu üyesi 1 kişinin oğlunun öldürülmesi ile 1994 yılında 1 örgüt üyesi ve vatandaşın silahla yaralanması olaylarına karıştıkları tespit edildi. 
     Terör örgütü Hizbullah'ın elebaşı Hüseyin Velioğlu'nun ölü ele geçirildiği Beykoz'daki villada bulunan bilgisayar kayıtlarında özgeçmiş raporları olan bu kişilerin, kendilerini gizlemek amacıyla İstanbul'a geldikleri, burada örgüte eleman kazandırmak için faaliyet gösterdikleri, ayrıca örgüte maddi destek sağlamak için ''zekat'' adı altında para topladıkları bildirildi. 
     Polisteki işlemleri tamamlanan 3 örgüt üyesi ile kendilerine yardım ve yataklık etmekle suçlanan kişi, daha sonra İstanbul DGM Cumhuriyet Başsavcılığı'na sevk edildi. 
     Öte yandan, Hacı Tunç'a sahte kimlik ve pasaport temin ettiği gerekçesiyle operasyon kapsamında gözaltına alınan, ancak örgütsel bir bağı çıkmayan Zeynel Abidin Karataş adlı esnafın ise İstanbul Mali Şube Müdürlüğü'ne teslim edildiği kaydedildi. 
     
</TEXT>
</DOC>
