<DOC>
<DOCNO> 205865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonyas06.html </URL>
<DATE> 2004/12/31/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
2004, Türk sinemasının "rekor yılı" oldu... 
</HEADLINE>
<TEXT>

     Türk Sineması, 2004 yılını rekorlarla bitirdi. Kültür ve Turizm Bakanlığı'nca istatistiklere dayanılarak yapılan değerlendirme, bu sene Türk filmlerine giden seyirci sayısı bir önceki yıla göre yüzde 11.5.3 oranında arttığını ortaya koydu. 
     A.A muhabirinin Kültür ve Turizm Bakanlığı'ndan aldığı bilgiye göre, 1991 yılında 272 sinema ve 10 milyon seyirciyle yaşama savaşı veren Türk sinema sektörü bugün sinema sayısını yüzde 28 oranında artırarak 349'a yükseltti. 
     İzleyici sayısını ise yaklaşık yüzde 200 oranında artırarak 29 milyon 500 bine çıkaran sinema sektörü, 207 yerli ve yabancı yapımla bu seyirciyi sinema salonlarına çekti. 
     Artışın en önemli etkeni sinema filmlerinin ABD ve Avrupa ile eş zamanlı vizyona girmesi, sinema salonlarının fiziki yapılarının değişmesi ve klasik işlevlerinin haricinde birer kültür, eğlence ve alışveriş merkezine dönüşmesi oldu. 
     
     YERLİ FİLMLERE AKIN... 
     Bu çalışmanın gösterdiği en çarpıcı sonuç ise Türkiye'deki sinema seyircisinin tercihini yerli filmlerden yana kullanması oldu. 
     Türk filmlerinin toplam içindeki payı 1991 yılından bu seneye kadar sadece yüzde 2 artmasına rağmen izleyici sayısı yüksek oranda artarak toplamın neredeyse yüzde 40'ına vardı. 
     Geçen yıl 188 filme 24 milyon 240 bin 891 izleyici giderek 85 milyon 931 bin 800 dolar gişe hasılatı bıraktı. Geride bırakmaya hazırlandığımız 2004 yılında ise 207 yerli ve yabancı yapıma 29 milyon 500 kişi gitti ve sinema salonları 178 milyon dolar hasılat elde etti. 
     2004 yılındaki film adedindeki artış oranı geçen yıla göre yüzde 10.1, Türk filmlerindeki artış oranı ise yüzde 21 olarak gerçekleşti. 
     Seyirci sayısındaki artış incelendiğinde ise Türk filmlerindeki seyirci sayısının bir önceki yıla göre yüzde 115.3 oranında artarken, yabancı film seyircisi aynı dönemde yüzde 10 azaldı. 
     2004 senesinde Türkiye'de 8 sinema salonu açılırken, toplam salon adedi 424'e ulaştı. Bununla birlikte Türkiye'nin 15 ilinde hala sinema salonu bulunmuyor. 
     Araştırmanın sonuçlarında, izleyici sayısındaki artış incelendiğinde ortaya çıkan sonucun kaliteli Türk filmlerinin desteklenmesinin ne kadar önem taşıdığının göstergesi olduğu kaydedildi. 
     
     2004'TE HANGİ YERLİ YAPIMLARI İZLEDİK 
     2004 yılında birbirinden ilgi çekici ve kaliteli yerli yapımlar gösterime girdi. 
     Uğur Yücel'in yönettiği, Kenan İmirzalıoğlu ve Olgun Şimşek'in başrolünü üstlendiği ''Yazı Tura'' senenin kaliteli ve ilgi çekici yapımları arasında yer aldı. Film, güneydoğuda askerliğini yapan iki gencin yaşadıklarını anlatıyordu. 
     Uzun süredir merakla beklenen bir film bu sene tartışmaları, olumlu ve olumsuz eleştirileri ve yüzlerde bıraktığı gülümsemeyle hem bu yılın en çok izlenen yerli yapımı oldu G.O.R.A... 
     Ömer Faruk Sorak'ın imzasını taşıyan filmde, Cem Yılmaz, Ozan Güven, Özge Özberk, Özkan Uğur, Şafak Sezer, Rasim Öztekin, İdil Fırat ve Erdal Tosun'un rol aldığı film, uzaylıların kaçırdıkları Türkler ile mücadelesini anlatıyordu. 
     Ali Özgentürk'ün imzasını taşıyan ''Kalbin Zamanı'' da güçlü oyuncu kadrosuyla dikkati çekti. Birol Ünel, Halil Ergün, Hülya Avşar ve Oktay Kaynarca'nın rol aldığı film, çekimleri sırasında genç tiyatro oyuncusu Arda Kanpolat'ın hayatını kaybetmesiyle günlerce konuşuldu. 
     Orhan Oğuz'un ''Büyü''sü, konusundan çok galasında çıkan yangınla konuşuldu. ''Asmalı Konak''ın ''Dicle''si İpek Tuzcuoğlu, Özgü Namal, Ece Uslu, Okan Yalabık gibi isimlerin kamera karşısına geçtiği film, Mardin'de çekilen Türk usulü bir gerilim filmi. 
     Daha pekçok yerli yapıma yıl içinde evsahipliği yapan sinema salonları, karşılamaya hazırlandığımız 2005'te de pekçok Türk filmine evsahipliği yapacak. 
     
</TEXT>
</DOC>
