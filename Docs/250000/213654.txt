<DOC>
<DOCNO> 213654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/spor/spo01.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan'da rapor krizi 
</HEADLINE>
<TEXT>

   Golcü futbolcu, Japonya'da sağlık kontrolünden geçmeyi reddetti, Almanya'dan dün aldığı raporun onaylanmasını istedi. Taraflar sorunu aşmak için çabalıyor 
      
   İlhan'dan kapris 
   JAPONYA'NIN Vissel Kobe takımıyla anlaşma sağlayan İlhan Mansız'ın transferinde kriz çıktı. İstanbul'dan dün Almanya'ya uçan yıldız futbolcu burada sağlık kontrolünden geçip, olumlu rapor aldı. Ancak golcünün Uzakdoğu'da muayeneye girmeyi reddetmesi ve raporunun onaylanmasını istemesi, sürpriz bir sorunu beraberinde getirdi. Şimdi taraflar bu sorunu aşmak için görüşüyor. 
   
   Borsa'ya açıklama 
   SİYAH-Beyazlı kulüp de Borsa'ya bir açıklama gönderip, İlhan Mansız'ın transferine açıklık getirdi. Borsa Başkanlığı'nca istenen açıklamaya Beşiktaş A.Ş. şu bilgilendirmeyi yaptı "Şirketimizle Japonya'nın Crimson Football Club Co. Ltd. takımı arasında futbolcumuzun transferi hakkında görüşmelere devam edilmektedir. Görüşmelerin neticelenmesi durumunda gerekli açıklama yapılacaktır." 
   
   Tümer yandı    Kolundan çekti 
   LUCESCU'NUN ikinci yarıda oyundan aldığı Tümer, Ankaragücü'nün golünün ardından kırmızı kart gördü. Tecrübeli oyuncu, 84. dakikada yedek kulübesinden çıkıp, golü veren yardımcı hakem Koray Gencerler'in üzerine yürüdü, kolundan çekti, Tolga'ya tekme salladı. Hakem Bülent Uzun, hemen kırmızı kartını çıkararak, cezayı kesti. 
   
   Tayfur da cezalı 
   İKİ hakem ve gözlemcinin rapor ettiği Tümer'in pazartesi Disiplin Kurulu'na sevk edileceği, en az iki maç ceza alacağı ifade edildi. Bu arada Ankaragücü karşısında sarı kart gören Kaptan Tayfur da cezalı duruma düştü. Siyah - Beyazlı futbolcu, Tümer ile birlikte Denizlispor karşılaşmasında takımdan uzak kalacak. 
   
   Karşılaşmadan notlar    Zafer'e destek 
   ANKARAGÜCÜ Teknik Direktörü Rıza Çalımbay, Beşiktaş karşısında hatalı gol yiyen kaleci Zafer'e destek verdi, "Yediği gol tamamen talihsizlikti. Zafer çok iyi bir kaleci. Yenilseydik de bu fikrim değişmeyecekti" dedi. Çalımbay, "İhtiyacımız olan bir puanı aldık. Daha çok gol pozisyonu bulan ve yararlanamayan bizdik" diye konuştu. 
   
   Aydın'dan taşlama 
   BEŞİKTAŞ'TAN bir puan koparan Ankaragücü'nün Başkanı Cemal Aydın, takımın futbolundan memnun olduğunu söyledi, hakemlerden yakınan Lucescu'ya taş attı. Aydın Rumen çalıştırıcının yaptığı eleştiriye, "Bu Lucescu'nun kendi problemi. Bu kötü futbola rağmen böyle şeyler söyleyebiliyorsa yapılacak bir şey yok" dedi. 
   
   Kavga ettiler 
   BAŞKENT'TE Ankaragücü taraftarı için ayrılan bölümde boşlukların fazla olması dikkat çekti. Ancak maç öncesinde iki takım seyircisi stat çevresinde kavga çıkardı. Emniyet olaylara müdahale ederken, sahada da birbirleri için yaptıkları olumsuz tezahürat da ortamı gerdi. 
   
   'Barışın artık' 
   DENİZLİSPOR'DA birlikte çalıştıkları dönemde, Beşiktaş'ın teklifi üzerine Yeşil - Siyahlı kulüpten ayrılan Feyyaz Uçar ile Rıza Çalımbay, o günden bu yana konuşmuyor. Maç öncesinde Siyah - Beyazlı tribünlerin, "Feyyaz, Rıza el ele, tribüne" tezahüratı bile iki teknik adamı barıştıramadı. 
   
   Luce sahada 
   BUGÜNE kadar takımın ısınma hareketlerine katılmayıp, kenarda durmayı tercih eden Beşiktaş Teknik Direktörü Lucescu dün futbolcularının yanında yer aldı. Rumen hoca önce zemini kontrol etti, ardından da oyuncuların başında durdu. Bu esnada tribünler, "I love you Luce" diye tempo tuttu. 
   
   Konya için saygı duruşu 
   KONYA'DA yaşanan olaylar nedeniyle büyük üzüntü yaşayan Türkiye'nin bu matemine takımlar da katıldı. İki takım ve tribünler, maç öncesinde bir dakikalık saygı duruşunda bulundu. 
   
   Bir taşla iki kuş 
   ANKARAGÜCÜ maçı için Ankara'ya gelen Beşiktaşlı yöneticiler, bu arada Gençlik ve Spor Genel Müdürü Mehmet Atalay'ı da makamında ziyaret etti. İkinci Başkan Hüsnü Güreli, idareci arkadaşları Muzaffer Nasıroğlu ve Deniz Atalay ile birlikte Atalay ile çeşitli konularda fikir alışverişinde bulundu. 
   
   PAF nihayet 
   BEŞİKTAŞ'IN PAF takımı, uzun bir süreden sonra Başkent'te üç puanı gördü. Ankaragücü'nü 1-0 yenen Siyah - Beyazlılar'ın tek golü 65. dakikada Ali'den geldi. 
   
   Elleri boş kaldı    Beşiktaş, Samsunsporlu Sinan, Gaziantep'ten Hasan, Denizlispor'dan Ersen ve Konya'dan Zafer için girişimde bulundu. Ancak son dakika çabaları sonuç vermedi 
   ORHAN YILDIRIM 

   Pazarlık sonuçsuz 
   İLHAN Mansız'ın transferi nedeniyle gol bölgelerinde sorun yaşamak istemeyen Beşiktaş, dün son ana kadar bir forvet transfer edebilmek için pazarlık yaptı. Hem lig, hem de Avrupa'yı birarada götüren Siyah - Beyazlılar, Samsunsporlu Sinan başta olmak üzere, Antep'ten Hasan, Denizlispor'dan Ersen Martin ve Konyaspor'dan Zafer Biryol için çeşitli temaslarda bulundu. Ancak bu girişimler sonuç getirmedi. 
   
   Uyanık 'Kiralık' dedi 
   GEÇEN hafta içinde sağlık kontrolünden geçirilen, ancak sakat olduğu belirtilerek transferinden vazgeçilen Sinan için yeniden Samsunspor'un kapısı çalındı. Ancak Karadeniz ekibinin Başkanı İsmail Uyanık, bu futbolcunun bonservisini vermeye yanaşmadı ve sezon sonuna kadar 200 milyar lira karşılığında kiralık vermeyi önerdi. Ancak Uyanık'ın bu teklifine de Beşiktaşlılar sıcak bakmadı. 
   
   Göze çarpanlar    KAAN DOBRA Beşiktaş'ın sahadaki en kötüsüydü. Lucescu'nun 90 dakika nasıl tahammül ettiğini anlayamadık. 
   TÜMER Takımı adına hiçbir varlık gösteremedi. Bir de kalkıp Tolga'ya tekme salladı. 
   SERGEN İlk yarı boyunca Tolga ile boğuşup durdu. İkinci yarıdaki değişiklikten sonra orta alanda daha çok top kullanma şansı buldu. 
   CORDOBA İlk yarıda rakibe gol şansı vermedi. Ankaragücü'nün beraberlik sayısında hatası yoktu, çünkü önü kapalıydı. 
   ZAFER Ankaragücü'nün milli kalecisi, 90 dakika başarılı bir performans gösterirken, Beşiktaş'ın golünde İsmet ile girdiği anlaşmazlık affedilir cinsten değildi. 
   
   
</TEXT>
</DOC>
