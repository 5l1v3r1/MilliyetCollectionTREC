<DOC>
<DOCNO> 239073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy04.html </URL>
<DATE> 2004/05/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
FT YÖK Yasası Irak savaşından beri en büyük krizi yarattı 
</HEADLINE>
<TEXT>

     YÖK yasa tasarısının AKP hükümeti için Irak savaşı arifesinden bu yana en büyük krizi yarattığı öne sürüldü. Financial Times gazetesi, Türkiye'nin İslam'ın rolü konusunda periyodik sarsıntılardan birinden geçtiğini savunurken Türkiye'de laik devletin gerilemede gözüktüğünü de iddia etti. 
     Prestijli ekonomik gazete Financial Times, Türkiye'deki imam hatip sorununu "Laikler Türk Eğitim Reformu ile Mücadele Ediyor" başlıklı haberinde değerlendirdi. Gazete, Türkiye'nin İslam'ın rolü konusunda periyodik sarsıntılardan birinden geçtiğini öne sürdü. 
     İmam hatiplilere daha çok hak tanıyan YÖK yasa tasarısının, hükümet için Irak savaşı arifesinden bu yana en büyük krizi yarattığını belirten gazete, hükümetin, üniversiteler ve medyada büyük eleştirilere yol açan tasarının seçim programının bir parçası olduğunu ve bir adaletsizliği düzeltmeyi amaçladığını söylediğini yazdı. 
     Askerler ve kurulu düzenin ülkenin laik kalması konusunda kararlı olduğu kaydedilen haberde üniversitelerin de tasarıyı laik bir toplumu yetiştirmedeki rollerine yönelik bir tehdit olarak gördüklerini belirtti. 
     Financial Times, tartışmalardan etkilenen hükümetin düzenlemenin arkasında siyasi bir amaç olduğunu reddettiğini kaydederken AKP Genel Başkan Yardımcısı Murat Mercan'ın "Gizli gündem yok. AB üyeliğini amaçlıyoruz. Şimdiye kadar yaptıklarımıza bakarsınız, bu tür iddiaların temelsiz olduğunu görürsünüz" sözlerine yer verdi. 
     TBMM tasarıyı onaylasa bile Cumhurbaşkanı Sezer'in veto etmesinin kesin gibi olduğunu yazan gazete, hükümetin tasarıya ilişkin tartışmanın Türk toplumunda meydana gelen değişikliğe vurgu yaptığını belirterek laik devletin, 2001 finansal krize yol açan ve yıllarca devam eden yanlış yönetimin ardından gerilemede göründüğünü savundu. 
     İngiliz gazetesi, Türkiye'de ortaya çıkan yeni orta sınıfın, sosyal olarak muhafazakar ve dindar olduğunu, giderek daha büyük refah içinde yaşadığını ve AKP oy verdiğini belirtti. AKP'nin yolsuzluklardan ve önceki hükümetlerin berecisizlikten bıkmış laik Türklerin desteğini de aldığını yazan gazete, buna karşın AKP'ye kayan seçmenlerin iman hatiplilere ilişkin düzenlemeyi beğenmeyebileceklerini kaydetti. 
     
     AKP, LAİK PARTİLERDEN DAHA İLERİCİ 
     Buna karşın seçmenlerin çoğunun AKP'nin uyguladığı demokratikleşme çalışmalarını desteklediği ifade edilen haberde, İslami eğilimli bir hükümetin hem iç, hem de dış konularda ondan önceki laik partilerden daha da ilerici olduğunu kanıtlamasının "ironik" bulunduğunu yazdı. 
     Gazete, bazı laik Türklerin, Türkiye'nin daha demokratik olunca daha İslamcı olacağına ilişkin korkularına dikkat çekti. Gazeteye konuşan ANAP'lı eski Bakanlardan Bülent Akarcalı da Türklerin ülkenin daha demokratik olmasını istediğini belirtirken "Ancak İslamcılar, daha İslamcı bir Türkiye'yi empoze etmek için daha demokratik bir Türkiye'yi istismar edemeyeceklerini anlamalıdır" değerlendirmesinde bulundu. 
     
</TEXT>
</DOC>
