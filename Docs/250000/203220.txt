<DOC>
<DOCNO> 203220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko26.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun da asgari ücret konusunda iyimser konuştu... 
</HEADLINE>
<TEXT>

     Sanayi ve Ticaret Bakanı Ali Coşkun, asgari ücretin. en azından enflasyonun üzerinden yeniden değerlendirilmesinin düşünüldüğünü bildirdi. 
     2. Kobi Zirvesi sırasında gazetecilerin sorularını yanıtlayan Bakan Coşkun, bir gazetecinin, Başbakan Recep Tayyip Erdoğan'ın asgari ücretin brüt 475 milyon lira olmasını istemesine, işadamları ve sanayicilerin tepkisinin ne olacağını sorması üzerine şunları söyledi 
     ''Demokraside teklif de olur, tepki de olur. Bunlar dengelenecek. Asgari ücret tespit komisyonunda arkadaşlar çalışıyorlar ama asgari ücretin mutlak surette en azından enflasyonun üzerinde yeniden değerlendirilmesi düşünülüyor. Bunu da yapma durumundayız. Çünkü insanların satın alma güçlerini yükseltemezseniz hayat pahalılığı düzelmez. Enflasyon hayat pahalılığının bir unsurudur ama insanların da satın alma güçlerinin artması lazım. İşverenle, işçi kesimiyle ve kamu kesimiyle bunlar değerlendiriliyor.'' Bakan Coşkun, işverenlerin vergi indirimi beklentisi içinde olduklarının ifade edilmesi üzerine de şunları kaydetti 
     ''Rekabete açık serbest piyasa koşullarında dövize, ekonomiye doğrudan müdahale etmediğimize göre bu süreçte dövizin de kararlılık içinde bir tabana oturduğunu görüyoruz. Başta ihracatçı olmak üzere, sanayi kesimi bundan rahatsız oldu. Kura herhangi bir şekilde müdahala etmek kısa vadede rahatlık getirse de orta ve uzun vadede krizlere sebebiyet verir. Bu bakımdan hükümet olarak yapmak istediğimiz sanayicinin girdi maliyetlerini düşürmek.'' Kişi başına geliri bin 500 doların altında olan illere teşvik getirmeyi öngören yasa tasarısının TBMM'ye sunulduğunu anımsatan Bakan Coşkun, yasanın çıkması durumunda enerjide yüzde 50'ye, istihdamda yüzde 100'e kadar vergi muafiyeti, sigorta primlerinin belli bir kısmının da devletçe karşılanmasının sözkonusu olacağını kaydetti. 
     
</TEXT>
</DOC>
