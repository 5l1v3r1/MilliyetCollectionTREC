<DOC>
<DOCNO> 229689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo24.html </URL>
<DATE> 2004/04/08/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Tevfik Lav'ın emniyet kemeri takılıydı 
</HEADLINE>
<TEXT>

     Geçirdiği trafik kazası sonucunda yaşamını yitiren Konyaspor Teknik Direktörü Tevfik Lav'ın kayınbiraderi Yüksel Gülnur, ''Kaza sırasında Tevfik Lav'ın emniyet kemeri takılıydı'' dedi. 
     Yüksel Gülnur, Manisa yakınlarındaki Derbent mevkiinde Tevfik Lav'ın ölümüyle sonuçlanan kazayla ilgili bazı yayın organlarında yer alan haberlerde, Tevfik Lav'ın emniyet kemeri takmadığı yönünde ifadelerin yer aldığını hatırlattı. 
     Tevfik Lav'ın kaza sırasında emniyet kemerinin takılı olduğunu öne süren Gülnur, sözlerini şöyle sürdürdü 
     ''Tevfik Lav'ın emniyet kemeri kesinlikle takılıydı. Lav'ın cenazesi, kaza yerine gelen kişilerce otomobilin dışına çıkartıldı. Kanaatimize göre kaza, yola dökülen mıcırlar nedeniyle olmuştur. Ayrıca aracının hava yastıklarının açılmadığı, Tevfik Lav'ın kaza sırasında cep telefonuyla konuştuğu yönündeki bilgiler de gerçeği yansıtmamaktadır. Tüm yaşamı boyunca kurallara uyumasıyla örnek gösterilen bir kişi olan Tevfik Lav'ın ebedi istirahatgahında rahat uyuması için bu yanlışlığın düzeltilmesi gerektiğine inanıyoruz.'' 
     
</TEXT>
</DOC>
