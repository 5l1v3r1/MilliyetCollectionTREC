<DOC>
<DOCNO> 234600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun01.html </URL>
<DATE> 2004/04/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Solana Kıbrıslı Rumlar tarihi fırsat kaçırdı 
</HEADLINE>
<TEXT>

     AB Ortak Dış Politika ve Güvenlik Yüksek Temsilcisi Javier Solana, Kıbrıslı Rumların dünkü referandumda Annan planına ''hayır'' diyerek, tarihi bir fırsatı kaçırdığını söyledi ve plana ''evet'' diyen Kıbrıs Türklerinin ''cesaretini'' övdü. 
     Solana, sözcüsü aracılığıyla yaptığı açıklamada, ''AB'nin, birleşik Kıbrıs'ın AB'de yer alabilmesi amacıyla adadaki sorunun çözümü için çalışmayı sürdüreceğini'' belirtti. 
     ''Kıbrıslı Rumların, yıllardır uğraştıkları bir sorun için çözüm fırsatını kaçırdıklarını'' ifade eden Solana, ''Bu tercihten üzüntü duyduğunu'' kaydetti. 
     Referandumda KKTC'den yüzde 65 oranında ''evet'' çıkmasından memnuniyet duyduğunu söyleyen Solana, ''Kıbrıs Türklerinin cesur bir seçim yaptığını ve gelecek ile çözüme doğru açık bir pencere bıraktıklarını'' ifade etti. 
     Solana, ''BM Genel Sekreteri Kofi Annan ile Kıbrıs temsilcisi Alvaro De Soto'nun eşsiz çalışmasının şimdilik boşa gitmesinin üzücü olduğunu'', Annan ve De Soto ile Kıbrıs konusunda ilerleme kaydedilmesi için temasta olacaklarını belirtti. 

     
</TEXT>
</DOC>
