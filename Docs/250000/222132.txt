<DOC>
<DOCNO> 222132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/siyaset/siy20.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ağar Erdoğan tek adamlığa özeniyor 
   DYP lideri Mehmet Ağar, Denizli mitinginde, Başbakan Recep Tayyip Erdoğan'ın tek parti iktidarını 1950 öncesinin CHP iktidarlarına çevirdiğini, kendisinin de tek adam olma hevesi içinde bulunduğunu söyledi. AKP'nin yerel seçime şantaj ve tehdit karıştırdığını savunan Ağar, "Her yerde tek tip pankart hazırlamışlar. Türkiye karar verdi, diyorlar. Nereden biliyorsunuz Türkiye size bu iktidarda ihtar vermek için karar verdi" dedi. 
   
   SHP'lilerden 'Balık Günü'nde Boğaz uyarısı 
   Doğa Savaşçıları Çevre Örgütü ile SHP Beşiktaş Belediye Başkan Adayı A.İlhan Göğüş, Kuruçeşme'de düzenledikleri "Balık Günü'nde, Boğazda yaşanan tehlikelere dikkat çektiler. SHP İstanbul Belediye Başkan adayı Mustafa Kul ile Sarıyer Belediye Başkan adayı Hasan Hüseyin Erkan'ın da katıldığı toplantıda konuşan Göğüş, büyük tehdit altında bulunan Boğaz'dan geçişlerde denetimin yetersiz olduğunu öne sürdü. Boğaziçi'ne kıyısı olan Beşiktaş ve Sarıyer'in belediye başkan adayları, seçilmeleri halinde boğaz güvenliğinin sağlanması için birlikte hareket edeceklerini ifade ettiler. 
   
   Kadıköy'ün ilk başkanı yine aday 
   Kadıköy'de 1984 yılında yapılan yerel seçimle ilçenin ilk belediye başkanı olan Osman Hızlan, 28 Mart Yerel Seçimleri'nde de DYP'den aday oldu. Aradan geçen zamanda Kadıköy'e 'tek bir çivi çakılmadığını iddia eden Hızlan, "Ben gerçek Kadıköylüyüm. Dayanamadım, geri döndüm" sloganıyla göreve talip olduğunu söyledi. Kazanması halinde ulaşım ve otopark sorunun yanı sıra koku saçan Kurbağalıdere'yi ıslah edeceğini belirten Hızlan, belediye yönetiminde şeffaf olacağını da vurguladı. 
   
   
   
   
</TEXT>
</DOC>
