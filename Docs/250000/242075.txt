<DOC>
<DOCNO> 242075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/siyaset/siy05.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Engellilere vergi indirimine itiraz 
</HEADLINE>
<TEXT>


Engellilere vergi indirimi ve araçlardan KDV muafiyeti sağlanmasına yönelik tasarıya iki bakanlık karşı çıktı 

YILDIZ YAZICIOĞLU Ankara 


Engellilere vergi indirimi ve engelli araçlarından KDV muafiyeti sağlanmasını öngören tasarı, yarın Bakanlar Kurulu'nda ele alınıyor. Ancak Maliye Bakanlığı, bu tür muafiyetlere karşı çıkıyor. Taslak hakkında Başbakanlık Özürlüler İdaresi Başkanı Mehmet Aysoy'un sunuş yapacağı toplantıda, Maliye ile Çalışma ve Sosyal Güvenlik bakanlıklarının itirazları dinlenecek. Özellikle vergi hükümlerine itiraz etmesi beklenen Maliye Bakanı Kemal Unakıtan'ın taslaktan tamamen çıkarılmasını talep ettiği düzenlemeler için Özürlüler İdaresi Başkanlığı da karşı direnişe geçecek. Taslak hakkında Başbakan Recep Tayyip Erdoğan'ın son kararı belirleyici olacak. 
İki bakanlığın itiraz ettiği hükümler ise şöyle 
8. madde Sosyal Hizmetler ve Çocuk Esirgeme Kurumu'ndan ruhsat almak şartıyla, kaç yaşında olursa olsun, engellilere yönelik tam veya yarı zamanlı gündüz bakım hizmeti verecek özel kuruluşlar kurulmasının önü açılıyor.25. madde Sosyal Yardımlaşma ve Dayanışmayı Teşvik Fonu'nun sosyal güvencesi olmayan engellilere bakım masrafları için nakdi yardım yapması öngörülüyor.33. madde 3065 sayılı KDV Kanunu'yla engellilere hizmet etmek amacıyla kurulmuş sivil toplum örgütlerine vergi muafiyeti sağlanıyor. Engelliler için eğitimleri, sportif faaliyetleri ve günlük yaşamlarını kolaylaştırmak amacıyla üretilmiş her türlü araç gereç, bilgisayar programları, ortez, protez gibi yardımcı cihazlara da vergi muafiyeti getiriliyor.34. madde Engellilere yönelik sivil toplum örgütlerince kullanılacak motorlu kara taşıtları, vergi istisnası kapsamına alınıyor.36. madde Emlak Vergisi Kanunu'nun 8. maddesinde gazilerle engellileri eşdeğer kılacak değişiklik yapılıyor. Böylece üzerinde kayıtlı tek gayrimenkulu olan engelliye emlak vergisinde sıfıra kadar indirim yapılabileceği hükme bağlanıyor.48. maddesi 657 sayılı Devlet Memurları Kanunu'nda yapılacak değişiklikle engelli çocuğu olan devlet memuruna 5 kat fazla aile yardımı uygulanmasına hükmediliyor. 

</TEXT>
</DOC>
