<DOC>
<DOCNO> 209461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/soneko11.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk müteahhitler Fas'ta 5 bin konut yapacak 
</HEADLINE>
<TEXT>

     Dış Ticaret Müsteşarı Tuncer Kayalar, Türk müteahhitlik ve müşavirlik firmalarının da katılımıyla gerçekleştirdiği Fas ziyaretinden döndü. 
     DTM'den yapılan açıklamada, Kayalar'ın, Türkiye ile Fas arasında müteahhitlik ve müşavirlik hizmetleri sektöründeki işbirliği imkanlarını artırmak ve bu ülkede önümüzdeki dönemde hayata geçirilecek projelerle ilgili görüşmelerde bulunmak üzere 5 gün süren bir ziyarette bulunduğu hatırlatıldı. 
     Kayalar ve beraberindeki heyet, ziyaret sırasında Fas Konut ve Şehircilik Bakanı, Dış Ticaret Bakanı, Konut ve Şehircilik Bakanlığı Genel Sekreteri, Turizm Bakanlığı Genel Sekreteri, Ulaştırma ve Teçhizat Bakanlığı Genel Sekreteri ile Rabat, Kazablanka ve Fes şehirlerindeki kamu ve özel sektör kuruluşlarının temsilcileriyle kapsamlı görüşmelerde bulundu. 
     Müsteşar Tuncer Kayalar gezi dönüşünde yaptığı açıklamada, görüşmelerde, müteahhitlik ve müşavirlik hizmetleri alanındaki işbirliğinin karşılıklı yarar esasına dayalı olarak en üst düzeye çıkarılması konusunda mutabakata varıldığını belirtti. 
     DTM Müsteşarı Kayalar, son yıllarda özellikle ulaştırma alanında Türk müteahhitlik firmalarının Fas'ta önemli projeler üstlendiğini hatırlatarak, şöyle dedi 
     ''Türk müteahhitleri Fas'ta önemli projelere imza atacak. Başta konut ve turizm sektörü olmak üzere diğer alanlarda da firmalarımızın Fas'ta proje üstlenmesi ve yatırım yapmasını teminen her türlü destek ve kolaylığın sağlayacaklarını ifade etmişlerdir. 
     Nitekim, ziyaretimiz sırasında Türk ve Faslı müteahhitlik firmaları arasında yapılan görüşmeler sonucunda ilk etapta Fes şehrinde 5.000 adet sosyal konutun ortaklaşa inşası konusunda ön mutabakat sağlanmıştır.'' Büyük konut açığı bulunan Fas'ta, konut açığını gidermek amacıyla uygulamaya konulan program çerçevesinde yılda yaklaşık 100 bin sosyal konut üretilmesi planlandığını ifade eden Kayalar, yapılan görüşmelerde, Türkiye'nin toplu konut, turizm ve otoyol konularındaki tecrübe ve bilgi birikiminin Fas tarafına aktarılması ve Türk firmalarının söz konusu sektörlerdeki projelerde aktif bir şekilde yer almalarının kararlaştırıldığı bildirdi. 
     Kayalar, şöyle devam etti 
     ''Bu kapsamda öncelikle, Fas'ın ekonomik kalkınmasına ve ülkenin mevcut ihtiyaçlarının karşılanmasına katkıda bulunmak amacıyla, öncelik arz eden sektörlerde mastır plan hazırlanması, fizibilite etütlerinin yapılması, proje yönetimi, şartname hazırlanması ve kontrol mühendisliği gibi konularda, ilgili Fas kurum ve kuruluşlarına hizmet sunmak üzere Türk teknik müşavirlik firmalarının Fas'ta faaliyet göstermeleri konusunda mutabakata varılmıştır.'' Kayalar, görüşmeler sırasında, müteahhitlik ve müşavirlik hizmetleri alanındaki işbirliğinin belirlenecek bir eylem planı çerçevesinde daha da geliştirilmesi amacıyla bir Ortak Çalışma Grubu'nun kurulmasının kararlaştırıldığı belirtildi. 
     Fas Dış Ticaret Bakanı'nın 26-29 Ocak 2004 tarihlerinde Türkiye'ye bir ziyarette bulunacağını ifade eden Kayalar, söz konusu ziyaret sırasında iki ülke arasında Serbest Ticaret Anlaşması imzalanacağını, Türkiye-Fas Karma Ekonomik Komisyon Toplantısı ile Türk-Fas İş Konseyi Toplantısı gerçekleştirileceğini bildirdi. 
     
</TEXT>
</DOC>
