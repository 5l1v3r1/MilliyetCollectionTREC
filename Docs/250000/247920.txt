<DOC>
<DOCNO> 247920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/dunya/axdun01.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta intihar saldırısı 16 ölü 
</HEADLINE>
<TEXT>


Bombalı araçla düzenlenen saldırıda ölenler arasında yabancı var. Irak Başbakanı Allavi, El Kaide'yi suçladı 

DIŞ HABERLER SERVİSİ 


Irak'ta yönetimin ABD öncülüğündeki koalisyondan Iraklılara devredileceği 30 Haziran tarihi yaklaşırken, şiddet olayları aynı hızla devam ediyor. Önceki gün Bağdat'ta 12 kişinin ölümüyle sonuçlanan intihar saldırısının ardından dün yine başkentte, Cumhuriye Köprüsü üzerinde bomba yüklü araçla intihar saldırısı düzenlendi. Kentin en işlek caddelerinden birinde, sabah trafiğinin en yoğun olduğu saatte düzenlenen saldırıda, 5'i yabancı 16 kişi öldü 60'tan fazla kişi de yaralandı. AFP, ölen yabancıların 2 İngiliz, 1 Fransız, 1 Amerikalı ve 1 Filipinli olduğunu duyurdu. 
Saldırıdan bir süre sonra olayla ilgili açıklama yapan Irak Başbakanı İyad Allavi, ölenler arasında enerji sektöründe çalışan 5 yabancının bulunduğunu açıkladı. Yabancıların General Electric çalışanı olduğu açıklandı. 

Zerkavi'yi suçladı 
Yeni hükümetin 30 Haziran'da koalisyon yönetiminden tam egemenlik yetkilerini devralacağını hatırlatan Allavi, Ürdünlü terörist Ebu Musab El Zerkavi'yi de egemenlik devrini engellemeye çalışmakla suçladı. 
Patlamanın ardından bölgede büyük bir kaos yaşandı. İnsan parçaları geniş bir alana yayılırken, patlama yerinde derin bir krater oluştu. 8 araç tahrip oldu, yakındaki binalar ağır hasar gördü. 
Halkın öfkesi Amerikalılara yönelirken, ABD 1. Süvari Tümeni'nden 3 askerin patlama yerinde etrafı seyreden bir kişiyi uzaklaştırarak sopayla dövmeye başladığı görüldü. ABD aleyhtarı sloganlar atmaya başlayan kalabalığın kızgınlığı artınca Amerikan askerleri ve polis olay yerinden uzaklaştı. 


</TEXT>
</DOC>
