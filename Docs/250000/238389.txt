<DOC>
<DOCNO> 238389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy13.html </URL>
<DATE> 2004/05/08/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Ecevit "Genelkurmaybaşkanılığı'nın YÖK yasa tasarısı açıklaması yerinde" 
</HEADLINE>
<TEXT>

     DSP Genel Başkanı Bülent Ecevit, Genelkurmay Başkanlığı'nın YÖK Yasa Tasarısı ile ilgili açıklamasının ''çok yerinde'' olduğunu söyledi. 
     Ecevit, aralarında bilim adamları ve gazetecilerin de yer aldığı Hindistan'dan gelen bir heyeti DSP Parti Okulu'nda kabul etti. 
     Heyette bulunanlar Ecevit'e Hint renklerini taşıyan yerel bir şal armağan ettiler. 
     Görüşmenin ardından gazetecilerin sorularını yanıtlayan Ecevit, YÖK Yasa Tasarısı'na ilişkin bir soru üzerine, inançlara saygılı laikliğin Türkiye'yi sağlıklı bir şekilde yaşatabilmenin başta gelen koşulu olduğuna dikkat çekti. 
     Bunu sağlamak için eğitimde laikliğin esasları konusunda ödünsüz bir tavır sergilenmesi gerektiğini belirten Ecevit, ''Hükümet'in bu konudaki yaklaşımıyla ilgili ciddi kaygıları, kuşkuları bulunduğunu'' ifade etti. 
     Ecevit, şunları söyledi 
     ''Laikliğe bağlılık Türkiye'de devleti yaşatmanın başta gelen koşuludur. Bu konuda hiçbir ödün kabul edemeyiz. Biz 57. Hükümet döneminde halkı hiç rahatsız etmeden, eğitim alanında çok önemli adımlar attık. Gereksiz yere çoğaltılmış kursların sınırlandırılması, yurtlarla ilgili sorunların giderilmesi, ilköğretim konusunda ve üniversitelere giriş konusunda aldığımız kararlara halkımızdan hiçbir tepki gelmedi. 
     Bugünkü hükümetin bazı yetkilileri, tabandan gelen isteklerden söz ediyor, onlar halkı yeterince tanımıyorlar. Türk halkı Atatürk'ün özellikle laiklik ilkesiyle Türkiye'ye neler kazandırdığını biliyor.'' Ecevit, aynı konuya ilişkin bir başka soru üzerine, Genelkurmay Başkanlığı'nın konuyla ilgili açıklamasının ''çok yerinde'' olduğunu kaydetti. Laiklik konusunda ister sivil, ister asker olsun tüm vatandaşların kaçınılmaz görevleri bulunduğunu belirten Ecevit, ''Genelkurmay Başkanlığımız da bu konuda üzerine düşen görevi gereğince yerine getirmiştir'' diye konuştu. 
     
     KONGRE TARİHİ 
     Ecevit, bir gazetecinin son zamanlarda bazı kapkaç ve tecavüz olaylarına karışanların pek çoğunun son afla cezaevinden çıktıklarına ilişkin haberlerden söz etmesi üzerine de afla ilgili olsun olmasın kapkaç olaylarının ve bazı cinayetlerin son zamanlarda çok artığını söyledi. 
     Özellikle İstanbul gibi büyük bir kentte, bazı güvenlik önlemlerinin yeterince alınamadığını anlatan Ecevit, bundan sonra daha etkin önlemler alınacağını umduğunu kaydetti. 
     Bülent Ecevit, DSP Kongresi'nin ne zaman yapılacağına ilişkin bir soruya yanıt verirken de yerel seçimler nedeniyle kongre çalışmalarının biraz aksadığını, ancak bir aydır yeniden hız kazandığını söyledi. Ecevit, kesin bir tarih veremeyeceğini, ancak kongrenin 2-3 ay içinde yapılabileceğini belirti. 
     
     IRAK'TA TUTUKLULARA YAPILAN İŞKENCE 
     Bir gazetecinin Irak'ta tutuklulara yapılan işkenceye yönelik sorusu üzerine Ecevit, ''Maalesef çağımızda işkence geniş bir biçimde daha çok Batı'da görülüyor. Irak'ta da Batı'dan gelen eylemler çok üzücü, çok utanç verici. Bu bir ahlak sorunudur, maneviyat sorunudur'' diye yanıt verdi. 
     ABD'nin bir yandan insan haklarının, demokrasinin öncülüğünü yaptığını iddia ettiğine dikkat çeken Ecevit, diğer taraftan ABD'li askerlerin bir kısmının insanlıkla bağdaşmayan uygulamalar yaptıklarını vurguladı. 
     Ecevit, Irak Kürdistan Yurtseverler Birliği IKYB Lideri Talabani'nin ''olayların pek önemli olmadığı'' yönünde bir açıklama yapmasını çok yadırgadığını belirterek, ''Kürt kökenliler geride bıraktığımız yıllarda çok sıkıntı çekmişlerdi. Şimdi Talabani bunları unutmuşa benziyor. Amerikalılar Irak'ta Kürtleri egemen durumuna getirmeye çalışıyorlar. Talabani de onun için adeta bu konuda teşvik ediyor. Bu çok üzücü bir hadisedir'' diye konuştu. 
     
</TEXT>
</DOC>
