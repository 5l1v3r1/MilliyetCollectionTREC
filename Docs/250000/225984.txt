<DOC>
<DOCNO> 225984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/ekonomi/eko01.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete TOBB itirazı 
</HEADLINE>
<TEXT>

   Türkiye Odalar ve Borsalar Birliği'ne bağlı ticaret odaları hükümetin hazırladığı yeni birlik tasarısına karşı 'Özerkliğimize darbe vuruyor' diyerek imza topladı 
      EKONOMİ SERVİSİ 
   
   Hükümetin hazırladığı Türkiye Odalar ve Borsalar Birliği TOBB ile ilgili yeni yasa tasarısı birlik içinde tartışmalara neden oldu. 
   TOBB Başkanı Rifat Hisarcıklıoğlu'nun davetiyle dün İstanbul Ceylan Otel'de 340 dolayında oda başkanın katılımıyla gerçekleşen TOBB Yasası görüşmelerinde Bakanlık yetkilileri ile işadamları arasında görüş ayrılıkları su üstüne çıktı. 
   İşadamları, seçimle iş başına gelen oda yönetimlerine ilişkin denetimin tasarı ile Sanayi ve Ticaret Bakanlığı'na bırakılmasına sert tepki göstererek, bunun özerkliğe müdahale anlamına geldiğini belirttiler. 
   Toplantıda 62 ilin Ticaret Odası başkanı imza toplayarak yasa tasarısının halen görüşülmekte olan Sanayi ve Ticaret Komisyonu'ndan geri çekilmesini istediler. Mevcut TOBB Yasası'na göre odaların denetimi oda meclisleri tarafından gerçekleştiriliyor. Hükümetin hazırladığı yasa tasarısının 101'inci maddesi ise oda, borsa ve birlikler ile ve bunların bağlı ve ilgili kuruluşlarının denetimini Sanayi Bakanlığı'na bırakıyor. 
   Toplantıya katılan işadamları yasa tasarısının meslek kollarında "Müstakil Birlik" şeklinde örgütlenmenin de önünü açtığını, bunun ileride TOBB'un parçalanmasına yol açacağını belirtiyorlar. 
   Büyük odaların etkinliğini azalttığı ve yetkileri merkezileştirdiği gerekçesiyle tartışmalara neden olan yasa tasarısının arkasında AKP hükümetinin TOBB ile birlikte Türkiye genelinde tüm odalara ve borsalarda etkinlik sağlama çabası olduğu iddia ediliyor. 
   Özellikle yasa tasarısının 85'inci maddesindeki TOBB Genel Başkanı'nın, birlik genel kurulunca, delegeler arasından seçileceğine ilişkin hüküm tartışmalara neden oluyor. 
   
   Delege tartışması 
   Mevcut duruma göre oda ve borsa meclislerinden seçilen beş ya da 11 kişi yönetim kurulunu oluştururken, oda ve borsaların genel kurul delegeleri dört yılda bir kendi aralarında 30'ar üye seçerek TOBB'un en üst düzey istişari organları olan konseyleri oluşturuyor. 
   Bu üyeler arasında seçilen 15 kişi birlik yönetim kurulunu meydana getiriyor. Yönetim kurulu da kendi aralarında yönetim kurulu başkanını, dört başkan vekilini ve muhasip üyeyi seçiyor. Yeni tasarı ise tüm delegelerin oyları ile başkan seçimini gündeme getirirken, konseyler aracılığı ile odalar arasında sağlanmış oy eşitliğinin bozulmasından endişe ediliyor. Çünkü delege sayısı itibarı ile üstünlük halen ticaret borsalarında bulunuyor. Bu durum özellikle büyük odaların gücünü azaltmaya yönelik bir girişim olarak değerlendirilirken, ürün borsalarının da tasarıya dahil edildiği belirtiliyor. 
   
   İTO Tüccar kendi kanununu yapsın    Tasarıyı eleştiren İTO Başkanı Mehmet Yıldırım, "Hükümetin hazırladığı TOBB Yasa Tasarısı bizi temsil etmiyor.Tümüne karşıyız" dedi. Yasa tasarısının özerkliğe müdahale olduğunun altını çizen Yıldırım, halen komisyonda olan tasarının 55 yıl önceki yasayı aratacağı endişelerini taşıdığını söyledi. 
   Ticaret odası başkanları olarak yasa tasarısının komisyondan çekilmesi için imza topladıklarını doğrulayan Yıldırım, TOBB üst yönetiminin de tasarıya bu hali ile sıcak bakmadığını belirtti. 
   Çekincelerin Bakanlığa iletileceğini anlatan Yıldırım, şunları söyledi 
   "Biz yasanın tamamına karşıyız. Kanunun esası üzerinde anlaşma yok. Bakan 'Kanunda sizin görüşlerinize yer verdim' diyor. Biz 'Kanunu hukukçulara yaptırdınız, tüccarların görüşünü almadınız. Tüccarlar kendi kanunlarını yapar ve takip eder, bırakın kendi kanunumuzu kendimiz yapalım. Tasarının tümüne karşıyız ve komisyondan çekilmesini istiyoruz' dedik." 
   
   
</TEXT>
</DOC>
