<DOC>
<DOCNO> 228606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun31.html </URL>
<DATE> 2004/04/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Terörist Fehriye Erdal'a yargı yolu açılıyor... 
</HEADLINE>
<TEXT>

     Sabancı ailesinin Belçikalı avukatı Fernand Schmitz, ''terörist Fehriye Erdal'ın Türkiye'de işlediği suçlar nedeniyle Belçika'da yargılanması yönünde siyasi irade gördüğünü'' ve bunun yeni bir gelişme olduğunu bildirdi. Türkiye'nin Brüksel Büyükelçisi Erkan Gezer, söz konusu iradeyi temasları çerçevesinde kendisinin de gördüğünü belirtti. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından Fehriye Erdal, 26 Eylül 1999'da Belçika'da, Neşe Yıldırım adına düzenlenen sahte pasaportla yakalanmıştı. 
     Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Sabancı ailesinin adli girişimleri sonunda, Brüksel Mahkemesi, 2001'de sanığın Türkiye'deki suçlarından dolayı Belçika'da yargılanabileceği kararlaştırdı. Sanık avukatları, bu karara karşı temyize gittiler. 
     Sabancı ailesinin avukatı Fernand Schmitz, teröristin Türkiye'deki suçlarına ilişkin yargılamanın Brüksel'de yapılmasını isterken, Bruges Mahkemesi'nin Gand bölgesine bağlı olduğunu, oysa bu bölge adaletinin, daha önce teröristin Türkiye tarafından iadesi istemi kapsamında konuyu ele alarak olumsuz yanıt verdiğini, dolayısıyla müdahil taraf haklarının ihlalinin söz konusu olduğunu savunuyordu. 
     Yargıtay, dosyaların Bruges'de birleştirilmesi ve kararın o bölgedeki mahkemelere bırakılmasını kararlaştırdı. 
     Bu karar, terörist Erdal'ın Türkiye'deki suçlarından dolayı Belçika'da yargılanması olasılığını çok zayıflatıyordu, çünkü Bruges bölge savcılığının tavrı olumsuzdu. Teröristin avukatlarından Raf Jespers, Yargıtay kararından sonra ''Bu iş bitmiştir'' diyerek, Sabancı tarafının Belçika'da artık dava kazanma şansı bulunmadığını ileri sürmüştü. 
     
     AVUKAT TARİH BEKLİYOR 
     Sabancı ailesinin avukatı Schmitz, konuya ilişkin olarak A.A muhabirine bilgi verirken, ''terörist Fehriye Erdal'ın Türkiye'de işlediği suçlar nedeniyle Belçika'da yargılanması için siyasi irade bulunduğunu gördüğünü'' söyledi ve önümüzdeki günlerde yargı tarihinin açıklanacağını bildirdi. 
     Schmitz, teröristin Belçika'daki suçlarına ilişkin yargılanması ve Türkiye'deki eylemleriyle ilgili ithamlar çerçevesinde yargılanmasının ''ayrı ayrı'' yapılacağını da belirtti. 
     Türkiye'nin Brüksel Büyükelçisi Erkan Gezer de, terör örgütü DHKP-C ve terörist Fehriye Erdal konularının Türkiye-Belçika ilişkilerinde gündemde kaldığını, Brüksel'e çeşitli defalar notalar verildiğini ifade etti. 
     Büyükelçi Gezer, Adalet Bakanı Laurette Onkelinx ile görüştüğünü, Onkelinx'in, ''hiçbir suçun cezasız kalmamasından yana olduklarını, kısa zamanda Erdal dosyasının mahkemesinin başlayacağını'' ifade ettiğini bildirdi. 
     Gezer, avukat Schmitz'in söz ettiği ''siyasi iradeyi'' kendisinin de gördüğünü belirtti. 
     Öte yandan, İspanya'nın ''terörist'' olmakla itham ettiği ve 10 yıldan fazla süredir Belçika'dan iadesini istediği iki ETA militanına 2001 yılında Belçika tabiiyeti verilmiş olduğunun ortaya çıkmasını değerlendiren avukat Schmitz, terörist Fehriye Erdal'a Belçika tabiiyeti verilemeyeceğini, bu talepte bulunması için gerekli koşulların ortada olmadığını, teröristin ülkede resmi ikameti bulunmadığını belirtti. 
     
</TEXT>
</DOC>
