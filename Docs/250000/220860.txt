<DOC>
<DOCNO> 220860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/asiy.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Harem selamlık 8 Mart 
</HEADLINE>
<TEXT>

   Adana'da Kadınlar Günü konferansı, tesettürlü koronun ilahileriyle başladı... İlahilerden önce, 'Kadınlar utanıyor' gerekçesiyle tüm erkekler dışarı çıkarıldı 
      TUNCAY DAĞLI DHA 

   
   Dünya Kadınlar Günü nedeniyle dün yurdun dört bir yanında çeşitli etkinlikler düzenlendi. Kimi sakin, kimi davullu zurnalı, kimi ise olaylı geçti. Adana Müftülüğü'nün düzenlediği etkinlik de bu yıl ilginç manzaralara sahne olan 8 Mart kutlamaları arasında yerini aldı. Adana Büyükşehir Belediyesi Tiyatro Salonu'nda düzenlenen Aile Hayatı konulu konferans başlamadan önce, salonda bulunan basın mensuplarının yanına gelen görevli bir kadın, "Önce ilahi okunacak. Erkek gazetecilerin dışarıya çıkmasını rica ediyoruz. Çünkü salondaki kadınlar ilahi okunurken, içeride erkek bulunmasından utanıyor, rahatsız oluyor" dedi. 
   Erkek basın mensupları tek tek dışarı çıkarken konuşmacı olarak davet edilen Çukurova Üniversitesi İlahiyat Fakültesi öğretim üyesi Prof. Dr. Ali Osman Ateş de fuayede bekletildi. 
   
   İlahi bitince geri döndüler 
   Salondaki erkekler çıkarıldıktan sonra, çoğu türbanlı, yaklaşık bin kadın önce İstiklal Marşı'nı söyledi, ardından "hoca" olduğu belirtilen bir kadın Kuran okudu. Daha sonra Adana İl Müftülüğü'ne bağlı olduğu belirtilen 15 kişilik türbanlı kadınlar korosu sahneye çıktı. Kadınlardan biri org çalarken, diğerleri ilahi okudu. Bir genç kız da ayrıca solo olarak ilahi söyledi. 
   İlahilerin okunmasından sonra gazeteciler salona davet edildi. Toplantıyı açan Adana İl Müftüsü Mehmet Barış, dünyanın hiçbir ülkesinde kadınlara haklarının tam olarak teslim edilmediğini, ABD'de bile dövülerek öldürülen kadınlar olduğunu, ancak bu ülkelerde bu tür olayların fazla afişe edilmediğini savundu. Barış, "Bizim Türk büyüklerimiz, Atatürk de dahil olmak üzere, Allah'ın kadınlara bahşettiği hakları onlara teslim etmek için çaba harcamıştır" dedi. Prof. Ateş de, "Kadınlar Günü, Batı kaynaklı bir olay. Kim icat etmişse iyi etmiş. Bugün kadın haklarının teslim edilmesi için önemli bir gün" diye konuştu. 
   
   
   
</TEXT>
</DOC>
