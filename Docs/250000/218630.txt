<DOC>
<DOCNO> 218630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/ekonomi/eko07.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İndex bilgisayar halka arzla büyüyecek 
</HEADLINE>
<TEXT>

   Yılın ikinci yarısında halka açılmaya hazırlanan Türkiye'nin en büyük bilgisayar toptancısı İndex Bilgisayar, lojistik ve telekoma endekslendi 
   EKONOMİ SERVİSİ 
   
   2001'de yaşanan ekonomik krizden önce halka açılma hazırlığı yapan, ancak daha sonra bu projeden vazgeçen Yunan ortaklı İndex, bu yılı yatırım ve büyüme yılı olarak hedefledi. 
   İndex Bilgisayar Sistemleri Yönetim Kurulu Başkanı Erol Bilecik, sahip olduğu 7 şirketi içinde lokomotif şirket olan İndex'i yılın ikinci yarısında halka açmak için tüm hazırlıkların tamamlandığını söyledi. 
   Geçen yıl toplam 356.9 milyon dolarlık ciro gerçekleştirdiklerini kaydeden Erol Bilecik, 15. kuruluş yılı olan bu yılda yarım milyar dolarlık ciro hedeflediklerini kaydetti. 
   Yüzde 40 büyümeyi hedeflediklerini belirten Erol Bilecik, halka arzdan elde edilecek gelirin telekom, lojistik ve ev elektroniği alanlarında kullanacağını söyledi. 
   Bilecik şunları söyledi 
   "150'nin üzerinde uluslararası markanın dağıtımını yapıyoruz ve orta büyüklükte bir kargo şirketinin işhacmine yakın iş yapıyoruz. 2003'te satılan her 2 dizüstü bilgisayarın birinin sağlayıcısı biziz. Anadolu'da dizüstü bilgisayar pazarının büyüme oranı büyük şehirlere göre daha fazla" 
   
   Telekom sektörüne ilgi    Kurdukları yeni şirket İnko ile telekom sektöründe alternatif operatör olarak faaliyet göstereceklerini belirten Bilecik, yetki belgesi aldıktan sonra internet üzerinden telefon şebekesi kuracaklarını söyledi. 
   Türkiye'nin tüm şehirlerinde dağıtım yapabilme becerisine ulaştıklarını ve 150'nin üzerinde markanın dağıtımını yaptıklarını kaydeden Bilecik, orta büyüklükte bir kargo şirketinin yakın bir potansiyele sahip olduklarını belirtti. Bilecik, lojistik hizmetlerini daha geniş kesime yaymak için bir kargo şirketi kuracaklarını açıkladı. 
   
   
</TEXT>
</DOC>
