<DOC>
<DOCNO> 234270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/ekonomi/eko03.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifre 250 Avrupa çikolatası 
</HEADLINE>
<TEXT>

   İmar soruşturmasında 'rüşvet' iddiası, Kemal Uzan'ın, 250 bin euro'luk ödeme isteyen Hakan Uzan'a yazdığı '250 Avrupa çikolatası göndereceğim' mesajıyla ortaya çıktı 
      GÖKÇER TAHİNCİOĞLU, TOLGA ŞARDAN Ankara 
   
   Ankara Cumhuriyet Başsavcılığı'nın, BDDK üyesi Prof. Dr. Kemal Çevik'in Uzanlar'dan menfaat sağladığı iddiasıyla başlattığı soruşturmaya esas olan elektronik posta e - mail üzerinden yapılan yazışmaların sırrı çözüldü. Uzanlar'ın kendi aralarındaki e-mail'leri bulan polisin teknik takibi, Çevik'in evi ile BDDK'daki ofisinin aranmasıyla sonuçlandı. Çevik ile Uzanlar'ın bağlantısının, dün hastaneye yatırılan Rumeli Holding Genel Koordinatörü Enis Zaimoğlu'nca kurulduğu öne sürüldü. Görevi gereği herkesle görüşebileceğini ama bilgi vermediğini söyleyen Çevik, savcılık sorgusunun ardından serbest bırakıldı. 
   
   Şifreli adres 
   Uzanlar'a ait bilgisayar sistemlerine el konulmasının ardından oluşturulan uzman ekip, holding personeli arasında haberleşme için kullanılan "Lotus" adlı bilgisayar programının şifrelerini kırdı. Kemal ve Hakan Uzan ile Zaimoğlu'nun elektronik postalarına ulaşan polis, BDDK'dan Adabank ve İmar Bankası'na ilişkin toplantılarından bilgi alınmasıyla ilgili mesajlar saptadı. Zaimoğlu'nun Hakan Uzan'a gönderdiği bir mesajda "kimsenin adını vermeden", BDDK'dan holdinge bilgi aktarılmasıyla ilgili bir kişinin "yardımcı olacağını" kaydettiği belirtildi. 
   Üçlünün 10'a yakın mesajı bulunurken, Kemal Uzan'ın, Hakan Uzan'ın 250 bin euro'luk bir ödeme yapılması gerektiği şeklindeki talebine onay verdiği saptandı. Kemal Uzan'ın, Hakan Uzan'a "Söyleyin toplantıdan çıkıp bilgi versin. Ona 250 Avrupa çikolatası göndereceğim" mesajı gönderdiği iddia edildi. Ama Kemal Uzan'ın belirlenen kuryeyi beğenmeyerek başka birinin kurye yapılmasını istediği anlaşıldı. 
   Polis, elektronik postalardan "yardımcı" olarak nitelendirilen kişiye ait olduğundan kuşkulanılan bir ev adresine de ulaştı. Bu yerin Çevik'in adresiyle çakışması üzerine teknik takip yoğunlaştırıldı. Telefon kayıtlarını mercek altına alan ekip, temmuzdan itibaren Çevik ile Zaimoğlu ve Hakan Uzan'ın çok sık görüşme yaptığını belirledi. Çevik'in banka hesaplarında bir hareketlilik saptanmadı. Ödemelerin "İstanbul'dan Ankara'ya gönderilen kurye" aracılığıyla yapıldığı öne sürüldü. 
   
   'Herkesin başına gelir' 
   Çevik, serbest kaldıktan sonra, "Hukuk devleti ilkesini savunan bir profesör olarak adaletin tecelli etmesinden mutluluk duyuyorum. Bir haksızlık telafi edilmiş, adalet yerini bulmuştur. Aslında benimle ilgili olay, bağımsız, özerk kuruluşların yöneticilerinin başına her zaman gelebilir" dedi. 
   
   'Bilgi vereceğim' dedi ama hastaneye yattı    Soruşturmanın kilit ismi Rumeli Holding Genel Koordinatörü Enis Zaimoğlu, dün Ankara'da aniden hastaneye yattı. Kemal ve Hakan Uzan firarda olduğu için durumu önem kazanan Zaimoğlu'nun, polise bilgi vermek üzere Ankara'ya geleceğini bildirmesine rağmen kalp rahatsızlığını gerekçe göstermesi dikkat çekti. Zaimoğlu'nun koroner arter hastası olması nedeniyle heyecan ve stresten kaynaklanan risk taşıdığı için 24 saat gözetim altında tutulacağı, ifadesinin taburcu edilince alınacağı belirtildi. 
   
   'Zaimoğlu talimat verdi'    Geceyi gözaltında geçiren Kemal Çevik ve Hülya Ayşe Arsel, dün savcılığa sevk edildi. Çevik'in, "Ben pozisyonum itibarıyla herkesle görüşürüm. Gazeteciyle de banka sahibiyle de ama kurul toplantıları konusunda bilgi vermem" dediği öğrenildi. Üst düzey yöneteci sekreteri Hülya Ayşe Arsel'in de "Ben Zaimoğlu'ndan aldığım talimatları yerine getirdim" ifadesini verdiği öne sürüldü. Arsel ve Çevik, sorgunun ardından tutuksuz yargılanmak üzere serbest bırakıldı. Çevik'e mal beyanında bulunması için de 15 gün süre verildiği öğrenildi. 
   
   
</TEXT>
</DOC>
