<DOC>
<DOCNO> 231192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yasam/yasz1.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
      Köpek parçaladı, tıp 'maskeledi'    CENK BAŞLAMIŞ Moskova 
   Rus doktorlar, bir köpeğin yüzünü parçaladığı 10 yaşındaki bir çocuğa özel maske yaparak yeniden günlük yaşamını sürdürmesini sağladı. Rus gazetelerinde yer alan habere göre, İvanov bölgesinde yaşayan İgor Vinogradov altı yaşındayken evde beslenen köpeğin saldırısına uğradı. Kafa derisi ve yüzü tümüyle parçalanan Vinogradov, doktorların yoğun çabasıyla mucize eseri hayatta kaldı. Ancak kafası ve yüzüne vücudundan alınan deriler eklenen Vinogradov'un görünümü diğer çocuklar tarafından korkutucu bulunup küçük çocuk dışlanınca, tıp çareyi 'bir maskede' buldu. Geçen hafta yüzüne ressam İlya Orlovskiy'nin silikondan yaptığı maske takılan küçük çocuğun ilk tepkisi, "Yaşasın Yeniden sokağa çıkabileceğim" oldu. 
   
   Göktaşlarına karşı bilgisayar programı    DIŞ HABERLER SERVİSİ 
   Dünyaya doğru hızla yaklaşmakta olan bir göktaşının bulunduğunuz yere düşme ihtimali ve bu durumda ne yapmanız gerektiğini söyleyecek bir bilgisayar programı geliştirildi. ABD'nin Arizona Üniversitesi'nin 'Dünya Çarpma Etkisi Programı', göktaşının boyutu, geliş açısı ve tahmini hedefi gibi bilgilerin girilmesiyle tehlike oranınızı hesaplayarak "otomobilinize atlayıp kaçmanızı" veya "telaşlanmayıp yemeğinizi bitirmenizi" tavsiye ediyor. Programa, 'www.lpl.arizona.edu impacteffects' internet sitesinden ulaşılabiliyor. 
   
   Uçak otomobile çarptı 2 ölü    Venezuella'nın başkenti Caracas'ta küçük bir uçağın, otoyolda giden araçlara çarpması sonucu 2 kişi öldü. Yetkililerin verdiği bilgiye göre, dün öğleden sonra Venezuella'nın Los Roques takımadalarından kente dönen özel uçak, bilinmeyen bir nedenle indiği otoyolda, 1 kamyon ile 2 otomobile çarptı. Kazada uçağın pilotu, yardımcısı ve kamyon şoförü yaralanırken, otomobillerde bulunan 2 kişi hayatını kaybetti. Uçağın zorunlu inişiyle ilgili bilgi verilmedi. 
   
   1.5 trilyonluk telefon numarası    DIŞ HABERLER SERVİSİ 
   Çinli bir zengin, internet üzerinden açık artırmayla satılan bir telefon numarasına tam 1.1 milyon dolar 1.5 trilyon lira ödedi. 'EachNet.com' internet sitesinin açık artırmaya çıkardığı '135 8585 8585' rakamlarından oluşan cep telefonu numarası için yaklaşık 70 kişinin başvurduğunu belirten site yetkilileri, bu rakamların okunuşunun Çince'de 'Zengin olayım, zengin, zengin, zengin' cümlesinin okunuşuyla aynı olduğunu söyledi. Çin'de şans getireceğine inanılan böyle numaralar 12 dolarla 12 bin dolar arasında alıcı buluyor. 
   
   Asker ve öğrenciler el ele fidan dikti    BURCUM DEVREZ İstanbul 
   Türkiye Erozyonla Mücadele, Ağaçlandırma ve Doğal Varlıkları Koruma Vakfı TEMA ile 1. Ordu Komutanlığı ve 3 bin öğrencinin katılımıyla, 3 bin 500 fidan dikildi. Bayrampaşa Atışalanı'ndaki Ulaştırma Oto Alay Komutanlığı sahasında yapılan törende, çevre gönüllüsü öğrenciler, 25 dönümlük sahaya sedir, selvi ve meşe fidanlarını dikti. Törene, 1. Ordu Komutanı Orgeneral Yaşar Büyükanıt, TEMA Vakfı Yönetim Kurulu Başkanı Nihat Gökyiğit, TEMA Vakfı Mütevelliler Heyeti Başkanı Hayrettin Karaca ve çok sayıda komutan katıldı. 
   
   Orman zararlısına 'aşk' tuzaklı önlem    Bolu DHA 
   Bolu'da ormanlara zarar veren 'büyük göknar kabuk böceklerinin' imhası için seks tuzakları kuruldu. Erkek böceklerin, dişi kabuk böceklerinin çiftleşme zamanı yaydığı kokunun benzerini yayan ve Aladağ'ın üç farklı bölgesine yerleştirilen seks tuzaklarına dolarak, çoğalmalarının engellenmesi hedefleniyor. Proje koordinatörü Başmühendis Metin Serin, "Dişinin kokusunu algılayan erkek büyük göknar kabuk böcekleri hazırladığımız tuzağa düşüp, çoğalmaları engelleniyor" dedi. 
   
      
   
   
   
</TEXT>
</DOC>
