<DOC>
<DOCNO> 218400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/dunya/dun02a.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'de kulak skandalı 
</HEADLINE>
<TEXT>

   Irak krizi sırasında BM Genel Sekreteri Annan'ın dünya liderleriyle yaptığı konuşmaların İngiliz gizli servisleri tarafından dinlendiği iddiaları, BM'de deprem etkisi yarattı... 
      SEMA EMİROĞLU New York 

   
   BM Genel Sekreteri Kofi Annan'ın telefonlarının dinlenmesinin kanunsuz bir uygulama olduğunu vurgulayan BM Sözcüsü Fred Eckhard, iddialar doğruysa skandal uygulamaya hemen son verilmesini istedi. Eckhard, Annan'ın konuşmalarının dinlenmesini önlemek için bundan sonra güvenlikli telefon ve faks kullanılacağını ve binaya yerleştirilmiş gizli mikrofon ve dinleme cihazı bulunup bulunmadığının araştırılacağını söyledi. Eski İngiltere Uluslararası Yardımlar Bakanı Claire Short, İngiliz istihbaratının Annan'ın konuşmalarını dinlediğini açıklamıştı. 
   1992 - 1996 yılları arasındaki BM Genel Sekreteri Butros Gali telekulak iddialarının kendisi için sürpriz olmadığını söylerken, Eski BM silah denetçileri de Irak'taki faaliyetleri sırasında ABD tarafından izlenip dinlendiklerini belirtti. 1997 ile 1999 arasında Irak'ta BM denetleme heyetine başkanlık yapan Richard Butler, bazı ülkelerin kendisini takibe aldığını söyledi. Butler, aralarında Fransa'nın da bulunduğu en az 4 ülkenin casuslarının Irak'la ilgili görüşmelerini dinlediğini, bundan emin olduğunu söyledi. 2000-2003 arası baş denetçi olan Hans Blix'in cep telefonunun savaş başlamadan önce, Irak'ta bulunduğu süre içinde, ABD tarafından izlendi ve konuşmalarının kaydedildiği de vurgulandı. 
   
   
   
</TEXT>
</DOC>
