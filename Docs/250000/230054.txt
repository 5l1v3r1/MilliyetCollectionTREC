<DOC>
<DOCNO> 230054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/dunya/dun03.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Avrupa'da 16 büyük saldırı önlenmiş 
   Avrupa'da 11 Eylül 2001'den sonra 16 "büyük terör saldırısının" önlendiği açıklandı. AB Komisyonu'nun içişleri ve adaletten sorumlu üyesi Antonio Vitorino, Portekiz televizyon kanalı RTP'de yaptığı konuşmada, "ABD'yi vuran 11 Eylül saldırılarından sonra, ikisi İngiltere'de olmak üzere Avrupa'da en az 16 ciddi terör eylemi önlenmiştir" dedi. Vitorino, "Bunlar şimdiye kadar niye açıklanmadı " sorusu karşısında da, "Terörist saldırıları ortaya çıkardığımızda bunu çatılardan ilan etmiyoruz " dedi. 
   
   Ermenistan'da sivil itaatsizlik 
   Ermenistan'daki muhalefet partileri, ekonomik ve siyasi sıkıntılardan sorumlu tuttukları Devlet Başkanı Robert Koçaryan'ı istifaya zorlamak amacıyla "sivil itaatsizlik kampanyası" başlattı. Bu çerçevede Erivan'da dün yaklaşık 10 bin kişi Hürriyet Meydanı'nda gösteri yaparak Koçaryan'ı istifaya çağırdı. Haftalardır hazırlıkları süren protesto hareketinin Koçaryan'ın iktidardan ayrılmayı kabul etmesine kadar süreceği bildirildi. Muhalefet, Gürcistan'daki "kadife devrim" benzeri bir hareketle Koçaryan'ı iktidardan uzaklaştırma planları yapıyor. Koçaryan baskıcı uygulamaları nedeniyle tepki çekiyor. Türkiye ve Azerbaycan'ın ambargosu ekonomik sıkıntıları artırmış durumda. 
   
   Özbek General Dostum ayaklandı 
   Afganistan'ın kuzeyindeki Faryab bölgesi, kuzeyin büyük bölümünü kontrol altında tutan Özbek general Raşid Dostum'un birlikleriyle merkezi Afgan hükümetine bağlı askerler arasında çatışmalara sahne oluyor. 8. Kolordu Komutanlığı'na bağlı tümen komutanı General Haşim Habibi'nin salı akşamı Dostum'a "Ben artık sana bağlı değilim. Afgan hükümetinin askeriyim" demesiyle başlayan çatışma, dün de 2 Özbek milisin ölümüne, 15'inin yaralanmasına neden oldu. Dostum'a bağlı birlikler perşembe günü Faryab Valiliği'ni kuşatma altına aldı, Maymana kentini işgal etti. Dün merkezi hükümete bağlı Afgan askerleri bölgede durumu kontrol altına aldı. 
   
   Cezayir'de Buteflika yeniden başkan 
   Cezayir'de önceki gün yapılan devlet başkanlığı seçiminde Devlet Başkanı Abdulaziz Buteflika yeniden seçildi. Cezayir İçişleri Bakanlığı, resmi sonuçlara göre Buteflika'nın oyların yüzde 83'ünü aldığını ve 22 Nisan'da yapılması planlanan ikinci tura gerek kalmadığını açıkladı. Katılım oranının yüzde 59 olduğu seçimde Buteflika'nın en büyük rakibi olarak gösterilen eski başbakan Ali Benflis yüzde 8 oranında oy aldı. Muhalefet, seçimlerde yaygın biçimde hile yapıldığını iddia ederken, Avrupalı gözlemciler bazı bölgelerde kurallara uyulmadığını, ancak seçimlerin adil bir ortamda yapıldığını belirtti. Buteflika, ikinci kez geldiği iktidarda 2009'a kadar görevde kalacak. 
   
   
   
</TEXT>
</DOC>
