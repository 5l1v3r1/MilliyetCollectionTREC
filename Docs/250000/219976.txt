<DOC>
<DOCNO> 219976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun04.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Bush'u protesto ve işgale son gösterisi .. 
</HEADLINE>
<TEXT>

     Amerika'da savaş aleyhtarı gruplar, başkan George W. Bush'un politikasını protesto ve Irak'ta işgale son verilmesini sağlamak amacıyla 20 Mart'ta geniş çaplı bir protesto gösterisi düzenleyecekler. Irak savaşının birinci yılı dolayısıyla düzenlenecek gösterilerin yapılacağı kentler arasında New York da bulunuyor. 
     Alaska'dan Florida'ya, Hawaii'den Maine'e kadar ABD'nin yaklaşık 150 eyalet ve kentinde gerçekleştirilecek eylemlerin benzerlerinin çeşitli dünya kentlerinde de yapılacağı bildirildi. 
     Protesto eylemlerini düzenleyen gruplar, ''Irak savaşının gereksiz ve haksız olduğunu'' savunuyorlar. Organizatörler, Irak'ın savaştan önce, ABD için tehdit oluşturmadığını da belirtiyorlar. 
     
     ÖLÜ VE YARALILAR 
     Gösterilerle ilgili olarak yapılan açıklamada, bir yıllık işgal döneminde 550 Amerikalı askerin öldüğü, 3 bin askerin yaralandığı ayrıca 10 bin Iraklının hayatını kaybettiği kaydedildi. 
     Açıklamada Irak savaşının maliyetinin şu ana kadar 100 milyar doları bulduğu, ancak daha ne kadar harcanacağının bilinmediği belirtildi. 
     Gösterileri destekleyen gruplar arasında asker ailelerinin yanı sıra işçi sendikaları, dinsel örgütler, öğrenci ve malul gaziler dernekleri de bulunuyor. 
     
</TEXT>
</DOC>
