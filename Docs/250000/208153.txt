<DOC>
<DOCNO> 208153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo18.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu İlie'yi alarak harika bir transfer yaptık 
</HEADLINE>
<TEXT>

     Beşiktaş Teknik Direktörü Mircea Lucescu, Rumen futbolcu Adrian Ilie'yi alarak harika bir transfer yaptıklarını söyledi. 
     BJK Nevzat Demir Tesisleri'nde yapılan idman sonrasında basın mensuplarının Ilie ile ilgili sorularını yanıtlayan Lucescu, Rumen futbolcunun antrenmanlara yeni başladığını ve iyi çalıştığını belirterek, ''Çok iyi durumda, zaten iyi bir futbolcuydu. Teknik olarak da çok iyi. Bize yararlı olacak. Antrenmanda da gördünüz, kalitesinden bir şey kaybetmemiş, golü adeta kokluyor'' dedi. 
     Ilie'nin kısa sürede takım arkadaşlarına da uyum sağladığını anlatan Lucescu, basında Ilie'nin sağlık durumu ile ilgili yapılan spekülasyonlara da değinerek, şunları söyledi 
     ''Ilie'nin herhangi bir rahatsızlığı yok ve çok sağlıklı. Yeniden Rumen Milli Takımı'na seçilmek için bir umudu var. Ayrıca, futbol oynamak için de inanılmaz bir arzusu var. Takıma yararlı olacağına inanıyorum. 
     Takımın, geleceği için çalışıyoruz. Kaliteyi yükseltmek istiyoruz. Ilie de kaliteli ve uluslararası seviyede bir futbolcu. Kalbinden gelen güçle ve hırsla kısa sürede eski gücüne kavuşacağına inanıyorum.'' Mircea Lucescu, basın mensuplarının Ilie'nin şu an hazır olup olmadığı ile ilgili bir sorusunu ise ''Şu an tam olarak hazır değil, biraz çalışmaya ihtiyacı var. Ancak bu eksiğini de hırsıyla kısa sürede giderecektir'' diye yanıtladı. 
     Antalya'ya gidilip gidilmeyeceği hakkında ise Rumen çalıştırıcı, ''Hava şartları maalesef kampımızı sekteye uğrattı. Burada hava güzel. Biz aslında maç yapmak istiyorduk. Ancak burada kendi aramızda da maç yapabiliriz'' açıklamasını yaptı. 
     Lucescu, daha sonra esprili bir şekilde, ''Futbolcularım basın mensupları ile maç yapmak istiyor, size iki gün idman için izin verip, daha sonra da maç yapabiliriz. Ama maçın nasıl biteceğini, kaç kişiyle tamamlanacağını bilemem'' dedi. 
     
</TEXT>
</DOC>
