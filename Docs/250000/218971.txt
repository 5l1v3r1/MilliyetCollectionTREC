<DOC>
<DOCNO> 218971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko22.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile 1 katrilyon liralık tedbir üzerinde duruluyor... 
</HEADLINE>
<TEXT>

     IMF ile yürütülen görüşmelerde, yaklaşık 7 katrilyon lirayı bulması beklenen ek önlem paketi kapsamında, yaklaşık 1 katrilyon liralık tedbir üzerinde yoğunlaşılacağı öğrenildi. 
     Yaklaşık 7 katrilyon lirayı bulması beklenen ek önlem paketinin büyük bölümü, bütçeden yapılacak ödenek kesintisi ile sağlanacak. 
     Başlangıçta yüzde 10 olarak öngörülen ödenek kesintinin yüzde 13'e kadar çıkabileceği belirtilirken, buradan yaklaşık 4 katrilyon liralık tasarrufun sağlanacağı belirtiliyor. 
     
     ÖTV ARTIŞLARI 
     Bu arada akaryakıt ürünleri ve sigaranın özel tüketim vergisinde ötv yapılan artışla, Tekel ürünleri ve doğalgaza yapılması hedeflenen zamlardan ise toplam 2 katrilyon liralık gelir bekleniyor. 
     Doğalgaza yapılacak zammın yüzde 3-5 arasında olması öngörülürken, bu durumda 130-170 trilyon liralık ek gelirin sağlanabileceği hesaplanıyor. 
     
     1 KATRİLYON NEREDEN GELECEK 
     Bütçe kesintisi ve ÖTV artışları ile yaklaşık 6 katrilyon lira elde edileceği varsayılırken, geri kalan yaklaşık 1 katrilyon liranın hangi kaynaklardan sağlanacağı konusu ise IMF ile görüşmelerin ana gündemini oluşturacak. 
     Bu rakamın, Kaynak Kullanımı Destekleme Fonu KKDF oranlarında artış ve bunun gibi başka bazı önlemlerle kapatılması hedefleniyor. 
     Tekstil sektöründe KDV indiriminin görüşmelerin gündemine geleceği ancak, buna IMF'nin çok da sıcak bakmasının beklenmediği vurgulanıyor. 
     Ayrıca emlak vergisinde artış konusunun ise şimdilik rafa kalktığı ifade ediliyor. 
     
</TEXT>
</DOC>
