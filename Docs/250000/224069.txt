<DOC>
<DOCNO> 224069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo22.html </URL>
<DATE> 2004/03/20/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Galatasaray 1 - Çaykur Rizespor 2 
</HEADLINE>
<TEXT>

     Birinci Süper Futbol Ligi'nde Çaykur Rizespor, Galatasaray'ı 2-1 yendi. 
     
     İlk yarı 

     1. dakikada Petre'nin kaleye doğru gönderdiği topta, müsait durumda Hakan Şükür'den önce kaleci Murat Şahin, sakatlanma pahasına meşin yuvarlağı uzaklaştırdı. 
     8. dakikada Okan'ın ceza sahası çizgisi üzerinden vuruşunda, Mondragon topu çeldi. Ancak yetişen Saffet, yerden bir vuruşla meşin yuvarlağı filelere gönderdi 0-1 
     20. dakikada Koray'ın yaklaşık 30 metreden vuruşunda, kaleci Mondragon topu zorlukla kornere çeldi. 
     30. dakikada Bratu, Alper'in hatasında bir anda kaleciyle karşı karşıya kaldı. Bu oyuncunun vuruşunda, Murat Şahin'den dönen topu Alper kafayla kornere attı. 
     32. dakikada kaleci Murat Şahin'in Hakan Şükür'e yaptığı kontrolsüz hareketi hakem Cem Papila penaltı olarak değerlendirdi. Atışı kullanan Hakan Şükür, topu filelere gönderdi 1-1 
     34. dakikada Okan, çalımlarla ceza sahası içinde kendine şut şansı ararken, Ömer'in ayak koymasıyla yerde kaldı. Hakem Papila, bir kez daha penaltı noktasını gösterirken, atışı kullanan Okan, takımını bir kez daha öne geçirdi 1-2 
     41. dakikada Prates'in soldan yaptığı ortaya Hakan Şükür, çok müsait pozisyonda altı pasta kafayı vurdu ancak top auta gitti. 
     44. dakikada Hakan Şükür'ün yine yakın mesafeden kafa vuruşunda, kaleci Murat Şahin son anda topu çelerek, mutlak bir golü önledi. 
     45. dakikada Bratu, kaleciyle karşı karşıya kaldığı pozisyonda yavaş kalınca, savunma topu çeldi. Bu topu önünde bulan Hakan Şükür'ün vuruşunda, meşin yuvarlak yan direkten döndü ve karşılaşmanın ilk yarısı Çaykur Rizespor'un 2-1'lik üstünlüğüyle sona erdi. 
     
     İkinci yarı 

     67. dakikada Saffet, sağ kanatta Şener'i kaçırdı. Bu futbolcunun parelel ortasında Okan altı pasta topu kaleye gönderdi. Ancak Mondragon, mükemmel bir kurtarışla golü önledi. 
     76. dakikada Sabri'nin ceza sahası dışından şutunda top auta gitti. 
     89. dakikada Necati'nin sağdan ortasında Çaykur Rizespor savunmasının arkasında topla buluşan Hakan Şükür'ün müsait pozisyonda kafa vuruşunda, top auta gitti. 
     
     MAÇTAN NOTLAR 

     Sarı-kırmızılı taraftarlar, maçın büyük bir bölümünü geride götüren futbolcularını sürekli protesto etti. 
     Futbolcuları ıslıklayan taraftarlar, ''En büyük taraftar, futbolcular sahtekar'' diye bağırdılar. 
     Taraftarlar ayrıca geçmişte Galatasaray'a büyük başarılar yaşatan Hagi, Popescu, Taffarel, Jardel, Tugay, Bülent Korkmaz ve Okan lehine tezahürat yaptı. Taraftarlar ayrıca bugün yapılan seçimde Mehmet Cansun'un listesinde yer alan ve seçilemeyen Abdürrahim Albayrak lehine de bağırırken, ''Renklere aşığız, başkana değil'' diyerek tepkilerini dile getirtiler. 
     Galatasaray'da mağlubiyet serisi Çaykur Rizespor maçında da devam etti. Geçtiğimiz hafta ligin alt sıralarındaki Akçaabat Sebatspor'a 2-1 yenilen sarı-kırmızılılar, Çaykur Rizespor'a da kendi sahasında mağlup olarak, puan dağıtmayı sürdürdü. 
     Maçta Hakan Şükür ve Bratu, inanılmaz goller kaçırarak, taraftarlara adeta saç baş yoldurdu. Yüzde yüzlük gol pozisyonlarında ağır kalan Bratu, golleri cömertce kaçırırken, Hakan Şükür ise vuruşlarında oldukça şanssız bir gün yaşadı. 
     Fatih Terim, 2. Galatasaray serüvenine Çaykur Rizespor mağlubiyetiyle nokta koydu. 
     Ligde alt sıralarda bulunan Çaykur Rizespor, Galatasaray galibiyetiyle rahatlarken, maç sonrası futbolcular açık tribündeki taraftarlarıyla galibiyet sevincini paylaştı. Galatasaraylı taraftarlar da rakip takımı alkışlarla uğurladı. 
     

Stat Atatürk Olimpiyat Hakemler Cem Papila xx, Metin Kıtmir x, Serkan Akal x Galatasaray Mondragon xx, Prates x, Ömer x, Emrah x, Sabri xx, Batista x Dk. 68 Necati xx , Petre xx, Ayhan x, Hasan x Dk. 46 Mülayim x , Bratu x Dk. 46 Cafercan x , Hakan Şükür xx Çaykur Rizespor Murat Şahin xx, Gürol xx, Alper x Dk. 46 Ünal xx , Ahmet xx, Cem Baki xx, Duro xx, Koray xx, Zafer xx Dk. 46 Fahri xx , Şener xxx, Saffet xxx Dk. 75 Murat Sözkesen x , Okan xx Goller Dk. 8 Saffet, Dk. 32 Hakan Şükür penaltı , Dk. 34 Okan penaltı Sarı kartlar Dk. 15 Gürol, Dk. 59 Şener, Dk. 62 Okan, Dk. 73 Koray Çaykur Rizespor , Dk. 48 Batista, Dk. 58 Prates Galatasaray Kırmızı kart Dk. 85 Murat Sözkesen Çaykur Rizespor      
</TEXT>
</DOC>
