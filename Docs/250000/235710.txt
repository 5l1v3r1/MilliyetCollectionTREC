<DOC>
<DOCNO> 235710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas07.html </URL>
<DATE> 2004/04/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Maradona'nın fırtınalı yaşamı beyazperdede... 
</HEADLINE>
<TEXT>

     Kalp rahatsızlığı nedeniyle milyonlarca hayranını üzüntüye boğan futbolun ünlü ''bücürü'' Diego Armando Maradona'nın fırtınalı yaşamı, filme çekiliyor. 
     Internetteki ''screendaily'' sitesinin haberine göre, Arjantinli futbol yıldızı Maradona'nın yaşamı, beyazperdeye aktarılıyor. 
     Kokain bağımlısı olan ve geçen hafta kalp-akciğer rahatsızlığından dolayı yoğun bakıma alınan Maradona'nın hayatını anlatacak filmin çekimleri, gelecek hafta başlıyor. 
     Latin kökenli bir oyuncunun 43 yaşındaki Maradona'yı canlandıracağı film, futbolcunun kalbinden ilk olarak rahatsızlandığı 2000 yılından başlayarak günümüze kadar uzanacak. 
     Arjantinli bir grup olan OMBU'nun Maradona'nın biyografisinin haklarını satın almasının ardından 2000 yılında çalışmalarına başlanan filmin diğer yapımcısı, İtalyan Sorpasso grubu. 
     Diego Armando Maradona, Marco Risi'nin yönetmenliğini üstleneceği film için hastaneye kaldırılmadan önce yapımın senaryo yazarlarıyla 10 saati aşan bir röportaj yapmıştı. 
     Maradona, yüksek tansiyon ve miyokard diye bilinen bir rahatsızlık nedeniyle 19 Nisan'da Buenos Aires'te hastaneye kaldırılmıştı. 
     
</TEXT>
</DOC>
