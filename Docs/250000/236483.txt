<DOC>
<DOCNO> 236483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonsiy12.html </URL>
<DATE> 2004/05/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Çiçek "Ceza Kanunu'nu aceleye getirmek istemiyoruz" 
</HEADLINE>
<TEXT>

     Adalet Bakanı Cemil Çiçek, ''Ceza Kanunu gibi bir temel yasayı da aceleye getirip, bir iki günde kafasına gözüne vura vura çıkarmak istemediklerini'' söyledi. 
     Bakan Çiçek, AK Parti Rize İl Başkanlığı'nı ziyareti sırasında, bir gazetecinin, ''Töre cinayetleri konusunda, yeni yasal düzenlemeler düşünüyor musunuz '' sorusu üzerine, ''Bu tür toplumsal yaraları yeni baştan ele alıyoruz. Bunlar Türkiye'de maalesef ilk defa olmuyor. Bunlar kötü örnekler ve davranışlardır'' dedi. 
     Ceza Kanunu Tasarısı'nın görüşmelerinin alt komisyonda bittiğini ya da bitmek üzere olduğunu ifade eden Bakan Çiçek, şöyle devam etti 
     ''Arzu ediyoruz ki bir an evvel o çıksın. Haziran ayı içinde bu tasarıyı komisyona getirmeyi düşünüyoruz. Ancak, Ceza Kanunu gibi bir temel yasayı da aceleye getirip, bir iki günde kafasına, gözüne vura vura çıkarmak istemiyoruz. Alt Komisyonun hazırlamış olduğu taslağı alacağız. Bakanlık olarak inceleyeceğiz, Yargıtay'a, Barolar Birliği ve hukuk fakültelerine göndereceğiz. Onların da son bir defa daha görüşlerini aldıktan sonra, komisyondan ve genel kuruldan geçirmek suretiyle yasalaştıracağız.'' Türkiye'de yargı reformunun omurgasının Ceza Kanunu olduğunu vurgulayan Bakan Çiçek, ''Onun çıkmış olması halinde, arkasından diğer yasalarda çıkacak'' diye konuştu. 
     AİHM'nin Merve Kavakçı konusunda, Türkiye'den savunma istediğinin hatırlatılması üzerine ise Bakan Çiçek, şunları söyledi 
     ''O dış işlerine gelir, bize gelmedi. Ne yönde bir iddiası var, onu resmen bilmemiz lazım. Devlet olarak, kendi görüşlerimizi, kanaatlerimizi ifade ederiz. AİHM'nin yargı yetkisini kabul eden bir ülkeyiz. Bugüne kadar da bu mahkemenin verdiği kararlara uyduk. Uyacağımızı da taahhüt ettik. Şimdi ne yönde bir iddiası varsa, o resmi kanaldan bize ulaşır. Biz de görüşlerimizi bildiririz.'' 
     
</TEXT>
</DOC>
