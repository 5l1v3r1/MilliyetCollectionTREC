<DOC>
<DOCNO> 200445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur31.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzin istasyonunda 3 kişiyi rehin alan polisin sorgusu sürüyor 
</HEADLINE>
<TEXT>

     Üsküdar'daki bir akaryakıt istasyonunun 3 görevlisini 1 saat 15 dakika rehin alan polis memuruyla ilgili soruşturma sürüyor. 
     Çengelköy'deki Shell Akaryakıt İstasyonu'nda rehin alma olayını gerçekleştiren Çevik Kuvvet Şube Müdürlüğü'nde görevli polis memuru Bünyamin Demir, Üsküdar Emniyet Müdürlüğü'nde sorgulanıyor. 
     Rehin alınan akaryakıt istasyonu görevlileri Mustafa Coşar, Kemalettin Yaprak ve Ayhan Özdemir ile polis memurunun istasyona geldiği ticari taksi sürücüsü Yıldıray Yılmaz ise ifadeleri alındıktan sonra emniyetten ayrıldılar. 
     Yetkililer, Bünyamin Demir'in psikolojik rahatsızlığı olduğunu kaydederek, ticari otomobile kentin Avrupa Yakası'ndan bindiğini ve önce Sultanahmet'teki İstanbul Adliyesi'ne giderek sorunlarını anlatacak bir savcıyla görüşmek istediğini söylediler. 
     Yetkililer, erken saatlerde geldiği adliyeden savcıyla görüşemeden ayrılan Demir'in, bu kez Anadolu Yakası'na geçtiğini ve rehin alma olayını gerçekleştirdiğini belirttiler. 
     Öte yandan, akaryakıt istasyonu yetkilileri, rehin alınan Mustafa Coşar, Kemalettin Yaprak ve Ayhan Özdemir adlı görevlilere 2 gün izin verildiğini ve bu süre içinde Shell firması tarafından bu kişilere psikolojik destek verileceğini bildirdiler. 
     Bünyamin Demir, polisteki sorgusunun ardından Üsküdar Adliyesi'ne sevk edilecek. 
     
</TEXT>
</DOC>
