<DOC>
<DOCNO> 223106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko21.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı Ürdün'de çalışmak isterseniz, işgücünüzü karşılarız 
</HEADLINE>
<TEXT>

     Ürdün Kralı Abdullah, Türkiye ile çok iyi ilişkileri bulunduğunu belirterek, ''Eğer özel sektörlerimiz bir arada çalışırsa bunu daha da geliştirebiliriz'' dedi. 
     Kral Abdullah, Türk-Ürdün İş Konseyi tarafından Çırağan Sarayı'nda düzenlenen çalışma kahvaltısındaki konuşmasına, ''Eski dostlarla tekrar bir aradayım, inşallah yeni dostlar da edinmeye devam edeceğim'' dedi. Ürdün Kralı Abdullah, kendisinden önceki konuşmalarda 4 yıl önce geldiğinin hatırlatıldığına işaret ederek, ''Bana 4 yıl gibi gelmemişti. Aslında çok uzun zaman olmuş ama tekrar geri gelmiş olmaktan büyük bir memnuniyet duyuyorum'' ifadesini kullandı. 
     Özel sektör düzeyindeki ikili ilişkileri geliştirmek istediklerini belirten Kral Abdullah, ''Aynı zamanda her iki hükümetin nasıl bir arada daha çok yatırım yapabileceğini ve ticareti canlandırabileceklerini de tartışmak istiyoruz'' dedi. 
     Ürdün'de yatırımlarla ilgili politika ve planların gerçekleşebilmesi için çeşitli çalışmalar yaptıklarını anlatan Kral Abdullah, konuşmasını şöyle sürdürdü. 
     ''Yapmaya çalıştığımız, sürdürülebilir ekonomik bir kalkınmayı sağlamaktır. Bunu da özel sektörün yatırımlarına dayandırmak istiyoruz. Makroekonomik istikrarımızı korumak, geliştirmek açısından çalışmalarımızı sürdürüyoruz. 
     Diğer taraftan bütün Ürdün halkına istihdam kaynaklarını bulup, iş bulabilme konusundaki çalışmalarımızı sürdürmek istiyoruz. Bizler için önemli olan konu, yasama ve idare açısından yabancı yatırımı ve genel anlamda yatırımı çekebilecek bir ortamı sağlamaktır. 
     Özellikle eğitim konusunda çalışmalarımız var. Önümüzdeki birkaç yılda eğitim sektörüne bizim gibi bir ülke için oldukça büyük bir rakamı yatırım olarak öngörüyoruz. Müfredatın geliştirilmesi, öğretmenlerin eğitilmesi, yeni okulların inşa edilmesi ve okullarda yüksek hızlı, geniş bantlı bir erişim sistemini 2005 yılı içerisinde oluşturmak istiyoruz.'' 
     
     ÜRDÜN'E DAVET 
     Türkiye'deki gibi işgücü gereksinimlerine uygun olarak meslek eğitim çalışmaları yapmaya gayret ettiklerini belirten Kral Abdullah, ''Eğer siz Ürdün'e gelip, bir şirket olarak çalışmak isterseniz, işgücünüzü karşılamak istiyoruz. Gerekli becerilere sahip kişileri eğitmek istiyoruz'' dedi. 
     Özelleştirmenin çok önem verdikleri konulardan biri olduğunu, önemli altyapı projeleri konusunda çalışmaları bulunduğunu anlatan Kral Abdullah, 4 yıl önce Türkiye'ye geldiğinde Ürdün'de neler yapılacağını açıkladıklarını, şu anda yaptıklarının bu sözleri yerine getirdiklerini gösterdiğini ifade etti. 
     Kral Abdullah, Ürdün ihracatının 2001'de yüzde 25, 2002'de yüzde 15 ve geçen yıl yüzde 5 oranında arttığını, 2006'da ise ihracatlarını GSYH'nin yüzde 46'sı kadar artırmayı umduklarını bildirdi. 
     Savaş nedeniyle büyümenin geçen yıl yüzde ''0'' olacağını düşündüklerini, buna karşın iyi bir iyileşme göstererek yüzde 3.2'ye ulaştıklarını belirten Abdullah, ''Bu Ürdün ekonomisinin ne kadar istikrarlı olduğunu gösteriyor. 2006'da ise yüzde 6 büyümeye ulaşmaya çalışıyoruz'' diye konuştu. 
     Türk işadamlarını ilgilendirecek bir konunun da Irak olduğunu ve Akabe limanının Irak'a girişte en önemli nokta konumunda bulunduğunu ifade eden Kral Abdullah, ''Sınırda bir serbest bölge oluşturup özellikle yazılım geliştirme, eğitim malzemesi, kapasite geliştirme konusunda çalışmalarımız var. Yeni Irak hükümetine de destek olma konusunda çalışmalarımız bulunuyor. Bu çerçevede Türk şirketlerinin de Ürdün'lü ortaklarıyla çalışmaları büyük imkanlar doğurabilir'' dedi. 
     
     NELER YAPILMASI GEREKTİĞİNİ BİZE AKTARIRSANIZ... 
     Ürdün özel sektörünün Irak piyasasında önemli bir yeri ve deneyimi bulunduğunu belirten Kral Abdullah, Irak'ta çalışabilecek bütün Ürdün şirketlerinin listesinin hazırlandığını ve isteyen Türk şirketlerine bunun verileceğini bildirdi. 
     Abdullah, ekonomiyi özel sektörün geliştireceğini vurgulayarak, konuşmasını şöyle tamamladı 
     ''Onun için sizler bize teşvikleri geliştirme konusunda neler yapılması gerektiği konusunda bilgi verirseniz, memnun oluruz. 
     Düzenlemeler mi, kanunlar mı, iş gücü mü ... Hangi konularda iyileştirme gerekiyorsa bunları bize aktarırsanız, biz elimizden gelen her şeyi yapıp, esnek davranıp, iki özel sektör arasındaki ilişkiyi geliştirmek istiyoruz. 
     Ülkeler arasındaki ilişkileri politikacılar değil, özel sektör geliştirir. Türkiye ile çok iyi bir ilişkimiz var, eğer özel sektörlerimiz bir arada çalışırsa bunu daha da geliştirebiliriz.'' Ürdün Kralı Abdullah, daha sonra soruları yanıtladı. 
     
</TEXT>
</DOC>
