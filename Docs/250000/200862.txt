<DOC>
<DOCNO> 200862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko11.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı 2004'te 10'un üstünde büyüme bekliyoruz 
</HEADLINE>
<TEXT>

     Sanayi ve Ticaret Bakanı Ali Coşkun, gelecek yıl sanayide yüzde 10'un üzerinde bir büyüme beklediklerini bildirdi. 
     TÜSİAD, TTGV ve TÜBİTAK tarafından düzenlenen V. Teknoloji Kongresi'ne katılan Coşkun, gazetecilerin sorularını yanıtladı. 
     Coşkun, teknoloji bakanlığı kurulup kurulmayacağına ilişkin soru üzerine, son çıkarılan teknoloji bölgeleriyle ilgili yasada bu görevin tekrar Bakanlığına verildiğini hatırlattı. 
     Çalışmaları iki kanaldan yürüttüklerini anlatan Coşkun, KOSGEB idaresinin teknoloji merkezleri kurarak bu hizmeti götürdüğünü, Bakanlık olarak da üniversite ve sanayi kesimiyle teknoloji geliştirme bölgeleri kurduklarını belirtti. 
     Ali Coşkun, Bakanlığı sırasında 10 teknoloji bölgesinin daha kurulduğunu ifade ederek, ''Şu anda 12 bölgede hizmet ediyoruz. Büyük teşvikler var. İlim adamlarımızın, sanayicilerimizin, girişimcilerimizin bu bölgede çalışmaları, fevkalade iyi sonuçlar almaları bakımından teşvikler yönünden uygundur.'' dedi. 
     Bakan Coşkun, 2004 yılında teknoloji sektöründe ne kadar büyüme beklediklerinin sorulması üzerine, şunları kaydetti 
     ''Herşeyden önce ekonominin önündeki engellerden birisi enflasyon ve yüksek faizlerdi. Dolayısıyla bugünkü imkanlar çerçevesinde yaptığımız bütçe ve seçtiğimiz makro dengelere göre enflasyonu yüzde 10'lara indirmeyi düşünüyoruz. Enflasyonun küçülmesiyle birlikte gördük ki hem ekonominin büyümesi hem enflasyonun kontrol altına alınması mümkünmüş. Dolayısıyla dengeli bir şekilde gelecek sene sanayimizde yüzde 10'un üzerinde bir büyüme bekliyoruz. Teknoloji de ona paralel gelişecek.'' Teknolojide yılların ihmalinin bulunduğunu kaydeden Ali Coşkun, ''Teknoloji geliştirme bölgelerinde gördük ki kamuda, özel sektörde ve özellikle üniversitelerde bilgi birikimi var. Koordinasyon ve maddi destek eksikliği dolayısıyla gelişmemiş. Şimdi hızlı bir gelişme görüyoruz'' şeklinde konuştu. 
     
</TEXT>
</DOC>
