<DOC>
<DOCNO> 244038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur25.html </URL>
<DATE> 2004/05/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Erdoğan 81 ilde kent ormanı kurulacak 
</HEADLINE>
<TEXT>

     Başbakan Recep Tayyip Erdoğan, İstanbul'un da aralarında bulunduğu 6 ilde oluşturulan ''Kent Ormanları'nı'' telekonferans sistemiyle hizmete açtı. 
     Erdoğan, Ümraniye ile Beykoz arasında Elmalı Baraj Havzası'nın çevresinde oluşturulan, 11 milyon metrekare alana sahip İstanbul Kent Ormanı'nın açılışında yaptığı konuşmada, artık şehirlerin kent ormanıyla donanacağını ve halkın beton yığınlarının arasından çıkarak, yeşille kucaklaşma imkanı bulacağını söyledi. 
     Devletin sadece ormanı yetiştirip ürünlerini ihraç etmekle yetinmeyeceğini, bu ormanların tüm imkanlarından halkın direkt olarak istifade etmesinin yollarını hazırlayacaklarını anlatan Erdoğan, ''Orman, artık bizim ülkemizde terk edilmeyecek'' dedi. 
     Başbakan Erdoğan, orman alanında toplanan halkın, kendisini kürsüde görememesi nedeniyle şikayette bulunması üzerine, konuşmasına mikrofonu alarak halkın bulunduğu bölümde devam etti. 
     Halkın artık bu ormanların sadece gölgesinden yararlanmayacağını, çocuklarıyla birlikte tüm alanlarında gezip eğlenerek tertemiz havasını da teneffüs etme imkanına kavuşacağını belirten Erdoğan, ''Sizler bizden bunu istediniz. Biz de bunları size vermenin bahtiyarlığını yaşıyoruz'' diye konuştu. 
     Erdoğan, çocukların bu alanlarda büyüyerek aydınlık yarınlara daha dinamik bir nesil olarak yürüyeceklerini vurgulayarak, halkın kent merkezinden kalkıp Belgrad Ormanları, Riva, Şile ve Ağva'ya gitmek yerine, şehrin içinde yaşamalarını istediklerini kaydetti. 
     Devlet-millet kaynaşmasıyla halkın bu alanlarda sıkıntı ve stresini atabilme imkanını bulabileceğini belirten Erdoğan, ''81 ilde kent ormanı kurulacak. Bugün sadece İstanbul'da değil Adana, Antalya, Bursa, Eskişehir ve İzmir'de 6 kent ormanının açılışını aynı anda yapıyoruz'' dedi. 
     Bütün bu kentlere yetişemedikleri için açılışı tek merkezden yaptıklarını ifade eden Erdoğan, 18 aylık iktidarları döneminde nelere hangi süratle devam ettiklerini göstermek için bu toplu açılışları gerçekleştirdiklerini kaydetti. 
     
</TEXT>
</DOC>
