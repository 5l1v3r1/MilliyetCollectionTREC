<DOC>
<DOCNO> 203531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sonspo04.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın savunması "sos" veriyor... 
</HEADLINE>
<TEXT>

     Birinci Süper Lig'in ilk yarısını yenilgisiz lider kapatan Beşiktaş, son haftalarda kalesinde sürekli gol görerek, savunmada ''SOS'' verdi. 
     Ligde geçen sezonun ilk 17 maçında kalesinde sadece 9 gol gören siyah-beyazlılar, bu sezon aynı sürede 15 gol yedi. 
     Teknik direktör Mircea Lucescu'nun ''Defansım geçen yıl ki gibi başarılı değil'' dediği siyah-beyazlılar, ligde ilk 11 haftada 6 gol yerken, tamamında gol yediği son 6 lig maçında ise kalesinde 9 gol gördü. 
     
     SON 9 RESMİ MAÇTA DA GOL YEDİ 
     Lig maçlarının yanı sıra Avrupa Şampiyonlar Ligi'nde galibiyet alamadığı SS Lazio ve FC Chelsea maçlarında 3, Türkiye Kupası'nda da Kocaelispor'dan 1 gol yiyen ''Kara Kartallar'', böylece son 1.5 ay içinde yaptıkları 9 karşılaşmada da taraftarlarına gol üzüntüsü yaşatıp, toplam 13 gol yedi. 
     Ayrıca, dünkü 5-3'lük Çaykur Rizespor maçıyla siyah-beyazlılar, bu sezon bir resmi maçta ilk kez 3 gol birden kalelerinde gördüler. 
     
</TEXT>
</DOC>
