<DOC>
<DOCNO> 246799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun56.html </URL>
<DATE> 2004/06/10/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
İsrail askerleri Batı Şeria'da 2 Filistinli'yi öldürdü. 
</HEADLINE>
<TEXT>

     İsrail askerlerinin Batı Şeria'da biri 13 yaşında 2 Filistinli'yi öldürdüğü bildirildi. 
     Filistin güvenlik ve hastane kaynakları, Nablus kentinin Ras El-Ayn mahallesinde İsrail askerlerinin ateş açması sonucu başına kurşun isabet eden 13 yaşındaki Hani Kandil'in öldüğünü belirtti. 
     Aynı kaynaklar, Beytüllahim kenti yakınlarındaki Beyt Facar bölgesinde de İsrail askerlerinin taş atan Filistinlilere ateş açması sonucu 18 yaşındaki Hani Takatka'nın öldüğünü kaydetti. 
     Son ölümlerle, İntifada'nın başladığı Eylül 2000'den bu yana ölenlerin sayısı 3114'ü Filistinli olmak üzere 4105'e yükseldi. 
     
     GAZZE'DE 4 EV YIKILDI 
     Filistinli güvenlik kaynakları, İsrail ordusunun Gazze Şeridi'nde Filistinlilere ait 4 evi yıktığını da bildirdi. 
     Aynı kaynaklar, askerlerin Gazze Şeridi'nin kuzeyindeki Beyt Hanun mahallesindeki 4 evi buldozerle yıktığını belirtti. 
     İsrail ordusunun, Gazze Şeridi'nin güneyinde bulunan Yahudi yerleşim birimi Guş Katif yakınlarında onlarca Filistinli'yi tutukladığı da belirtiliyor. 
     
</TEXT>
</DOC>
