<DOC>
<DOCNO> 234811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun11.html </URL>
<DATE> 2004/04/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İngiltere Irak'a 2 bin asker daha mı gönderiyor 
</HEADLINE>
<TEXT>

     Dilek Kocabaş bildiriyor 

İngiltere'nin Irak'a 2 bin asker daha göndermeyi düşündüğü öne sürüldü. 
     The Times gazetesi, İngiltere'nin asker gönderme zorunluluğunun, İspanya'nın bölgedeki gücünü çekme kararından sonra ortaya çıktığına işaret ederek, bu konuda Washington'ın da baskı yaptığını iddia etti. 
     İspanya'nın bölgedeki 1300 askerini çekmesiyle güvenlik boşluğu doğacağına işaret eden Washington yönetiminin, Blair'den bu boşluğu doldurmak için önlem almasını istediğini öne süren gazete, ''Hükümet ise bu boşluk doldurulurken, İngiliz askerinin çok tehlikeli olan Necef gibi bölgelere de gönderilmesi gereğinin ortaya çıkmasından endişe ediyor'' diye yazdı. 
     Gazete, hükümetin, 2 bin asker daha gönderilmesiyle Irak'ın merkezi ve güneyinde İngiltere'nin hakimiyetini iyice artıracağını da hesapladığını ve bunu da planın olumlu tarafı olarak değerlendirdiğini bildirdi. 
     İngiliz hükümetinin kararını çok kısa süre içinde vermesi gerektiğini de belirten The Times gazetesi, ''Aslında hükümetin politikası, halen bölgede bulunan 7500 askerlik güçle var olmaktı'' ifadesini kullandı. 
     
</TEXT>
</DOC>
