<DOC>
<DOCNO> 217804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur20.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP ve DYP, Adana'da seçimlere ittifak yaparak giriyor 
</HEADLINE>
<TEXT>

     Adana'da ANAP ile DYP yerel seçimlere ortak aday belirleyerek giriyor. 
     DYP Genel İdare Kurulu Üyesi Cevher Cevheri, Seyhan Otel'de düzenlenen toplantıda DYP ve ANAP'ın belirlediği Adana Büyükşehir, Seyhan ve Yüreğir belediye başkan adaylarını tanıttı. Cevheri, ANAP, DYP il ve ilçe yöneticilerinin de katıldığı toplantıda, Adana'da ''kardeş'' olarak tanımladığı iki partinin ortak çalışma yapacak olmasının Türkiye'de diğer il ve ilçeler için örnek teşkil edeceğini söyledi. 
     ''Türkiye'nin önünü açalım, Anayol'dan geçelim'' sloganıyla yola çıktıklarını belirten Cevheri, şunları kaydetti 
     ''Türkiye'de 1980 sonrası her iki parti ülke adına önemli hizmetler, çalışmalar ve projeler gerçekleştirmiştir. Çeşitli nedenlerle ikiye ayrılsalar bile ANAP ile DYP iki kardeş parti sayılır. Büyükşehir'e Adana Sanayi Odası Eski Başkanı Ümit Özgümüş, Seyhan İlçesi'ne Baro Başkanı Necati Erdem, Yüreğir İlçesi'ne de işadamı Mustafa Nağaş'ı aday gösterdik. Üç adaya da kefiliz.'' 
     
</TEXT>
</DOC>
