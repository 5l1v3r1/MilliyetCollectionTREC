<DOC>
<DOCNO> 228207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun25.html </URL>
<DATE> 2004/04/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Devlet Bakanı Aydın İslamiyet ılımlı bir dindir... 
</HEADLINE>
<TEXT>

     Almanya'nın başkenti Berlin'de bulunan Devlet Bakanı Mehmet Aydın, bazı Alman gazetelerine verdiği röportajda, İslamiyet'in ılımlı bir din olduğunu söyledi. 
     Bakan Aydın, Frankfurter Allgemeine gazetesine yaptığı açıklamada, ''ılımlı İslamiyet'in demokrasiye uygun olup olmadığı'' şeklindeki bir soruya karşılık şunları söyledi 
     ''Ben 'ılımlı İslamiyet' kelimesini kullanmayı sevmiyorum. Çünkü İslam zaten ılımlı bir dindir. Bizi İslami demokrasiye götüren 2 düşünce tarzı var. Birincisinde demokrasi Müslüman ülkelerde İslami çizgiler taşıyacak deniyor. Biz ise Türkiye'de demokrasinin temel değerlerini inceledik ve bunların dini açıdan bir sakıncası olmadığını gördük. Bu değerler, halkın özgür iradesinden genel seçimlere kadar uzanıyor.'' Aydın, Almanya'daki türban tartışmasıyla ilgili bir soruya da, ''Türban, binlerce nedenden dolayı takılabilir. Gerçi dini bir boyutu vardır, ancak eğer bir kadın kapanması gerektiğini düşünüyorsa, bu konuda bir demokrat olarak sadece şunu söyleyebilirim Buna hakkı var'' karşılığını verdi. 
     Türban takılmasının kamu kuruluşlarında mümkün olabileceğini ifade eden Aydın, ''Bir kadın başını örtebilir, ancak çok modern ve demokratik görüşlere sahip olabilir. Kadın-erkek eşitliğini ve insan haklarını savunabilir. Bizim bu kadınlara kendi kurallarımızı zorlamaya hakkımız yok. Aksi şekilde davranırsak bir yan konudan büyük bir sorun yaratırız'' dedi. 
     Bakan Aydın, kadın-erkek eşitliğiyle ilgili olarak, ''İslami inancın kadın-erkek eşitliğiyle ilgili hiçbir sorunu yoktur. İnancımıza göre, bunu sadece kabul etmekle kalmayıp bunu aktif şekilde de savunmamız gerekir. Türkiye'de kadınlara seçim hakkı 1930'lu yıllarda verilmiştir. O dönemde bazı Avrupa ülkelerinde bu hayal bile edilemezdi. Buna rağmen bu konuda bazı eksikliklerimiz var. Örneğin mecliste yeteri kadar kadın milletvekili yok'' diye konuştu. 
     İnsanların çoğu zaman dini inançlarından dolayı din savaşlarını yapmadıklarını kaydeden Aydın, genelde bu tür savaşların ardında başka nedenlerin bulunduğunu, dinin de bunların haklı gösterilmesi için kötüye kullanıldığını söyledi. 
     
     MİLLİ GÖRÜŞ KONUSU 
     Die Welt gazetesi ise, Bakan Aydın'la yaptığı mülakatı, ''İslamcı şiddetin dinden çok siyasi yanı var'' başlığıyla verdi. 
     Bakan Aydın, AK Parti'nin ne kadar ''İslamcı'' olduğu şeklindeki bir soruyu, ''AK Parti'nin yeni bir siyasi hareket olduğunu söylemek mümkün. Milli Görüş gibi gruplarla organik bağı olsaydı, ben partide üye olmazdım. AK Parti İslamcı değil, sadece muhafazakar bir partidir'' diye cevaplandırdı. 
     Aydın, Milli Görüş'ün radikal olup olmadığı şeklindeki bir soruya karşılık da, ''Derneğin birçok taraftarı, eski ideolojilerin reformundan yana. 100 kişiden 5'i siyasi angajman gösteriyorsa, diğer 95 kişiyi bundan sorumlu tutamazsınız. Milli Görüş'ün taraftarları doğrudan siyasi radikaller değildir'' dedi. 
     Bakan Aydın, ''Batılı toplumlarda terör endişesiyle alınan güvenlik önlemlerinin bazı alanlarda demokratik hakları kesintiye uğrattığını, bunun anlaşılır olduğunu, ancak bu önlemlerin demokratik vizyonların kısıtlanmasına neden olmaması gerektiğini'' söyledi. 
     Tüm insanların farklı kültürlere daha fazla saygı göstermesi gerektiğini belirten Aydın, ''Batılı ülkeler, demokratik oldukları için değil, saldırganların fazla demokratik olmayan ülkelerden gelmelerinden dolayı saldırıya uğruyorlar. İfade özgürlüğü olmayan bir ortamda yetiştikleri için diğer kültürlere karşı kapalı kalıyorlar ve şiddet bu ülkelerde bir seçenek olarak ortaya çıkıyor. Bu şiddetin dinden çok siyasi yanı var. Bu insanlar, kendi mantıklarına göre düşünüyor ve İsrail ile Irak'taki olayları dar bir açıdan değerlendiriyorlar'' ifadesini kullandı. 
     
</TEXT>
</DOC>
