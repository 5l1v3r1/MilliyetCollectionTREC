<DOC>
<DOCNO> 249213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun02.html </URL>
<DATE> 2004/06/19/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'den Basra Körfezi'ne seyahat uyarısı... 
</HEADLINE>
<TEXT>

     Batılılara ve özellikle petrol işçilerine yönelik olası El Kaide terörist saldırıları gerçekleşebileceği gerekçesiyle Suudi Arabistan'daki vatandaşları için seyahat uyarısı yayınlayan ABD, kaçırılan bir Amerikalı'nın kafası kesilerek öldürülmesinin ardından bu uyarısını bütün Basra Körfezi'ni kapsayacak şekilde genişletti. 
     Suudi Arabistanlı yetkililer, bu tür uyarılar yayınlayan ABD'nin, daha çok yabancı işçilerin çalıştığı petrol sektörüne korku yaydığını savunarak ABD'yi eleştirmişti. ABD Dışişleri Bakanlığı, önceki gün yayınladığı uyarıda, vatandaşlarından Suudi Arabistan'ı terketmelerini istemişti. Bakanlık tarafından son yayınlanan uyarıda ise, ''ABD Hükümeti, aşırı uçtaki bazı kişilerin Suudi Arabistan'ın da ötesinde Basra Körfezi bölgesinde, batılılar ve petrol işçilerine yönelik saldırılara ilişkin bazı bilgiler almıştır'' ifadesi kullanılarak, Amerikan vatandaşlarından bu bölgede dikkatli olmaları istendi. 
     Yeni uyarı, Amerikalılar'dan, tamamen Basra Körfezi'ni terketmelerini talep etmiyor, ancak adam kaçırma, intihar saldırıları gibi olası tehlikelere dikkat çekiyor. Amerikalı yetkililer, bölgedeki tehlikelere karşı vatandaşlarını uyarmanın, yönetimin sorumluluğu olduğunu belirtiyor. ABD, yeterli güvenlik olmadığı gerekçesiyle Riyad'daki büyükelçiliğinden elzem olmayan bütün personelini geri çekti. 
     El Kaide, son olarak kaçırdığı Amerikalı rehine Paul Johnson'ı, başını keserek öldürmüştü. 
     
</TEXT>
</DOC>
