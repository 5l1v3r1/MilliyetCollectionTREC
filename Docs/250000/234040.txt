<DOC>
<DOCNO> 234040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/spor/spo01.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilirsek, biteriz 
</HEADLINE>
<TEXT>

   Sergen Yalçın, Fenerbahçe maçının kendileri için son bir şans olduğuna dikkat çekti, "Eksiklerimiz önemli değil. Çünkü Beşiktaş'taki her futbolcu büyük yetenek" dedi 
      BİLAL MEŞE 

   
   'Sonucu bilemezsiniz' 
   BEŞİKTAŞ'IN, Fenerbahçe karşısındaki en büyük kozlarından biri olan Sergen Yalçın, derbi öncesi ilginç açıklamalar yaptı. Yıldız oyuncu, "Bu tip maçlarda önceden ne yorum yaparsanız yapın, tutmayabilir, yanılırsınız. Ancak bir gerçek var ki, beraberlik iki takıma da yaramaz. Ya onlar yenecek, ya biz. En az hata yapan kazanır. Biz kazanmazsak biteriz. Ben ve arkadaşlarım bunun bilincindeyiz" diye konuştu. 
   
   'Serdar'a bir bakın' 
   SAKAT ve cezalı oyuncuların büyük eksiklik olduğuna dikkat çeken Sergen, "Sahada oynayacak tüm arkadaşlar bu dezavantajı, avantaja çevirecek birer yetenektir. Örneğin Serdar Topraktepe. Yedek oturuyor, oynatıldığı zaman da aslanlar gibi gollerini atıyor. Biz de yedek as oyuncu ayırımı yok. Kim oynarsa, oynasın farketmez. Biz kazanmak istiyoruz, bunu da seyircimizin desteğiyle başaracağız" dedi. 
   
   'İyi oynamıyorlar' 
   FENERBAHÇE'NİN son haftalarda iyi futbol oynamadığını da belirten yıldız futbolcu, sözlerini şöyle sürdürdü "Karşımıza stresli çıkacaklar. Bizim tek sorunumuz kötü goller yememiz. Bu tabloyu tersine çevirirsek, kolay kolay puan vermeyiz. Ancak sahada müthiş bir taktik savaşı olacak. En az hata yapan istediğini alır. Artık Fenerbahçe maçı bizim için son şans. Bu şansı da iyi kullanacağız." 
   
   Pancu'dan iyi haber    Tamamen düzeldi 
   KASIĞINDAKİ ağrılar yüzünden bir haftadan beri takımdan ayrı kalan Daniel Pancu'ya dün test yapıldı. Rumen yıldızın kasığındaki rahatsızlığın oynamasına engel etmeyecek duruma geldiği açıklandı. Dış dünya ile bağlantısını tamamen kesen Beşiktaş dün PAF takımı ile bir hazırlık maçı yaptı. 
   
   Luce beyin yıkıyor 
   TEKNİK Direktör Lucescu, antrenman öncesi futbolcularıyla özel bir görüşme yaptı. Rumen hoca, "Kendi içimizden ihanete uğruyoruz. Her şey aleyhimize işliyor. Bunu değiştirmek için işte fırsat. Sezon sonu kimin ne olacağı belli değil. Siz kimliğinizi, gururunuzu ortaya koyup derbiyi kazanın" dedi. 
   
   Cordoba krizi    KOLOMBİYALI kaleci önceki gün tesislerden ayrılırken, Fenerbahçe maçında forma giymeyeceğini söyledi. Cordoba'nın, "Bana ve aileme leke sürmeye kimsenin hakkı yok. Hakkımda yazılanlardan ailem çok etkilendi. Bu kafa ile sahaya çıkamam" dediği öğrenildi. Bunun üzerine Menajer Sinan Engin, geceyi Kolombiyalı kalecinin evinde geçirip kendisini güçlükle ikna etti. 
   
   Celalettin sürprizi    M.ALİ SABUNCU 

   BEŞİKTAŞ'IN, Malatyasporlu Celalettin için girişimlerde bulunduğu öğrenildi. İç transferi takas artı para yolu ile çözmeyi planlayan Siyah - Beyazlı yönetim, Sarı-Kırmızılı kulübün tecrübeli oyuncu için istediği 1 milyon doları fazla buldu. Malatyaspor'un takas teklifini düşüneceği ve Beşiktaş'a önümüzdeki günlerde kesin yanıtını vereceği belirtildi. 
   
   Dereli'ye güvenoyu    MENAJER Sinan Engin, derbinin hakemi Selçuk Dereli'ye herkesin destek verip, sahada yardım etmesini istedi. Engin, "Dereli, gördüğünü çalan dürüst bir hakem. Bu maçın tansiyonu çok yüksek olacak. Hata da yapabilir. Beşiktaş olarak hakemlerin geri planda kalmasını, şampiyonluğa oynayan her iki takımın ön plana çıkmasını diliyoruz" ifadelerini kullandı. 
   
   23 Nisan şenliği    Deniz Feneri Yardımlaşma ve Dayanışma Derneği'nin 23 Nisan Bayramı nedeniyle ikinci kez hayata geçirdiği '1001 çocuk 1001 dilek' projesi kapsamında İstanbul'a getirilen Erzurumlu çocukların Beşiktaşlı futbolcularla tanıştı. Ziyarete Çanakkale Zaferi'nin simge ismi Seyit Onbaşı'nın köyünden öğrenciler de katıldı. 
   
   
</TEXT>
</DOC>
