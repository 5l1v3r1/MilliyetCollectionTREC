<DOC>
<DOCNO> 243106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas24.html </URL>
<DATE> 2004/05/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İşte aşırı şişmanlık hakkındaki gerçekler... 
</HEADLINE>
<TEXT>

     Aşırı şişmanlık ya da obezite, bugün dünya çapında 300 milyon kişiyi etkileyen ve hızla yayılan ciddi bir sağlık sorunu niteliğini taşıyor. 
     Obezite konusunda düzenlenen Avrupa Kongresi'nde, bilim adamlarının bu konuda sunduğu bazı rakamlar şöyle 
     -Aşırı şişmanlık, uzun bir süreçte vücudun harcadığından fazla enerji almasıyla meydana gelen bir sağlık problemi olarak ortaya çıkıyor. 
     -Bireyin aşırı şişman ya da normal kiloda olup olmadığı, beden kitle endeksinin BKE hesaplanmasıyla bulunuyor. BKE, bireyin kilogram cinsinden ağırlığının metre cinsinden boyunun karesine bölünmesiyle hesaplanıyor. BKE'nde 30'u aşan şişman, 40'ı aşansa aşırı şişman olarak kabul ediliyor. 
     -Avrupa ülkelerinde erkeklerin yüzde 10 ila 20'sinin, kadınlarınsa yüzde 10 ila 25'inin aşırı şişman olduğu tahmin ediliyor. Amerika'da toplam nüfusun yüzde 25 ila 33'ü aşırı şişmanken, daha çok da kadınlarla azınlıklar arasında yaygın görülüyor. 
     -Avrupa'da, son 10 yılda aşırı şişmanlık oranı yüzde 10 ila 40 civarında arttı. Bu sorunun, Batı ülkelerinde sağlık harcamalarının yüzde 2 ila 8'ini kapsadığı tahmin ediliyor. 
     -Dünya çapında okul çağında bulunan 155 milyon çocuk, bugün aşırı şişman. 
     -Aşırı şişmanlık çeşitli sağlık sorunlarına da neden oluyor. Tip 2 diyabet, kalp rahatsızlıkları, felç ve bazı kanser türleri gibi hastalıkların bağlantılı olduğu aşırı şişmanlık psikolojik sorunlara da yol açıyor. 
     -Aşırı şişmanlık ilerleyen yaşla birlikte artıyor, kadınlarda ayrıca hamilelik süreci etkili oluyor. 
     -Aşırı şişmanlığın çeşitli nedenleri var. Bu nedenler arasında sağlıksız beslenme, hareketsizlik başı çekiyor. Steroidler, hormonlar ve antidepresanlar gibi bazı ilaçlar da kilo alımına neden olabiliyor. 
     -Etkili bir şekilde kilo verebilmedeyse 4 önemli faktör olarak diyet, davranış değişikliği, fiziksel aktivite ve sosyal destek öne çıkıyor. 

     
</TEXT>
</DOC>
