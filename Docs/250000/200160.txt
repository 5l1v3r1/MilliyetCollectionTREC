<DOC>
<DOCNO> 200160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/yasam/yas01.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte bunlaaar 
</HEADLINE>
<TEXT>

   İngiltere Kraliçesi, Nijerya'da bir pazar yerini ziyaret etti. Ama pazar yeri BBC stüdyosu, pazarcılar da maaşlı oyuncuydu 
      DIŞ HABERLER SERVİSİ 
   
   İngiliz Uluslar Topluluğu zirvesi açılışı için Nijerya'ya giden İngiltere Kraliçesi II. Elizabeth, 1960'da bağımsızlığını kazandığından beri bu ülkeye yaptığı ilk ziyarette, 'halktla' tanışamadı. 
   Kraliçe, önceki gün idari başkent Abuja'ya yarım saat mesafedeki Karu köyünde, bir pazar yerini ziyaret edecekti. Ancak Kraliçe'nin güvenliğinden endişe eden yetkililer, çareyi İngiliz yayın kurumu BBC Radyosu'nun 'Voices Sesler ' adlı pembe dizisi için kurulan 'açık hava stüdyosunu' kullanmakta buldular. Hemen, kale gibi korunan stüdyoya, geleneksel bir Nijerya pazarı dekoru kuruldu. Pazarcı köylülerin bir kısmı, pembe dizide oynayan BBC'nin maaşlı elemanlarından seçildi. 70 kadar gerçek köylü de, çok sıkı güvenlik taramasının ardından 'sahte' pazar yerine alındı ve 'oyun ' başladı. 
   
   'Görse, bayılabilirdi' 
   Kraliçe'nin aracı stüdyoya yaklaştığında, hoparlörlerden şu anons yapıldı 'Pazarcılar, lütfen yerlerinize geçin Davulcular, başlayın ' 
   Ardından pazar yerine 'şeref' veren Kraliçe, oyuncularla sohbet ederken, stüdyoya yaklaştırılmayan halk, etraftaki su kulelerine, yüksek duvarlara tırmanarak Kraliçe'yi görmeye çalıştı. 'Pembe dizi' dekoru, halkın Kraliçe'yi rahat izleyebilmesi için stüdyo yanına konulan dev ekranla tamamlandı. İngiliz basını, durumu "Bir tek 'Motor' diyen yönetmen eksikti" diye eleştirirken, Nijerya Köylü Kadınlar Derneği Başkanı Ngozi Ajuonu şu açıklamayı yaptı "Bu çok utanç verici. Gerçi Kraliçe, gerçek bir köy görse yoksulluk manzarasına şok olup bayılabilirdi." 
   
   
</TEXT>
</DOC>
