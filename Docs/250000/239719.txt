<DOC>
<DOCNO> 239719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy30.html </URL>
<DATE> 2004/05/13/ </DATE>
<TIME> 18.29 </TIME>
<AUTHOR>  </AUTHOR>
<HEADLINE>
"YÖK Yasası ve Üniversitelerin Geleceği" paneli 
</HEADLINE>
<TEXT>

     Yükseköğretim Kurulu YÖK üyesi ve Ankara Üniversitesi Siyasal Bilgiler Fakültesi Öğretim Üyesi Prof. Dr. Alparslan Işıklı, yükseköğretim yasasına ilişkin, ''Demokratikleşme süreci değil, tam tersine demokratikleşme sürecinden rahatsız olan girişimlerin ifadesiyle karşı karşıyayız'' dedi. 
     Ankara Üniversitesi Siyasal Bilgiler Fakültesi Aziz Köklü Salonu'nda ''YÖK Yasası ve üniversitenin geleceği'' konulu panel düzenlendi. 
     Burada konuşan Prof. Dr. Işıklı, YÖK'ün ''12 Eylül kurumu'' olarak algılandığını ifade ederek, kurulduğu süreçte üniversiteler ve öğretim üyeleri üzerinde büyük baskı oluşturduğunu, ancak zamanla bu noktadan sıyrılarak daha demokratik bir yapı kazandığını söyledi. 
     Işıklı, yükseköğretim yasasının hazırlanmasına ilişkin ''Demokratikleşme süreci değil, tam tersine demokratikleşme sürecinden rahatsız olan girişimlerin ifadesiyle karşı karşıyayız'' diye konuştu. 
     Yasada meslek lisesi ve genel lise mezunlarının eşit koşullarda üniversiteye girmesinin öngörüldüğüne değinen Işıklı, meslek lisesi öğrencilerine, genel lisedekilere oranla 5-7 kat fazla maliyetli eğitim verildiğine dikkati çekti. Bu okullardan mezun olanların, ''ara eleman'' olarak sektöre girmesi gerektiğini kaydeden Işıklı, ekonomik sıkıntılar ve işsizlik nedeniyle bunun gençlerin gözünde cazip hale getirilemediğini ifade etti. 
     
     ''KONU, İMAM YETİŞTİRMEK DEĞİL'' 
     Meslek liseleri ile ilgili düzenlemenin ''imam hatip liselerine'' yönelik olduğunu kaydeden Işıklı, ''iktidarın, tüm meslek kategorilerinde kendilerince din eğitimi almış kişileri'' yerleştirmeyi amaçladığını ileri sürdü. 
     Bu niyet üzerinde düşünmek gerektiğini kaydeden Işıklı, ''Konu tek başına imam hatip meselesi olsaydı. Devletin ihtiyacı belirlenir, ona göre imam hatiplere öğrenci alınır, buradan çıkan imam ya da hatip olurdu'' dedi. 
     Işıklı, Türk Milleti'ne egemen kılınmak istenen bir din anlayışı olduğunu ifade ederek, okullarda objektif bir din kültürü eğitimi verilmesinde fayda gördüğünü bildirdi. 
     Işıklı, ''imam hatip lisesi öğrencilerinin yoksul aile çocukları olduğu, YÖK ve üniversitelerin onların önünü kapatmaması gerektiğini'' savunan bazı çevreler olduğunu da belirterek, ''eşitlik'' iddiasının önce bu mantıkta çözümlenmesi gerektiğini söyledi. Eğitimde zengin-fakir arasında fırsat eşitliği yaratılması gerektiğini kaydeden Işıklı, ''Bazı insanlar çocuklarını ABD'de okutur, bazıları İmam hatip liselerinde'' diye konuştu. 
     
     MEB'DEKİ 2 YÖNETİCİ... 
     Ankara Üniversitesi Rektörü Prof. Dr. Nusret Aras da YÖK'ün kurulduğundan bu yana tartışmaların odağında yer aldığını ifade ederek, son iki hükümet döneminde yürütülen yasa çalışması hakkında bilgi verdi. 
     ''Bu yasanın kamuya ne yararı var '' diye soran Aras, yasanın öngördüğü düzenlemelerin üniversite sorunlarını çözmeye yönelik olmadığını kaydetti. 
     OECD kriterlerine göre, üniversite özerkliğine ilişkin 8 kriter üzerinden Türkiye'nin notunun 1.5 olduğuna dikkati çeken Aras, bu notun da düşürülmesi gerektiğini söyledi. ''Çünkü üniversitelerin kendi binaları olmadığı gibi, ellerindeki binalar da alınıyor'' diyen Aras, AK Parti hükümeti döneminde üniversitenin 5 binasına ''el konulduğunu'' belirterek, eğitim faaliyetlerinin aksadığını savundu. 
     Yasa tasarısında üniversitelerin özerkliğine yönelik ''YÖK'ün bazı yetkilerini üniversitelere devredebileceğine'' ilişkin bir hüküm bulunduğunu, bunun da TBMM Genel Kurulu'nda çıkarıldığını ifade eden Aras, mevcut uygulamada YÖK'ün bazı rutin görevlerde yetkileri üniversitelere verdiğini, ancak bu yasayla daha geri bir modelin öngörüldüğünü anlattı. 
     Aras, yasada, öğretim üyelerinin unvanlarının korunmasına yönelik bir düzenleme bulunduğuna da dikkati çekti. Mevcut kanuna göre akademik unvanların belli bir süre üniversitede görev almayınca kullanılamadığını anlatan Aras, ''Bu düzenleme de Milli Eğitim Bakanlığı'nın yeni profesör olmuş 2 yöneticisi var, onların unvanlarını koruyabilmesine yöneliktir. Bunun nasıl bir kamusal yararı olduğunu görüyoruz'' dedi. 
     
     ''EĞİTİM BİRLİĞİNE TERS BİR DURUM'' 
     Genel lise ve meslek lisesi mezunlarının eşit katsayıyla üniversiteye girmesine yönelik düzenlemenin de ''imam hatip liselerinin üniversiteye daha kolay girmesini sağlamaya'' yönelik olduğunu kaydeden Aras, yasanın diğer meslek liseleri için ''pek bir yenilik'' getirmediğini bildirdi. Aras, genel lise mezunlarının ise bu uygulamadan olumsuz etkileneceğini dile getirdi. 
     Velilerin ''çocuklarını imam olmaları değil, dini eğitim almaları için imam hatip liselerine gönderdiğini'' ifade eden Aras, bu okullarda yüzde 40-50 ağırlıkta dini eğitim verildiğini ve bunun da eğitim birliği anlayışına ters olduğunu belirtti. Aras, tasarının, TBMM Genel Kurulu'nda 18 saatlik bir çalışma süreci sonrasında ''hızla'' yasalaşmasını da eleştirdi. 
     
</TEXT>
</DOC>
