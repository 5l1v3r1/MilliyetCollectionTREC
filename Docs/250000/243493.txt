<DOC>
<DOCNO> 243493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun18.html </URL>
<DATE> 2004/05/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Metin Kaplan Alman basınında İnanılır gibi değil, alay ediyor 
</HEADLINE>
<TEXT>

     Alman gazeteleri, dün tutuklama kararıyla tüm Schengen ülkelerinde aranan, daha sonra hakkındaki tutuklama kararı kaldırılarak, aranmasına son verilen İslami Cemiyet ve Cemaatleri Birliği İCCB yöneticisi Metin Kaplan ile ilgili haberlere baş sayfalarında geniş yer verdi. 
     Berliner Morgenpost gazetesi, ''İnanılır gibi değil Kaplan Alman adaletiyle alay ediyor'' başlığıyla birinci sayfada verdiği haberde, tüm Schengen ülkelerinde aranan Kaplan'ın, avukatları sayesinde hakkındaki tutuklama emrinin kaldırılmasını bile sağladığına dikkat çekti. 
     Gazetenin iç sayfasındaki bir haberde de Kaplan'ın ortadan kaybolmasından dolayı yoğun baskı altına giren Kuzey Ren Vestfalya Eyaleti İçişleri Bakanı Fritz Behrens'in, ''Kaplan burada kalma hakkını yitirdi'' şeklindeki sözlerini başlık olarak kullanıldı. 
     Die Welt gazetesi de baş sayfada ''Saklanan Kaplan, polisi ve politikayı aldatıyor'' başlığıyla verdiği haberde, Hür Demokrat Parti FDP Genel Başkanı Guido Westerwelle'nin, Behrens'in istifa etmesini talep ettiğini, Kaplan'ın, Alman adaletinin zayıf noktalarını bulmasının Göç Yasası'yla ilgili tartışmaları da yeniden gündeme getirdiğini yazdı. 
     Frankfurter Allgemeine gazetesi de ''Kaplan boşuna arandı - Şimdilik sınır dışı edilmeyecek'' başlığıyla verdiği haberde, dünkü gelişmeleri aktarırken, ''Türk Humeynisi'nin oğlu'' başlığıyla yayımladığı bir yorumda da Kaplan'ın radikal hedefleri ve yöntemlerine değindi. 
     Frankfurter Rundschau gazetesi, ''Polis Avrupa'da Kaplan'ı arıyor'' başlığıyla verdiği haberde, Kaplan'ın gizlenmesinden dolayı, kendisini bir süre izleyen Anayasayı Koruma Dairesi'nin ve Köln polisinin yoğun şekilde eleştirildiği belirtildi. 
     Bild ve Berliner Kurier gazeteleri de ''Nefret yayan hatibi kim serbest bıraktı '' başlığıyla verdikleri haberlerde, Kaplan'ın, izlenmesinde ortaya çıkan bir aksaklıktan dolayı gizlenmeyi başardığı ifade edildi. 
     Kaplan, hakkındaki tutuklama kararının dün kaldırılmasına ve polis tarafından aranmasına son verilmesine rağmen henüz ortaya çıkmadı. 
     
</TEXT>
</DOC>
