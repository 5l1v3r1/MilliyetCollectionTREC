<DOC>
<DOCNO> 236355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/magazin/amag.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Özer soyuldu ünlüler yandı... 
</HEADLINE>
<TEXT>


Dizüstü bilgisayarını çalıp şifresini kıran hırsızlar, Cem Özer'in kaydettiği tüm telefon numaralarını internette 'açık aramaya' çıkardı 

Ali'ce 
Ali EYÜBOĞLU 

Tatile giderken yanında götürdüğü laptopu dizüstü bilgisayarı çalınan Cem Özer'in bilgisayarındaki telefon numaraları bir süredir internet dünyasında sörf yapıyor. 
Özer'in laptopunu çaldıktan sonra şifresini çözüp, içindeki tüm bilgilere ulaşanların en çok ilgi gösterdiği şey, telefon fihristi oldu. Hırsızlar, Özer'in laptopuna kaydettiği telefon numaralarının tümünü internet sitesinde 'Ünlülerin telefon numaraları - Hepsi gerçek' diye yayımlamaya başladı. Özer'in telefon rehberi magazin dünyasının 118'i gibi... Fihristte Ajda Pekkan'dan Hülya Avşar'a, Özcan Deniz'den Sezen Aksu'ya, Yılmaz Erdoğan'dan Zerrin Özer'e, Gülben Ergen'den bütün mankenlere kadar herkes var. 
Her kişiye özel telefon rehberi o insanın iş ve çok özel yaşamına dair ipuçları da taşır. Hırsızların 'Bu bilgiler Cem Özer'in bilgisayarından alınmıştır' diye not düşüp, kaynak göstermeyi de ihmal etmedikleri rehberde, şovmenin bir şekilde işinin düştüğü 300'den fazla ünlünün cep, iş ya da ev telefon numarası yazılı. 

30 masörün numarası var 
Laptoptaki telefon rehberi Cem Özer'in masajdan yana bir derdi olduğunu da göstergesi çünkü rehberde 30 civarında masör ya da masözün numarası kayıtlı. Rehberin masajcı bölümü, geçen yıl Özer'le ilgili dinlediğimiz bir olayı aklımıza getirdi. Yazın tatil yaptığımız otelin yöneticisi "Cem Özer de burada kaldı. Odasına masaj servisi istedi. Masör gidince, 'Masözünüz yok mu ' deyip geri gönderdi" demişti. Özer'e masaj tutkusunu sorduk. Şunları söyledi 
"Onlar çeşitli zamanlarda, Esin Maraşlıoğlu ile evli olduğumuz dönem de dahil, evimize gelip masaj yapanlar. Bir dönem yoğun bir tempom, sırtımda da adele kireçlenmesi vardı. Masajla rahatlıyordum. O kadar çok masajcı telefonunu olmasının bir başka sebebi de, masör ya da masözler otellerde iş bulunca gidiyor, giderken de başkasını tavsiye ediyor. Bazen de bir arkadaşın tavsiye ediyor. Telefon rehberimde numaraları kayıtlı 30 kişiden en fazla 5 - 6'sıyla çalışmışımdır. Şunu da söyleyeyim. Rehberimde numaraları olanlar gerçekten masajcı." 


</TEXT>
</DOC>
