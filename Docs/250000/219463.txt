<DOC>
<DOCNO> 219463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun30.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "4. Annan Planı ABD'nin girişimiyle hazırlanıyor" 
</HEADLINE>
<TEXT>

     Kıbrıs Rum basını, müzakereler sonunda taraflara sunulacak 4. Annan planının ABD'nin girişimiyle hazırlandığını yazdı. 
     Rum basınında yer alan haberlere göre, 4. Annan planı, ABD'nin girişimleriyle iki tarafın da tatmin edilmesine yönelik ''kazan-kazan'' mantığıyla hazırlandı. 
     Tarafların plandaki değişiklik önerileri ışığında ''orta yol'' bulunmasını hedefleyen 4. versiyon, liderlerin halklarına ''istenilen değişiklikler yapıldı'' diyebilmelerine imkan sağlayacak. 
     Rum basınının haberlerine göre, müzakerelerde Türk tarafı düz sınır çizilmesini istiyor, Rumlar buna karşı çıkıyor. ''Orta yol''da ise düz sınır çizilmesine karşılık Rumlara daha fazla toprak verilecek. Bu çerçevede Türk tarafına bırakılacak toprak oranı yüzde 28'in altına düşecek. 
     Türk tarafı iki kesimliliğin güçlendirilmesini ve daha az sayıda Rum'un Kuzey'e dönmesini kabul ediyor. Rumlar da iki kesimliliğe karşı çıkıyor, mümkün olan en fazla oranda Rum'un Kuzey'e dönmesini istiyor. Buradaki ''orta yol''da daha fazla sayıda Rum Kuzey'e gelecek, ancak oy hakları kendi devletlerinde kalacak, yani siyasal hakları olmayacak. 
     Türk tarafı, Türk askerinin Avrupa Birliği üyeliğinden sonra da Ada'da kalmasını istiyor. Rumlar buna karşı çıkıyor. Bu konudaki ''orta yol'' ise şöyle Planda çözümden sonra 6'şar bin asker kalması öngörülüyor. AB üyeliğinden sonra da Ada'da kalmaları koşuluyla bu sayı azaltılacak. Buna karşılık BM Barış Gücü askerlerinin sayısı ve yetkileri artacak. 
     Orta yol bulunamayan değişiklik taleplerinin reddedilmesi de bu formülün bir parçası. Bu çerçevede Türk tarafının egemenlik konusundaki Türk-Rum ayrımı talebi reddediliyor. 
     Rumların ise Annan planı uyarınca 3 yıl sonra kendilerine devredilecek toprakların anlaşma olduktan sonra hemen BM'ye devredilmesi ve Kuzey'deki topraklara dönüş için süre konulmaması istekleri reddediliyor. 
     
</TEXT>
</DOC>
