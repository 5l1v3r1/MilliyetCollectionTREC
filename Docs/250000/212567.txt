<DOC>
<DOCNO> 212567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko17.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğus Satıcı İhracat fiyat ve kur baskısı altında kalacak 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, önümüzdeki dönemin, özellikle emek yoğun sektörlerdeki ihracatın fiyat ve kur baskısı altında kalacağı bir dönem olacağını bildirdi. 
     Satıcı, Ocak ayı ihracat rakamlarına ilişkin yaptığı yazılı açıklamada, Türkiye ihracatının, artık dünya ölçeğinde kalite sorunlarını aşmış, dünya çapında üretim yapmayı bilen, son derece verimli ve rekabetçi firmalar tarafından yapıldığını kaydetti. 
     Söz konusu firmaların, kar kaybetseler de pazar kaybetmeyerek ihracatı artırmaya devam ettirdiklerini belirten Satıcı, şöyle devam etti 
     ''Önümüzdeki dönem, özellikle emek yoğun sektörlerdeki ihracatın fiyat ve kur baskısı altında kalacağı bir dönem olacaktır. Pazar kaybetmeden fiyat ve kur baskısına dayanabilmek için gerekli önlemleri almayı hızlandırmalıyız. 
     Türkiye, kıt kaynaklarından ihracatçısı için yaptığı her türlü akılcı yatırımı misli ile geri almıştır. Bu nedenle ihracatçımızın temel talebi artık ek kaynak veya teşvik değildir. İhracatçımızın talebi, Türkiye'nin makroekonomik dengelerini bozmadan en kısa sürede üzerindeki yüklerin hafifletilmesidir. Bu amaçla üretici üzerindeki yükleri hafifletecek, vergi tabanının genişletilmesi, kamu reformunun gerçekleştirilmesi için makro iktisada ilişkin her türlü projede hükümetimizin yanında olacağımızı bir kez daha vurgulamak istiyoruz.'' Oğuz Satıcı, bu yılın Ocak ayında geçen yıla oranla, tarımsal ürünlerdeki kısmi ve mevsimsel düşüşün dışında hemen hemen tüm sanayi ürünlerinde ciddi bir artış olduğuna işaret etti. 
     Hazır giyim sektöründeki artışın yanıltıcı olmaması gerektiğini kaydeden Satıcı, ''Hazır giyimdeki artışın kaynağı hacme dayalı değildir. Satışlar, kur belirsizliği içinde çoğu zaman zararına yapılmaktadır'' dedi. 
     
     ABD'DEKİ GÖRÜŞMELER 
     Başbakan Recep Tayyip Erdoğan ile birlikte ABD'ye yaptıkları geziye de değinen Satıcı, bu gezide ihmal edilen sorunlar için girişimlerde bulunduklarını, nitelikli sanayi bölgeleri, tercihli ticaret veya karşılıklı olarak gümrük-tarife sadeleştirilmesi için görüşmeler yaptıklarını bildirdi. 
     Günümüzde terörle mücadelenin en önemli silahının ekonomik güç olduğunu belirten Satıcı, ABD ve Türkiye arasındaki dış ticaretin her iki ülke açısından kazanca dönüştürülmesi için atılacak ciddi adımların, terörle mücadelede ne kadar ciddi olunduğunu da ortaya koyacağını kaydetti. 
     Satıcı, uluslararası atmosferin Türkiye'nin lehine cereyan ettiğini vurgulayarak, şöyle dedi 
     ''Büyüme, üretim, istihdam ve ihracatta yaşanabilecek kırılma riski dışında ,ufukta bizi frenleyecek bir sorunun gözükmediği, makro ekonomik dengelerimizde kısa sürede olumsuz bir gelişmenin beklenmediği ve tek parti iktidarının karar almayı ve uygulamayı kolaylaştırdığı bu şartlar altında yapmamız gereken şey hedefe kararlı adımlarla yürümek değil hızlı bir şekilde koşmaktır.'' 
     
</TEXT>
</DOC>
