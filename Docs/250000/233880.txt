<DOC>
<DOCNO> 233880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy21.html </URL>
<DATE> 2004/04/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Milletvekillerinden Kanada Avam Kamarası'na tepki .. 
</HEADLINE>
<TEXT>

     CHP İstanbul Milletvekili Şükrü Elekdağ, Kanada Avam Kamarası'nın sözde Ermeni soykırımı kararını kabul ederek, insanlığa ve barışa çok büyük kötülük yaptığını söyledi. 
     AK Parti Hatay Milletvekili Fuat Geçen de 24 Nisan'ın aslında sözde Ermeni soykırım günü değil, vatana ihanetle 2 bin 445 komitacının tutuklandığı gün olduğunu bildirdi. 
     TBMM Genel Kurulu'nda gündemdışı söz alan CHP İstanbul Milletvekili Şükrü Elekdağ, AK Parti Hatay Milletvekili Fuat Geçen ve DYP Genel Başkanı Mehmet Ağar, Kanada Avam Kamarası'nın sözde Ermeni soykırımı karar tasarısını kabul etmesine tepki gösterdiler. 
     Şükrü Elekdağ, Kanada parlamentosunun büyük bir yanılgı ile Ermenilerin karanlık niyetlerine uyarak Türklere ve tarihe büyük bir haksızlık yaptığını kaydederek, ''Kanada parlamentosu bu tutumu ile insanlığa ve barışa çok büyük kötülük yapmıştır'' dedi. 
     Ermeni sorununun İngiltere ve Rusya tarafından Osmanlı İmparatorluğunu parçalamak için icat edildiğini anlatan Elekdağ, başta Avrupa Parlamentosu olmak üzere pek çok ortamda sözde Ermeni soykırımı ile ilgili karar alınmasının ardındaki siyasi güçlerin iyi niyetle hareket ettiklerine inanılamayacağını söyledi. 
     Elekdağ, bütün bu girişimlerin asıl amacının, Türkiye'nin AB ile bütünleşmesini önlemek ve ABD ile ilişkilerini zayıflatmak olduğunu ifade etti. 
     Türkiye'nin Ermeni terörüne 42 şehit verdiğini hatırlatan Elekdağ, yıllardır Ermeni tezlerine dayanak teşkil eden ve İngiliz Parlamentosu'nun yayımladığı ''Mavi Kitap''ın düzmece belgelere dayandığının, propaganda amacı ile hazırlandığının ortaya çıktığını söyledi. 
     Elekdağ, İngiliz Parlamentosu'nun, kitabın düzmece olduğunu açıklamasını ve Türkiye'den özür dilemesini istedi. 
     AK Parti Hatay Milletvekili Fuat Geçen de ASALA ve PKK militanlarının aynı kamplarda eğitim gördüklerini belirterek, 24 Nisan'ın aslında sözde Ermeni soykırım günü değil, vatana ihanet suçu işledikleri için 2 bin 445 komitacının tutuklandığı gün olduğunu söyledi. 
     Geçen, Ermenilerin, soykırım iddialarını ''ermeni bilincini'' yaşatmak için bir araç olarak kullandıklarını kaydetti. Geçen, Ermenilerin, nihai olarak Türkiye'den toprak talep edecekleri bir planı hayata geçirmeye çalıştıklarını anlattı. 
     DYP Genel Başkanı Mehmet Ağar da Kanada Avam Kamarası'nın kararını eleştirerek tepki gösterdi. 
     
</TEXT>
</DOC>
