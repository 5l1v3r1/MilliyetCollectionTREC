<DOC>
<DOCNO> 230222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonspo15.html </URL>
<DATE> 2004/04/10/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kocaman Son dakikalarda çok pozisyona girerek maçı kazandık... 
</HEADLINE>
<TEXT>

     İstanbulspor Teknik Direktörü Aykut Kocaman, 3-1 kazandıkları Elazığspor maçı sonrası, çok gergin bir ortamda yapılan maçı son dakikalarda çok pozisyona girerek attıkları gollerle galip tamamladıklarını söyledi. 
     Maçtan sonra gazetecilerin sorularını yanıtlayan Aykut Kocaman, her iki takımın da bulunduğu yer itibariyle gergin bir maç olduğunu ifade ederek, ''İkinci yarının başına kadar biz üstündük. Çok pozisyona girdik. Penaltıyı atamayıp, Elazığspor'un beraberlik golü gelince maçın dengeleri değişti. Kaybedecek duruma geldik. Ancak çok pozisyona girerek, son dakikalarda bulduğumuz gollerle kazandık'' dedi. 
     Ligde kalan 5 haftada aynı ciddiyetle devam edeceklerini kaydeden Kocaman, ''En yakın rakibimiz Bursaspor ile 6 puan fark var. Bu da 2 maçlık üstünlük demek. Herşey 2 maça bağlı. Biz sonuna kadar aynı ciddiyetle devam edeceğiz'' diye konuştu. 
     Kocaman, ikinci yarıda kendisine göre başarısız bir maç yöneten hakem Erol Ersoy'u, her maçta yaptığı gibi karşılaşma sonunda odasına gidip kutladığını söyledi. 
     İstanbulspor Kulübü Başkanı Adnan Sezgin ise, maçın hakemi Erol Ersoy'dan yakınarak, ''Özellikle ikinci yarıda maçın hakemine rağmen kazandık. Galip gelirken de bunları söylemek lazım. Son haftalara girilirken, maçların kaderlerini hakemler değil, futbolcular belirlesin'' dedi. 
     Sarı-siyahlı takımın Boşnak asıllı oyuncusu Elvir Boliç de, hakem Ersoy'un 2 penaltılarını vermediğini iddia ederek, hakemlerin kendilerine karşı bu tür tavır içinde olduğunu savundu. 
     Öte yandan İstanbulsporlu futbolcular 5 hafta sonra aldıkları galibiyeti, karşılaşma sonrası taraftarlarıyla birlikte kutladı. 
     
     KURTAR ''UMUTLARIMIZ İYİCE AZALDI'' 
     Elazığspor Teknik Direktörü Güvenç Kurtar, aldıkları bu yenilgiyle, ligde kalma umutlarının iyice azaldığını söyledi. 
     Kurtar, ikinci yarıda beraberlik golünü bulduktan sonra galip gelmek için riske girdiklerini ifade ederek, ''Bunun sonucunda arkada boşluklar bıraktık. Rakibimiz de deneyimli oyuncuları Boliç ve Balili ile bunları iyi değerlendirip, galibiyete ulaştı. Önümüzdeki 5 maçta alınacak 15 puan var ama bu işlerde moral de önemli. Ligde kalma umutlarımız iyice azaldı'' diye konuştu. 
     Kurtar, yönetimlerinden dolayı maçın hakemlerini de kutladı. 
     
</TEXT>
</DOC>
