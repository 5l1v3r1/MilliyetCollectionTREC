<DOC>
<DOCNO> 239625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun20.html </URL>
<DATE> 2004/05/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
KKTC'de 3 belediyeye AB desteği 
</HEADLINE>
<TEXT>

     KKTC'de üç büyük belediye olan Lefkoşa, Gazimağusa ve Girne belediyelerinin, AB Komisyonu'nun sağladığı fonları kullanmaları serbest bırakıldı. 
     Lefkoşa Belediye Başkanı Kutlay Erk, Gazimağusa Belediye Başkanı Oktay Kayalp ve Girne Belediye Başkanı Sümer Aygın, ortak basın toplantısı düzenlediler. 
     Erk, sağlanan kaynak hakkında bilgi verirken, ''Lefkoşa, Gazimağusa ve Girne belediye başkanları olarak, bir yılı aşkın bir süredir üzerinde çalışmalarımızı sürdürdüğümüz Avrupa Birliği Komisyonu'nun Kıbrıs'ın kuzeyinin ekonomik bakımdan kalkındırılması ve bu arada da AB standartlarına yaklaştırılması amacıyla hazırladığı fidansal destek programı, realite olmuş bulunmaktadır'' dedi. 
     Kutlay Erk, üç belediye için brüt 6 milyon euro kaynak ayrıldığını, ancak ödeneğin BM kuruluşu olan UNOPS üzerinden sağlandığını ve UNOPS'un masraflarının düşülmesiyle her belediyeye 1 milyon 700 bin euro düştüğünü bildirdi. Erk, ''hazırlanan ve kullanımı serbest bırakılmış finansal destek programı kapsamında belediyeler için öngörülen parasal katkıya ek olarak, Avrupa Birliği'nin, ilgili bütün kurumlarıyla, her türlü yeni parasal ve teknik yardımı öngördüğünü ve farklı programlar üzerinde özenli bir çalışma sürdürdüklerini'' kaydetti. 
     Kullanımı bugün serbest bırakılan destek programının geçen bir yıllık dönem için öngörüldüğüne işaret eden Kutlay Erk, daha sonra şunları söyledi 
     
     AMAÇ YAŞAM KALİTESİNİ ARTIRMAK 
     ''Kıbrıs sorunuyla ilgili süreç nedeniyle, katkının gerçekleşmesi aksamaya uğramıştır. Üç büyük kentin belediyeleri olarak, Avrupa Birliği'nin ilgili kurumlarına başvuruda bulunduğumuz projelerimiz, kentlerimizde yaşayanların yaşam kalitesini Avrupa Birliği standartları düzeyine çıkarmayı ve ayrıca insanlığın ortak varlıklarının korunmasını amaçlamaktadır.'' Kutlay Erk'in verdiği bilgiye göre, serbest bırakılan fonlarla gerçekleşecek ilk projeler şunlar 
     Lefkoşa için Kanalizasyon Geliştirme, Coğrafi Bilgi Sisteminin Oluşturulması ve Ön Ödemeli Su Sayacı Sistemi'nin kuruluşu, Gazimağusa için Ayaklı Su Kulesi İnşası, Venedik Sarayı ve Liman Yolu Düzenleme ve Geliştirme Projeleri, Girne için Ziya Rızkı Caddesi Düzenleme ve Geliştirme Projesi, Kanalizasyon ve Arıtma Sistemi İyileştirme ve Geliştirme Projesi ile Su Şebekesi'nin Yenilenmesi Projesi. 
     
     AB KONUSUNDAKİ KARARLILIK DİKKATE ALINIYOR 
     ''Ülke nüfusunun yarısından fazlasının yaşadığı üç büyük kentte, Avrupa Birliği fonlarıyla desteklenen projelerin hayata geçmeye başlamasının çok önemli bir gelişme olduğunu'' ifade eden Erk, sözlerini şöyle sürdürdü 
     ''Referandum sonrasında gelişen uluslararası iklimde, Kıbrıs Türk toplumunun yeri ve konumu değişmiştir. Bugün Kıbrıs sorununun çözümü ve Avrupa Birliği'ne üyelik konusundaki kararlılığımız ve istekliliğimiz dikkate alınmaktadır. Bundan böyle izolasyon ve ambargo kıskacı altında kalmamızın adaletle bağdaşmayacağı açıklıkla ifade ediliyor. Kıbrıs Türk toplumunun uluslararası camiaya entegre olma talebi net biçimde karşılık bulmaktadır. İşte bu karşılığın ilk somut ifadesi de belediyelerimiz için öngörülen fon desteğinin gerçekleşmesidir.'' Bu destek programına ek olarak, ticaret ve turizmle ilgili unsurların da yeni duruma uyarlanarak yaşama geçirilmesi gerektiğini vurgulayan Lefkoşa Belediye Başkanı Erk, ''Özellikle ihraç limanlarıyla ilgili sıkıntının aşılmasının şart olduğunu dile getirmek istiyoruz. Gazimağusa Limanı'nın Kuzey Kıbrıs için ihraç limanı olabilmesinin ne denli önemli olduğu açıktır. Gazimağusa Limanı'na ek olarak, Ercan'ın da uygun bir yöntemle, Kıbrıs Türk mallarının ihracının gerçekleştirildiği limanlar olmasının gerekliliğini bir kez daha vurgulamayı gerekli görüyoruz'' dedi. 
     
     YENİ SINIR KAPILARI 
     Lefkoşa Belediye Başkanı Kutlay Erk, turizmin geliştirilmesine yönelik olarak, Güney Kıbrıs'la olan mevcut sınır kapılarına yenilerinin eklenmesi gerektiğini ifade etti ve Lefkoşa'da Lokmacı Barikatı, Gazimağusa'da Derinya bölgesinde ve Lefke'de yeni kapıların açılmasını istedi. Erk, ''Bu kapıların geçişlere açılmasıyla, yaklaşık üç milyonluk bir turizm pazarına ulaşma şansının yakalanması söz konusudur'' dedi. 
     ''Kullanımı serbest bırakılan fonların, henüz bir başlangıç niteliğinde olduğunu ve bunları daha büyük ve kapsamlı destek programları izleyeceğini'' kaydeden Erk, ''Kuzey Kıbrıs'ın hem altyapı bakımından, hem de ekonomik bakımdan AB standartlarına ulaştırılması için önemli bir iradenin altı, Kıbrıs sorununa henüz çözüm bulunmamış olmasına karşın, yine de kalın çizgilerle çizilmektedir'' diye konuştu. 
     Kutlay Erk, ''Avrupa Birliği'nin serbest bıraktığı destek programı, belediye başkanlarına değil, belediyelerimiz sınırlarındaki halkımızın bütününe yapılmış ve gelecekte de yapılacak yardımların ilkidir. Bundan böyle de bu yardımların kapsamıyla boyutunun genişletilmesine ilişkin yeni temaslarımız ve çalışmalarımız sürmektedir'' diye konuştu. 
     Gazimağusa Belediye Başkanı Oktay Kayalp da, üç belediyeye ayrılan kaynak için geçmiş dönemde ülkede çeşitli spekülasyonlar yapıldığına işaret etti. 
     Girne Belediye Başkanı Sümer Aygın ise bir projenin hayata geçirilmesi için, dün sözleşme imzaladıklarını ve bu projenin tutarının 1 trilyon 385 milyar TL olduğunu açıkladı. Aygın, projenin tamamlanmasıyla, şehrin görüntüsünün değişeceğini belirtti. 
     
</TEXT>
</DOC>
