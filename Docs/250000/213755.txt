<DOC>
<DOCNO> 213755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo27.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'a Aykut Kocaman morali... 
</HEADLINE>
<TEXT>

     Birinci Süper Futbol Ligi'nde maddi sıkıntılar nedeniyle zor günler geçiren İstanbulspor'da futbolcular, teknik direktör Aykut Kocaman'ın yeniden takıma dönmesiyle moral buldu. 
     Kulübün içinde bulunduğu sıkıntılı durum nedeniyle devre arasında görevinden ayrılan, ancak dün yeniden takıma dönme kararı alan Aykut Kocaman, bugün sarı-siyahlı ekiple antrenmana çıktı. 
     Ataköy Tesisleri'ne yapılan çalışmada futbolcuların, Aykut Kocaman'ın görevine dönmesi nedeniyle büyük mutluluk yaşadıkları belirtildi. Menajer Sinan Dinler, Aykut Kocaman'ın bugün takımı çalıştırmaya yeniden başladığını ifade ederek, ''Takımda büyük bir mutluluk var. Oyuncular, olağanüstü bir sevinç yaşıyor. Moraller yerine geldi'' dedi. 
     
     KAMPA GİRDİLER 
     İstanbulspor, bugün yaptığı antrenmanın ardından Akçaabat Sebatspor ile yarın yapacağı maçın hazırlıklarını tamamlayarak, Güneş Otel'de kampa girdi. 
     Sinan Dinler, yarınki maçta tek hedeflerinin 3 puan olduğunu ifade ederek, ''Aykut hocanın tekrar aramıza dönmesi futbolcular için önemli bir motivasyon oldu. Takımımıza güveniyoruz. Akçaabat Sebatspor'u yenerek, ligde sıkıntı yaşamak istemiyoruz'' diye konuştu. 
     
     MEHMET KADRODA 
     İstanbulspor'un, transferin son gününde Galatasaray'dan kiraladığı kaleci Mehmet Bölükbaşı'nın Akçaabat Sebatspor maçı kadrosuna alındığı bildirildi. 
     Sarı-siyahlılarda, yarınki maç öncesinde sakat ve cezalı futbolcu bulunmuyor. 
     İstanbulspor'un yarınki maça şu muhtemel 11 ile çıkması bekleniyor 
     Oğuz, Cem Yalçın , Deniz Uygar, Saffet, Faruk, Saidou, Güven, Musa Büyük, Yordanov, Balili, Boliç. 
     Güngören Mimar Yahya Baş Stadı'nda saat 13.30'da başlayacak karşılaşmayı, hakem Cem Papila yönetecek. 
     
</TEXT>
</DOC>
