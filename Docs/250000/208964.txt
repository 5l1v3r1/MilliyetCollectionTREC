<DOC>
<DOCNO> 208964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/siyaset/siy02.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer pazarlığı 
</HEADLINE>
<TEXT>

   Başbakan Yardımcısı Şahin, CHP'ye kamu reformu tasarısına destek karşılığında Dinçer'in görevden alınacağı mesajı verdi 
      Saliha Çolak 

   
   Başbakan Yardımcısı Mehmet Ali Şahin, CHP'nin önde gelen isimlerinden Ali Topuz'a, "Başbakanlık Müsteşarı Ömer Dinçer görevden alınır ya da ayrılırsa kamu yönetimi reformu tasarısına destek verir misiniz " diye sordu. 
   İçişleri Komisyonu'nda kavgaya neden olan tasarı dün de Anayasa Komisyonu'nda tartışma yarattı. CHP'lilerin, Dinçer'in rejim karşıtı görüşler içeren makalesinden alıntılar yaparken Cumhuriyetin temel niteliklerinin ortadan kaldırılmak istendiğini savunmaları üzerine Şahin, kabahat varsa tasarıyı hazırlayan olarak kendisine ait olduğunu vurgulayarak şöyle konuştu 
   
   'Bostan korkuluğu değilim' 
   "Bir bürokrat eğer hükümetin hassas olduğu Cumhuriyetin temel nitelikleri aleyhine bir davranışta bulunmaya kalkarsa, kolundan tuttuğu gibi atmak bizim görevimizdir. Ben bostan korkuluğu muyum Teokratik düzeni kurmak isteyenlere katılmamız mümkün değil. Cumhuriyet'in temel kurallarını herhangi bir dinin kurallarıyla ikame etme yolunda bir eyleme kalkılırsa, buna izin vermeyiz." 
   CHP'lilerin, "Neden görevden almıyorsunuz " sorusuna Şahin, "Bırakın da ona, onu kim göreve getirdiyse o karar versin" yanıtını verdi. Şahin, "Siz Dinçer'in görüşlerinin altına imza atar mısınız " sorusunu ise "Sadece kendi görüşlerimin altına imza atarım" diye yanıtladı. Şahin, "Amacın nedir " diye sorduğu Dinçer'in "Vatandaşlar Cumhuriyet rejiminden tam olarak yararlanamadı. Amaç Cumhuriyeti yıkmak değil" karşılığını verdiğini anlattı. AKP'lilerin tasarının maddelerinin görüşülmesine geçilmesini kararlaştırması üzerine CHP'liler salonu terk etti. Ara sırasında Dinçer'in makalesini ortaya çıkaran CHP'li Topuz, "Bu tasarıdan Dinçer gölgesi kalkmalı" dedi. Şahin, "Bu bürokrat bir şekilde görevinden ayrılır ya da alınırsa tasarıya destek verir misiniz " diye sordu. Şaşıran Topuz, "İnandırıcılığınızı bir görelim" demekle yitindi. Şahin de, "Siz şahısların peşindesiniz, tasarının değil" diye konuştu. 
   
   Generale 'idare edin' ricası    TBMM'deki gergin geçen toplantıda, Anayasa Komisyonu Başkanı Burhan Kuzu, eleştiriler üzerine, "Ben de insanım. Asker değilim ki silahımla ortaya çıkayım" dedi. Bunun üzerine Şahin, Milli Savunma Bakanlığı Kanunlar Kararlar Daire Başkanı Tuğgeneral Yılmaz Hızlı'ya dönerek "Espri yapıyor" dedi. Hızlı, "Herhalde espri" karşılığını verdi. Şahin de "Espri yapıyor, idare edin artık" diye konuştu. 
   AKP Adana Milletvekili Ali Küçükaydın ise karmaşa sırasında ağzını bile açmadı ve resim yapıp şiir yazdı. 
   
   
</TEXT>
</DOC>
