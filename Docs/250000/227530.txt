<DOC>
<DOCNO> 227530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun34.html </URL>
<DATE> 2004/04/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Rum basını Diplomatik poker 
</HEADLINE>
<TEXT>

     Kıbrıs Rum gazeteleri, İsviçre'deki Burgenstock kasabasında tamamlanan Kıbrıs görüşmelerini ''diplomatik poker'' olarak nitelendirdi. 
     Başbakan Recep Tayyip Erdoğan'ın ''bayram yaptığını'', Yunanistan ile Rum tarafında ise bunun tersi bir havanın olduğunu yazan Rum basını, Rum yönetimi lideri Tasos Papadopulos'un, planla ilgili tavrını adaya döndükten sonra halka açıklayacağını duyurdu. Üzerinde anlaşma olmayan planın referanduma sunulacağına işaret eden Rum basını, Rum siyasiler arasında derin görüş ayrılıklarının ortaya çıkabileceğini kaydetti. 
     Burgenstock'taki görüşmelerin tamamlanmasının ardından, Rum lider Papadopulos ve diğer Rum yetkililerin Grand Otel'in barına ''içmeye gittiklerini'' yazan gazeteler, çeşitli Rum örgütlerin, Rum kesimine bu akşam dönecek Papadopulos'u protesto etmeye hazırlandığını belirtti. 
     Simerini gazetesi, ''Her Şeyi Verip Kaçtılar. Erdoğan Bayram Yapıyor'' başlıklı manşet haberinde, BM Genel Sekreteri Kofi Annan'ın, prosedürü, taraflar arasında anlaşmadan bahsetmeksizin, ''Planım budur ve bir uzlaşmadır'' diyerek tamamladığını yazdı. 
     Türkiye'nin ortaya koyduğu bütün önceliklerin Annan planında yer aldığını belirten Simerini, bunları şöyle aktardı 
     ''Çözüm Avrupa Birliği'nin birincil hukuku olacak. Kıbrıs'ta, bir federasyonda birlikte varolacak iki saf devlet anlamına gelen güçlendirilmiş iki kesimlilik, Kıbrıs Türk oluşturucu devletçiğinin siyasi eşitliği, AB'ye giriş sonrasında da Türk askerinin adada kalması, adada genişletilmiş müdahale hakları.'' Nihai Annan planı temelindeki güvenlik konusunda ne Yunanistan'ın, ne de Rum tarafının memnun olduğuna dikkat çeken gazete, BM'nin Rum yönetimi lideri Tasos Papadopulos'a verdiği 13 maddenin yeterli olmadığını kaydetti. 
     Fileleftheros, ''Söz Şimdi Halkın'' başlıklı haberinde, ''Planı ayrı referandumlara havale eden Annan tarafından ok yaydan fırlatıldı. Başkan Papadopulos hiç de memnun değil'' ifadesini kullandı. 
     Haberi, Mahi gazetesi, ''Uzlaşılmış Çözüm Başarılamadı'', Politis, ''Kofi Annan Ya Bu Çözüm Ya da Hiç'', Alithia, ''Anlaşma Olmadan Nihai Metin'', Haravgi, ''Söz Halkın'', Cyprus Mail de ''Anlaşma Yok. Annan Doğrudan Halka Havale Etti'' başlığıyla yansıttı. 
     
</TEXT>
</DOC>
