<DOC>
<DOCNO> 229123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/guncel/gun02.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalan tanıklığa azmettirene hapis 
</HEADLINE>
<TEXT>

   GÜNSELİ ÖNAL 
   
   Yalan tanıklığa azmettirme suçu, Türk Ceza Kanunu kapsamına alındı. Buna göre, bir başkasını yalan tanıklığa azmettiren kişi, fiil işlenmemiş olsa dahi, yalan tanıklık suçunun cezası ile cezalandırılacak. 
   Adalet Alt Komisyonu'nun üzerinde çalıştığı tasarıya göre, soruşturma kapsamında tanık dinlemeye yetkili kişi önünde yalan tanıklık yapan kimseye, 4 aydan 1 yıla kadar hapis cezası verilecek. Mahkemede yalan tanıklık yapan, 1-3 yıl hapis yatacak. 
   Komisyon, "iftira" suçunun cezalarını artırdı. Buna göre, işlemediğini bildiği halde, hakkında soruşturma başlatılmasını sağlamak için bir kimseye iftira atan kişi, 1-4 yıl hapisle cezalandırılacak. İftira konusu nedeniyle hakkında beraat kararı verilmiş mağdurun aleyhine olarak bu fiil nedeniyle gözaltına alma ve tutuklama dışında başka bir koruma tedbiri uygulanmışsa, ceza yarı oranında artırılacak. Kişi iftira nedeniyle gözaltına alınmış veya tutuklanmışsa iftira eden kişi ayrıca "kişiyi hürriyetinden yoksun kılma suçuna ilişkin hükümlere göre de dolaylı fail olarak sorumlu tutulacak. Mağdur hakkında hapis dışında adli veya idari yaptırım uygulanmışsa, iftira eden 3-7 yıl hapis yatacak. 
   
   
   
   
</TEXT>
</DOC>
