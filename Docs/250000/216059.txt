<DOC>
<DOCNO> 216059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur10.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şener'in sözleri RTÜK raporunda 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener'in seçim sonuçlarına ilişkin sözleri, RTÜK'ün raporuna konu oldu. 
     RTÜK, Şener'in AK Parti'nin 28 Mart seçimlerinde alacağı oylara ilişkin TGRT'de yayınlanan sözlerinin ''seçim yasaklarına aykırı olduğu gerekçesiyle'' kurul uzmanlarının hazırladığı raporun, Yüksek Seçim Kurulu'na gönderilmesini kararlaştırdı. 
     Üst Kurul dün yaptığı toplantıda, İzleme ve Değerlendirme Dairesi'nin raporlarını değerlendirdi. 
     Üst Kurul, Abdüllatif Şener'in TGRT'de 14 Şubat'ta yayınlanan ''Ekonomi Kulisi'' adlı programda ''AK Parti'nin 28 Mart Mahalli İdareler seçimlerinde yüzde kaç oranında oy alacağı'' şeklindeki soru üzerine, olası oy oranları hakkında yaptığı yorumların, seçim yasaklarına aykırı olduğuna oy çokluğu ile karar verdi. 
     RTÜK, ayrıca NTV'de 12 Şubat'ta yayınlanan ''Seçim Özel'' Programında MHP'nin Niğde Belediye Başkan adayının sözlerinin de seçim yasaklarına aykırı unsurlar taşıdığına hükmetti. 
     Üst Kurul, her iki program hakkında hazırlanan uzman raporlarını, metinlerin deşifreleri, yayın kasetleri ve RTÜK üyelerinin varsa karşı oy kullanma gerekçeleriyle birlikte Yüksek Seçim Kurulu'na gönderecek. 
     Söz konusu yayınlar hakkında nihai kararı Yüksek Seçim Kurulu verecek. 
     
</TEXT>
</DOC>
