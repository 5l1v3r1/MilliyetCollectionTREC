<DOC>
<DOCNO> 229315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko46.html </URL>
<DATE> 2004/04/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
MB Kira artışlarındaki yavaşlama olumlu bir gelişme... 
</HEADLINE>
<TEXT>

     Merkez Bankası, kira artışlarındaki yavaşlamanın olumlu bir gelişme olarak değerlendirilmekle beraber, kiraların bundan sonraki dönemde de dikkatle izlenmesi gerektiğini bildirdi. 
     Merkez Bankası tarafından yapılan açıklamada, Devlet İstatistik Enstitüsü DİE tarafından açıklanan Mart ayı enflasyonu ve görünümü değerlendirildi. 
     Açıklamada, yıllık enflasyon oranlarındaki düşüş eğiliminin Mart ayında da devam ettiği, yıllık fiyat artışının TÜFE'de yüzde 11,8'e, TEFE'de yüzde 8'e düştüğü hatırlatıldı. 
     Açıklamada, gıda dışı TÜFE ve tarım dışı TEFE'deki yıllık artış oranlarındaki gerilemenin sürdüğü, gıda dışı TÜFE artışının yüzde 13,1, tarım dışı TEFE artışının ise yüzde 5 olarak gerçekleştiği bildirildi. 
     Mart ayında, aylık fiyat artış oranlarının TEFE'de yüzde 2,1, TÜFE'de ise yüzde 0,9 olduğu kaydedilen açıklamada, mevsimsel etkilerden arındırılmış TÜFE enflasyonunun yüzde 1,1, TEFE enflasyonun ise yüzde 1,5 düzeyinde gerçekleştiğine dikkat çekildi. 
     Açıklamada, şöyle denildi 
     ''Mevsimsellikten arındırılmış enflasyonun son altı aydaki ortalaması TEFE'de yüzde 0,9, TÜFE'de ise yüzde 0,60 olmuştur. Söz konusu ortalama artışlar, yıllık olarak sırasıyla yüzde 11,3 ve yüzde 7,4'e karşılık gelmektedir. 
     Aynı dönemde, mevsimsel etkilerden arındırılmış gıda dışı TÜFE'nin ortalama artışı yüzde 0,89 olmuştur. Bu rakam, yıllık olarak yüzde 11,2'ye karşılık gelmektedir.'' 
     
     TÜKETİCİ FİYATLARINDAKİ GELİŞMELER 
     TÜFE enflasyonun, gerek iyi maliyet koşulları gerekse olumlu bekleyişler çerçevesinde düşük eğilimini koruduğu ve yılın ilk çeyreğinde yüzde 12'lik yıl sonu hedefi ile uyumlu bir patika izlediği belirtilen açıklamada, buna karşılık, ek bütçe çerçevesinde yapılan vergi düzenlemelerinden etkilenen alt gruplarda fiyat artış oranının göreli olarak genel eğilimin üzerinde kaldığının görüldüğü kaydedildi. 
     Açıklamada, Mart ayında en yüksek fiyat artışı gösteren iki grubun gıda-içki-tütün ve ulaştırma olduğu ifade edildi. 
     Mart ayı kira artışının yüzde 0,8 ile sınırlı kaldığına işaret edilen açıklamada, ''kira artışlarındaki yavaşlama olumlu bir gelişme olarak değerlendirilebilir'' denildi. 
     Açıklamada, Ocak-Mart döneminde TÜFE'nin yüzde 2.2, gıda dışı TÜFE'nin yüzde 1,3 arttığı bir ortamda özellikle kira fiyatlarının yüzde 4,4 artmasının, kiraların bundan sonraki dönemde de dikkatle izlenmesi gerekliliğini ortaya koyduğu vurgulandı. 
     Hizmet grubu fiyatlarındaki katılığın da devam ettiğinin gözlendiği belirtilen açıklamada şöyle denildi 
     ''Mevsimsellikten arındırılmış TÜFE artışı yüzde 1,1 ile Şubat ayının 0,2 puan üzerinde gerçekleşmiştir. Ancak, bu ayın özellikle bir defaya özgü vergi artışlarının etkisinde kaldığı gözden kaçırılmamalıdır. Bu artışlara rağmen enflasyon eğilimi düşük seviyesini korumuştur.'' 
     
     TOPTAN EŞYA FİYATLARINDAKİ GELİŞMELER 
     Açıklamada, 2004 yılı Mart ayında TEFE yüzde 2,1 oranında arttığı hatırlatılarak, mevsimsellikten arındırılmış TEFE'nin artış oranı Şubat ayına göre 0,4 puan yükselerek yüzde 1,5 düzeyinde gerçekleştiği bildirildi. 
     Mart ayında TEFE artışına en yüksek katkı yüzde 1,8 oranında artış gösteren imalat sanayi fiyatlarından geldiği ifade edilen açıklamada, bunun yanında, tarım fiyatları yüzde 3,6'lık artış kaydederek, Mart ayı TEFE enflasyonuna 0,8 puan katkıda bulunduğu kaydedildi. 
     
</TEXT>
</DOC>
