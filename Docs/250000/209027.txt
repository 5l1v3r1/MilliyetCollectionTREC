<DOC>
<DOCNO> 209027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun10.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Marie Antoinette'nin hayatı kitap oldu... 
</HEADLINE>
<TEXT>

     Dünyaca ünlü Fransa Kraliçesi Marie Antoinette'nin Viyana'daki imparatorluk sarayında başlayıp darağacında biten hazin yaşam öyküsü, kendi adıyla kitap oldu. 
     Antonia Fraser'in kaleme aldığı ''Marie Antoinette'' adlı kitap Aykırı Yayınları'ndan piyasaya çıktı. 
     Kitapta, kalbi 8 Haziran 2004'te Kraliyet mezarlığına defnedilecek Marie Antoinette'in küçük oğlu Louis Charles'in 17. Louis hapishanede noktalanan hazin öyküsüne de yer veriliyor. 
     1770 yılında 14 yaşındayken Fransa sarayına gelin gönderilen Antoinette'in fırtınalarla dolu yaşamına ait ilginç detayların verildiği kitapta, Kral ve Kraliçe ile iki çocuğunun kapatıldıkları hapishane günleri, kızları Marie Therese'in günlüklerinden yapılan alıntılarla anlatılıyor. 
     
     ÖLÜLER GÜNÜ'NDE DOĞMUŞTU 

     Aile bağlarıyla ''Macaristan Kraliçesi'' ve evlilik bağıyla ''Kutsal Roma İmparatoriçesi'' Maria Teresa'nın 15. çocuğu olarak dünyaya gelen Marie Antoinette, 2 Kasım 1755 tarihinde ''Katoliklerin Büyük Ölüler Günü''nde doğmuştu. Şerefine kutlamalar yapılan bebeğe ''Marie Antoina Josepha Joanna'' adı verilmişti. 
     Çeşitli nedenlerle halkının tepkisini çeken Kraliçenin fırtınalı yaşamı, kanlı Fransız ihtilaliyle sona ermişti. 
     Eşi 16. Louis, 21 Ocak'ta giyotinle idam edildikten sonra uzun süre tutulduğu hapishanede çocuklarıyla kötü günler geçiren Kraliçe, ''Cesaret... Acılarımın son bulacağı şu anda cesaret bana ihanet etmez'' sözleriyle ölüme yürümüştü. 
     16 Ekim 1793 tarihinde başı kesilerek idam edilen Marie Antoinette'ten geriye ''birkaç keten iç gömleği ve korse, birkaç iç çamaşırı, iki çift siyah çorap, keten bir başlık, biraz siyah krep, birkaç patiska mendil ve çorap lastikleri ile bir kutu pudra, büyük ince bir sünger, küçük bir kutu pomad'' kalmıştı. 
     
     MADAM TUSSAUD, YÜZÜNÜN KALIBINI ÇIKARMIŞTI 

     Marie Antoinette'in bedeni, kesik başıyla birlikte törensiz bir şekilde 9,5 ay önce eşinin gömüldüğü yere gömüldü. 
     Antoinette'in cansız yüzü, gömülmeden az önce mezar kazıcılarının yemek paydosundan faydalanan Madam Tussaud tarafından kalıbı çıkarılarak ölümsüzleştirildi. Ancak bu model hiçbir zaman sergilenmedi. 
     Maria antoinette ve eşi 16. Louis'nin cesetleri, 18 Ocak 1815'de gömüldükleri yerden çıkarılarak 21 Ocak 1815'de 16. Louis'nin idam edilmesinin 22. yıldönümünde Saint-Denis katedraline gömüldü. 
     
     KÜÇÜK LOUİS'NİN HÜZÜNLÜ ÖYKÜSÜ 

     Kraliçenin küçük oğlunun sonu da hüzünlü bitti. 7 yaşındayken kapatıldığı hapishanede annesinden ayrı tutularak cezalandırılan Louis Charles, hapishane koşullarına dayanamayarak 8 Haziran 1795'de tüberküloz'dan öldü. 
     Çocuğun cesedi üzerinde otopsi yapan doktorlardan birinin gizlice aldığı kalbi, bir dizi tuhaf hırsızlık ve keşif macerasından sonra Saint-Denis'de kristal bir kavanoz içinde yaklaşık 209 yıl huzura kavuşturulacağı günü bekledi. 
     DNA testleriyle de küçük Louis'ye ait olduğu doğrulanan minik kalp, 8 Haziran 2004 tarihinde ölümünden 209 yıl sonra kraliyet mezarına gömülecek. 
     
</TEXT>
</DOC>
