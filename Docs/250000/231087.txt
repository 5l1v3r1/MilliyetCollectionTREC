<DOC>
<DOCNO> 231087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur31.html </URL>
<DATE> 2004/04/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Öğretmenlerin tayin başvurusu internet üzerinden yapılacak 
</HEADLINE>
<TEXT>

     Öğretmenlerin il içi yer değiştirme talepleri için dün başlayan başvuru süresi, 19 Nisan Pazartesi gününe sürecek. Başvurular, internet üzerinden yapılacak. 
     Başvurmak isteyen öğretmenler, TC kimlik numarası ile http ilsis.meb.gov.tr adresindeki ''elektronik başvuru formu''nu dolduracak. 
     Milli Eğitim Bakanlığı'ndan yapılan açıklamada, öğretmenlerin her türlü yer değiştirme yoluyla atama ve alan değişikliği işlemlerinin, norm kadro açığı ve tercihleri dikkate alınarak, hizmet puanı üstünlüğüne göre bilgisayar ortamında yapılacağı belirtildi. Açıklamada, öğretmenlerin 30 Eylül 2004 itibariyle hesaplanan hizmet puanlarının dikkate alınacağı vurgulandı. 
     Açıklamaya göre, öğretmenlerin il içi yer değiştirme isteklerine ilişkin başvuruları, 19 Nisan Pazartesi gününe kadar kabul edilecek. İşlemlerin sonuçları, 20-28 Nisan günleri arasında belli olacak. Başvurular, internet üzerinden yapılacak. 
     Özür grubuna dahil olmayan isteğe bağlı iller arası yer değiştirmelerle ilgili başvurular da 3-16 Mayıs 2004 tarihleri arasında yapılacak ve 17-20 Mayıs arasında sonuçlandırılacak. 
     Özür grubuna bağlı il içi ve iller arası yer değiştirme işlemleri ise yarıyıl ve yaz tatilinde yapılacak. 
     
     ZORUNLU HİZMET... 
     Açıklamada, 11 Haziran 2000 tarihinden sonra atananların zorunlu hizmete tabi olduğuna da dikkat çekilerek, birinci hizmet bölgesindeki illerde halen çalışmakta olup, 30 Eylül 2004 tarihi itibariyle 3 yılını doldurmamış olanların, ikinci ve üçüncü hizmet bölgelerindeki illere gönderileceği hatırlatıldı. 
     Tayin işlemlerinin iptalini isteyenlerin, mazeretlerini belgelendirmeleri gerekiyor. Bu yöndeki iptal istekleri, 7-11 Haziran günleri arasında kabul edilecek. Belgeye dayalı olmayan başvurular, dikkate alınmayacak. 
     
</TEXT>
</DOC>
