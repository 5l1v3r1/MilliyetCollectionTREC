<DOC>
<DOCNO> 228419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko04.html </URL>
<DATE> 2004/04/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tüzmen Türkiye bugüne kadar göstermediği bir başarıyı yakaladı 
</HEADLINE>
<TEXT>

     Devlet Bakanı Kürşad Tüzmen, Türkiye'nin bugüne kadar göstermediği bir başarı yakaladığını söyledi. 
     Tüzmen, AA muhabirine yaptığı açıklamada, verimliliğin Türkiye'de son 1 1.5 senelik dönemde büyük önem kazanmaya başladığını, verimliliği, bilgi teknolojilerini iyi kullananların sanayileşmede ve ihracat artışında da başarıyı kazanacağını kaydetti. 
     Gelir-gider ve bütçe dengelerini sağlamanın o kadar kolay olmadığını çünkü Türkiye'nin uzunca bir süre yanlış yönetildiğini vurgulayan Tüzmen, ''Türkiye'nin yanlış yönetildiği uzun dönemler oldu. Aralarda bazen çok ciddi parlama dönemleri oldu ama genelde yapısal sorunlarını Türkiye hiçbir zaman çözemedi'' dedi. 
     Tüzmen, yapısal sorunlar olan enerji, yol, su, verimlilik, eğitilmiş iş gücü gibi etkenlerin sanayicilerin yüksek gelir maliyetlerini oluşturduğunu, kendilerinin de yaptıkları çalışmalarla faktör şartlarını nasıl daha iyi hale getirebileceklerinin şartlarını ortaya koymaya çalıştıklarını belirtti. 
     Türkiye'nin bugüne kadar gösteremediği bir başarıyı yakaladığını, enflasyonda tek haneli döneme geçildiğini ve geçen sene 48 milyar dolar olan ihracatı bu sene 50 milyar doların üstüne çıkarmayı hedeflediklerini bildiren Tüzmen, şöyle konuştu 
     ''Bundan sonraki verim yansıması bir iki dönem sonrasında olacak. Ülkenin sadece kendine olan güveni değil, başka ülkelerin güvenini de kazandı. 2 sene önce Türkiye'nin bir yeri var mıydı Başarısız ekonomi dikkate alınıyordu. Kimsenin gelip gitmediği, kimsenin de başka ülkelere gitme gafletini göstermediği bir ülkeydik. 
     Hatırlarsanız, biz o dönemde iş adamlarımızla bürokratken gidiyorduk. Pazar açmaya çalışıyorduk. Bunu niye yaptık çünkü faktör şartlarını çok iyi bir şekilde düzeltebileceğimizin farkındaydık. Dış talebi iki misline çıkarmak kolay değildi. Ama biz dedik ki ihracatçılarımızla, sanayicilerimizle bunu yapabilirsek, büyük bir atılım sağlarız.'' Tüzmen, Türkiye'nin bu kadar komşu ülkesi olmasına rağmen ihracatının daha önceki dönemlerde yüzde 3 olduğunu, hepsinden önce komşu Yunanistan, Suriye, Irak, Rusya gibi ülkelerle kavgalı olunduğunu, şimdi ise bakanların başbakanın sürekli o ülkelerde gittiğini söyledi. 
     Şu anda Suriye ile yüzde 70, İran ile yüzde 60, Irak ile yüzde 90 oranında ihracat artışı sağlandığını, bu oranın Yunanistan'da yüzde 50, Rusya'da yüzde 44 olduğunu ifade eden Tüzmen, ''Ekonomiye çok ciddi bir ivme kazandırdık. Biz dedik ki artık bu ülke arkasına bir baksın, aynaya bir baksın, bu aynada 115 milyar dolar ticaret hacmi olan dev bir ülke var'' diye konuştu. 
     
</TEXT>
</DOC>
