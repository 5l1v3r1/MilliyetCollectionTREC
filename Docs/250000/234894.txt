<DOC>
<DOCNO> 234894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko16.html </URL>
<DATE> 2004/04/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Konut piyasası hareketlenecek... TOKİ peşinatı düşürdü... 
</HEADLINE>
<TEXT>

     Toplu Konut İdaresi TOKİ , ''100 bin konut'' hedefi kapsamında, 14 ilde, 10 bin 557 konutu Mayıs'ta satışa çıkarıyor. 
     Bunlardan Ankara-Eryaman'da yapılacak 168 lüks konut hariç, 10 bin 389 konut, kira öder gibi düşük taksitlerle ve 10 yıl vadeli olarak satılacak. 
     TOKİ Başkan Vekili Erdoğan Bayraktar, Başbakan Erdoğan'ın talimatı üzerine, toplu konut projelerini, buna bağlı olarak satışları hızlandırdıklarını söyledi. Bayraktar, şimdiye kadar 100 binin üzerinde konutun projelendirildiğini, 50 yerleşim yerinde 25 bin konutun ihalesinin tamamlanarak büyük bölümünün inşaatlarına başlandığını, 25 bin konutun ihalesinin de devam ettiğini belirtti. 
     İnşaatların belli bir aşamaya gelmesinden sonra konut satışına başladıklarını anlatan Bayraktar, ''kira öder gibi'' taksitlerle ilk satış uygulamasını, geçen yıl Adapazarı'nda başlattıklarını, Ekim ayında 812 konutu, 137.5 milyon-175 milyon lira başlangıç taksitleri ve 12 yıl vade ile sattıklarını hatırlattı. 
     İkinci satış uygulamasını Ankara-Mamak'ta yapacaklarını, aylık 218.2-301.8 milyon liralık taksitlerle satışa çıkardıkları 620 konut için 3-12 Mayıs günleri arasında talep toplayacaklarını belirten Bayraktar, bu satışlar sırasında satış bedelinin yüzde 25'i oranında peşinat alınmasını öngördüklerini kaydetti. Bu projede peşinatların, 2 odalı konutlarda 8 milyar 728.5 milyon lira, 9 milyar 736.5 milyon lira, 3 odalı konutlarda 10 milyar 776.7 milyon lira ile 12 milyar 74.2 milyon lira arasında değiştiğini hatırlatan Bayraktar, şöyle devam etti 
     ''Sayın Başbakan, 8.7 milyar lira ile 12.7 milyar lira arasında değişen yüzde 25'lik peşinat oranını çok yüksek buldu. Peşinatın yüzde 10'a indirilmesini istedi. Bunun üzerine, Düzce ve Şanlıurfa'da satışa çıkardığımız konutlarda peşinat konusunda, yüzde 15-25 olmak üzere iki alternatif belirledik. Bundan sonraki satışlarda ise yüzde 10 peşinat ödeme imkanı da sağlayacağız.'' TOKİ, Düzce Merkez'de toplam 547 adet konutun satışı için 3-12 Mayıs, Şanlıurfa'da satışa çıkardığı 648 adet konut için 10-20 Mayıs günlerinde talep toplayacak. Bu konutların satışı sırasında, 1 milyar-2 milyar lira başvuru bedeli alınacak. Kura sonucunda konut almaya hak kazananlar ise isteğe göre konut bedelinin yüzde 15 veya 25'ini ödeyecek. Başlangıç taksitleri, peşin ödeme tutarına göre belirlenecek. 
     Bundan sonra Mayıs ayında satışa çıkarılacak konutlar için ise 1-2 milyar başvuru parası ödenecek. Konutlardan satın almaya hak kazananlar, yüzde 10, 15 veya 25 peşinat ödeyecek. Ödenecek peşinat tutarına göre başlangıç taksitleri belirlenecek. Konutlar, sözleşme tarihinden itibaren 12 ayda teslim edilecek. Taksitler ise ocak ve temmuz aylarında memur maaş artışları oranında artırılacak. 
     
     ''KONUT KALİTESİ HER YERDE AYNI OLACAK'' 

     TOKİ'nin yaptığı konutların depreme dayanıklılık ve inşaat kalitesi açısından her yerde aynı kalitede olacağını belirten Bayraktar, arazi maliyetleri, projelerin özellikleri, iç donanımları, altyapı durumu, ihalede oluşan fiyatlara göre satış fiyatlarının değişeceğini söyledi. 
     Konutlara ilişkin talep toplama sürelerinin de yakında ayrı ayrı ilan edileceğini kaydeden Bayraktar, ''Biz Türkiye'deki konut açığının yüzde 10-15'i kadar konut üretmek istiyoruz. Bu sistemle koperatiflere rakip değil, onlara model olacağız. Onlar da bu üretim modelini dikkate alarak, kendilerine çeki düzen versinler ve kısa sürede konutları bitirsinler'' dedi. 
     Mayıs'ta satışa sunulacak konutların başlangıç taksitleri, Eryaman'daki lüks konutlar hariç, 251 milyon lira ile 447 milyon lira arasında değişiyor. Eryaman'da Mayıs ayında satışa çıkarılacak 168 lüks konut ise yüzde 50 peşinat ve 72 ay vade ile satılacak. Genişliği 172 metrekare olan dubleks konutların satış fiyatı 110 milyar lira olarak belirlenirken, bunun 55 milyar lirası peşin alınacak, taksitler 764 milyon liradan başlayacak. 
     TOKİ'nin Mayıs ayı içinde kira öder gibi taksitlerle satışa çıkaracağı konut projeleri şöyle 
     

İl Konut Sayısı Bitlis Rahva 280 Bitlis Tatvan 256 Bayburt 130 Gümüşhane 198 Bilecik 192 Nevşehir 504 Erzurum-Ilıca 240 Kars 180 Ardahan-Karagöl 192 Diyarbakır-Şilbe II. etap 576 Adapazarı II. etap 936 Ankara-Eryaman projesi 168 Ankara-Mamak 620 Ankara-Eryaman-Polissandığı 768 Ankara-Sincan-MEB, İlksan 3000 Ankara-Eryaman-GSGM Vakfı 440 Şanlıurfa 648 İzmit Bekirpaşa 682 Düzce 547 TOPLAM 10.557      

     
</TEXT>
</DOC>
