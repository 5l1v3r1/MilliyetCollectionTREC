<DOC>
<DOCNO> 233098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun35.html </URL>
<DATE> 2004/04/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
KKTC'de hükümet, referandum sonrası önlemler üzerinde çalışıyor 
</HEADLINE>
<TEXT>

     KKTC Başbakanlığı, 24 Nisan'daki referandumlarda her iki taraftan da ''evet'' çıkması sonucunda varılacak bir anlaşmada, yer değiştirmek zorunda kalacak nüfusla ilgili önlemeler üzerinde çalışıyor. 
     KKTC Başbakanlığı'ndan yapılan yazılı açıklamaya göre, olası bir anlaşmada göç edecek nüfusun sosyal, ekonomik ve kültürel profili çıkarılıyor. 
     KKTC Başbakanlığı, Türklerin yerleştirileceği yeni bölgeleri, göç edecek nüfusun ekonomik, sosyal, kültürel özelliklerini gözeterek oluşturacak. Böylece, göç edecek nüfusun kültürel uyumsuzluk ve yabancılaşma yaşamaması hedefleniyor. 
     Bu amaçla özel bir kuruluşa araştırma yaptıracak KKTC Başbakanlığı, kendi bünyesinde bir de envanter birimi oluşturdu. 
     ''Birleşme sonrası yer değiştirecek nüfusun ekonomik ve sosyal beklentileri'' adı altında yapılacak araştırma, KKTC'de yer değiştirecek nüfusun ağırlıklı olduğu Lefke, Güzelyurt, Karpaz, Maraş, Mesarya ve Haspolat yerleşim birimlerinde yaşayan 2 bin 500 denekle gerçekleştirilecek. Araştırma, 26 Nisan'da başlayacak ve 20 günlük bir safhanın ardından Mayıs ayı sonunda tamamlanacak. 
     
</TEXT>
</DOC>
