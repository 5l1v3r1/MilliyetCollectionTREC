<DOC>
<DOCNO> 209968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur17.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Domuz etli çiğ köfteden hastanelik olanların sayısı artıyor 
</HEADLINE>
<TEXT>

     İzmir Valisi Yusuf Ziya Göksu, Trişinellozis hastalığı şüphesiyle dün 80'e yakın kişinin hastanelere müracaat ettiğini belirterek, vatandaşlardan paniğe kapılmamalarını istedi. 
     Vali Göksu, gazetecilere yaptığı açıklamada, 15 Ocak 2004 tarihinde hastalığın ilk belirtisinin görülmesinden sonra, İl Sağlık Müdürü başkanlığında bir bilim kurulunun oluşturulduğunu, Dokuz Eylül Üniversitesi Tıp Fakültesi Hastanesi'nde de yoğun tedbirler alındığını söyledi. Hastalığın duyulmasından sonra alınan et numunelerinin Bornova'daki Veterinerlik Araştırma Laboratuvarlarına gönderildiğini belirten Göksu, çok değişik yerlerden numune aldıklarını bildirdi. 
     Basının ve kamuoyunun olayın üzerine gitmesi sonucu dün hastanelere 80'e yakın kişinin hastalık şüphesiyle müracaat ettiğini belirten Vali Göksu şöyle dedi 
     ''Paniğe hiç gerek yok. Bu, hem tedavisi olan hem de bulaşıcı olmayan bir hastalık. Biz olayın duyulmasından hemen sonra gerekli her türlü tedbirleri aldık, sık sık da bilgi alıyoruz. Bugün sağlıktan sorumlu Vali Yardımcısı'nın başkanlığında bilim kurulu üyelerinin katıldığı bir toplantı yapıldı. Bu toplantıda çiğ ve kaçak etle mücadele konuları görüşüldü. Vatandaşlarımızın etin menşeinin belli olmadığı yiyeceklerden kaçınması gerekir. Çiğ etten kaçınmak lazım.'' İzmir'de kaçak et kesimiyle mücadelenin artarak süreceğini, bu olayda kaçak et kesiminin varlığının ortaya çıktığını belirten Vali Göksu, hastalığın bulaşıcı olmadığının bir kez daha hatırlatılması gerektiğini kaydetti. 
     Olayın İl Sağlık Müdürlüğü ve Dokuz Eylül Üniversitesi Hastanesi tarafından devamlı kontrol altında tutulduğunu belirten Göksu, ''Çiğ köfte satıcısı şahıs ifadesinde çelişkili şeyler söylüyor. İlk ifadesinde Urla'dan et aldığını söylüyor, daha sonra Kemeraltı'ndan da et aldık diyor. Biz bunun için birçok yerden numune alıyoruz. Ama yiyeceklerde domuz eti kullanılması, insanlık adına bir ayıp olaydır'' diye konuştu. 
     
     İL SAĞLIK MÜDÜRÜ 
     İzmir İl Sağlık Müdürü Dr. Levent Kıdak ise hastalık şüphesiyle müracaat edenler arasında henüz hastalığa yakalandığına dair kimseye kesin tanı konmadığını, 6 kişide bu hastalığın olabileceğine yönelik kuvvetli pozitif bilgiler elde ettiklerini söyledi. İl Sağlık Müdürlüğü'nün konuyla yakından ilgilendiğini belirten Levent Kıdak, sık sık numuneler aldıklarını, bu numunelerin Bornova'daki Veterinerlik Tahlil Laboratuvarı'nda tahlil edileceğini söyledi. İtalya'ya da 40 numune gönderdiklerini, bunların 12-15 gün arasında sonuçlarının geleceğini belirten Dr. Kıdak, aynı numunelerin Bornova'da da tahlil edileceğini, çift taraflı doğrulama yapılacağını bildirdi. 
     
</TEXT>
</DOC>
