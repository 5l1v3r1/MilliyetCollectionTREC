<DOC>
<DOCNO> 217697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko03.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD finans çevreleri Kıbrıs müzakerelerini yakından izliyor... 
</HEADLINE>
<TEXT>

     Amerikan kurumsal yatırımcıları, New York'taki anlaşmanın ardından geçen hafta Kıbrıs'ta başlayan görüşmeleri yakından izliyor. 
     Amerikan finans çevreleri, anlaşmanın kilit noktası olarak BM Genel Sekreteri Kofi Annan'ın tarafların uzlaşamaması durumunda devreye girerek boşlukları doldurmasını görüyor ve bu durumun Kıbrıs sorununun çözümü ile Ada'nın birleşik biçimde AB'ye girmesi önemli bir avantaj oluşturduğunu düşünüyor. 
     Kıbrıs'ta sürpriz olmaz ve anlaşma sağlanırsa Türkiye'nin bu durumdan karlı çıkacağını hesaplayan Amerikan finans çevreleri, Aralık'ta da Avrupa Birliği'nden Türkiye için olumlu karar çıkacağı ve üyelik için müzakere tarihi verileceği beklentisi içinde. 
     AA muhabirine bilgi veren yatırım kuruluşu Raymond James'ın Gelişen Pazarlar Yöneticisi Öner Ayan'a göre, Kıbrıs'taki gelişmelere bağlantılı olarak Amerikalı kurumsal yatırımcılar da Aralık'ta AB'den Türkiye için olumlu bir karar çıkacağı ve üyelik için müzakere tarihi verileceğine ''neredeyse kesin gözle'' bakıyorlar. 
     Türkiye'ye müzakere için tarih verilirken öne sürülecek şartların ''ağır olmaması'' veya ''yapılabilir'' olmasının da çok önemli bir unsur olduğuna dikkat çeken Ayan, ancak bu unsurun şimdilik ''bir sonraki basamak'' olarak görüldüğünü kaydetti. 
     Öner Ayan, ayrıca Yabancı Doğrudan Yatırım'ı FDI Türkiye'ye çekmek açısından Aralık ayında tarih alınmasının çok olumlu etki yapabileceğini belirtti. Ayan, portföy yatırımından farklı olarak FDI'ın ''uzun süreli güven'' ortamına bakarak geldiğini ve kolay kolay da ülkeden ayrılmadığını vurguladı. 
     
     AB İLE YAKINLAŞMANIN ÖNEMİ 
     Yurtdışına ihraç edilen Eurobond cinsi tahvillerde hükümetin borçlanma maliyetinin azalması ve faiz yükünün hafiflemesi için Türkiye'nin AB'ye yaklaşımının önemine dikkat çeken Ayan, Türk hükümetinin şu anki şartlarda borçlanırken Eurobondlara yüzde 6 faiz ödediğini, örneğin AB üyesi Yunanistan'ın yüzde 3'ün altında bir maliyetle borçlanabildiğini belirtti. 
     Öner Ayan, bu anlamda Türkiye'nin AB'ye yaklaşmasının önemine işaret ederek, yabancı yatırımcının da doğal olarak bunu tercih edeceğini kaydetti. 
     
     EN KÖTÜ SENARYO 
     Amerikan kurumsal yatırımcıları, Kıbrıs'taki süreçte en kötü gidebilecek senaryonun, taraflardan birinin görüşme masasını terkederek, önceden varılan anlaşmayı tanımadığını açıklaması olduğunu düşünüyorlar. 
     Ancak, Amerikan finans kaynakları, bunun tüm diplomatik girişimlerin ani ölümü ve uluslararası desteğin kaybı anlamına gelecek bu olasılığa pek şans vermiyorlar. 
     
</TEXT>
</DOC>
