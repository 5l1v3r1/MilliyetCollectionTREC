<DOC>
<DOCNO> 232385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonyas02.html </URL>
<DATE> 2004/04/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Matematiği oyunla sevdirin... 
</HEADLINE>
<TEXT>

     Öğrencilerin, eğitim hayatları boyunca, hata yapma endişesiyle en çok korktuğu derslerin başında gelen matematiğin oyunla sevdirilebileceği bildirildi. 
     Çukurova Üniversitesi Fen Edebiyat Fakültesi İstatistik Bölüm Başkanı Prof. Dr. Fikri Akdeniz, AA muhabirine yaptığı açıklamada, öğrencilerin büyük çoğunluğunun matematik dersinden korktuklarını ve bunun da eğitim başarısını olumsuz yönde etkilediğini kaydetti. 
     Dersteki başarının devamlılık ve ezberden uzak kalma ile yakından ilgili olduğunun altını çizen Akdeniz, şöyle konuştu 
     ''Matematik bir piramide benzer. Temel yoksa, bir kat yukarı çıkamayız. Bu nedenle derslerde geri kalmamak son derece önemlidir. Bir ay yaşanan sıkıntı sonucunda öğrenci, bütün eğitim hayatı boyunca derslerinde güçlük çekecek ve hata yapma endişesi nedeniyle matematikten korkacaktır.'' Matematik derslerinin ezberden uzaklaştırılması ve bilimsel düşünme gücünün kazandırılmasının önemine değinen Akdeniz, ''Çocuğunuzun matematiği sevmesini istiyorsanız, ona oyun oynatın. Satranç gibi oyunlar, bilimsel düşüncenin gelişmesini sağlar. Yapacağı hamlede düşünmeyen kişi matematiği sevmez. Çocuğa yenmenin zor olduğunu, bunun için uzun süre düşünmek gerektiğini kavratmalıyız. Bu başarının önünü açar'' dedi. 
     Akdeniz, matematik korkusu üzerine yapılan araştırmanın öğrencilerin matematikçilerin bulunduğu odaya bile girmek istemediklerini ve bu kişileri, düşünceli davranan, akıllı, sorumlu, ciddi ve dikkatli insanlar olarak tanımladıklarını ortaya koyduğunu söyledi. 
     
     ÖĞRETMENLER DİKKAT 
     Korkunun azaltılmasında eğitimcilere büyük görevler düştüğünün altını çizen Akdeniz, şöyle devam etti 
     ''Uzun ve can sıkıcı ödevlerden kaçınılmalı. Gelişmişlik düzeylerine uygun, kapasitelerini zorlamayan matematik etkinlikleri içine sokulmalı. Ezberden uzak, anlamaya ve akıl yürütmeye dayalı bir yöntem uygulanmalı. Etkinlikler sırasında çocuğun kendi düşüncelerini açıklamasına uygun ortamlar yaratılmalı. Matematiğin eğlendirici, dinlendirici yanı ortaya çıkarılmalı, oyunlara yer verilmeli. Bu yolla öğrenci üzerindeki matematik korkusu oluşmadan önlenebilir.'' Öğrencileri matematikten korkutan, soğutan ve sinirini bozan unsurlardan birinin de kullanılan terimler olduğunu belirten Akdeniz, özellikle ilköğretim aşamasında bu noktaya dikkat edilmesi ve öğrencilerle daha anlaşılır bir dille iletişim kurmak gerektiğine dikkati çekti. 
     
</TEXT>
</DOC>
