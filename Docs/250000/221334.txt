<DOC>
<DOCNO> 221334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur21.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Tabip Odası Başkanı'ndan Sağlık Bakanı'na yanıt geldi 
</HEADLINE>
<TEXT>

     İstanbul Tabip Odası Başkanı Prof. Dr. Gençay Gürsoy, Sağlık Bakanı Recep Akdağ'ın, sağlık çalışanlarının eylemlerine ''ideolojik'' nitelemesine atıfta bulunarak, ''Söyledikleri doğrudur. Eylemlerimiz ideolojiktir. Halktan yana, eşitlikçi bir sağlık hizmetinden yana bir ideolojinin göstergesidir'' dedi. 
     Sağlık çalışanları, iki gün sürecek iş bırakma eylemi kapsamında sabah saatlerinden itibaren SSK Okmeydanı Eğitim Araştırma Hastanesi önünde toplanmaya başladı. 
     Sloganlar atan ve pankartlar taşıyan sağlık çalışanlarına hitaben konuşma yapan Prof. Dr. Gürsoy, başlattıkları uyarı eyleminin, hükümet karşısında kararlılıklarının işareti olarak kabul edilmesi gerektiğini söyledi. 
     Sağlık Bakanı'nın, uyarı eylemini ''ideolojik'' olarak nitelendirdiğini kaydeden Prof. Dr. Gürsoy, ''Söyledikleri doğrudur. Eylemlerimiz ideolojiktir. Halktan yana, eşitlikçi bir sağlık hizmetinden yana bir ideolojinin göstergesidir'' dedi. 
     İki günlük eylem sırasından acil hastalar başta olmak üzere tedavileri ertelenmeyecek olan bütün hastaların sorunlarının çözüleceğini belirten Prof. Dr. Gürsoy, yoğun bakım, kanserli ve çocuk hastalara da bakılacağını hatırlattı. 
     Prof. Dr. Gürsoy, ''Dolayısıyla takviyeli bir tatil gününden farklı olmayan iş bırakma eylemidir bu. O yüzden Sağlık Bakanı'nın bunu fırsat bilip halka ihbar etmeye kalkması, en azından deontolojik kurallara aykırıdır. Amacımız eylemleri sürdürmek değildir. Biz keyfimizden eylem yapmıyoruz'' diye konuştu. 
     
     TALEPLER 
     Prof. Dr. Gürsoy, Başbakan Recep Tayyip Erdoğan'ın, 7 milyara yaklaşan maaşının yetmediğini söylediğini, Türkiye'de 400-500 milyon lira emekli maaşı ile hayatını sürdüren hekimler bulunduğunu ifade etti. 
     Makyaj önlemlerle problemlerin çözüleceğini düşünmediğini belirten Prof. Dr. Gürsoy, şöyle dedi 
     ''Emekliliğimize yansıyan, gerçek, anlamlı bir ücret talep ediyoruz. Herkesin yararlanabileceği, kolay ulaşılabilen, nitelikli sağlık hizmeti talep ediyoruz. Bu hedeflerimize yaklaşma konusunda atılacak her adımı duyarlılıkla bekliyoruz. Ama bugüne kadar izledikleri sessizliği sürdürürlerse, eylemimizi halka ihbar etme durumundaki tavırlarını devam ettirirlerse, unutmasınlar Türkiye'de 250-300 bin sağlık emekçisi günün birinde bu siyasi iktidara sırtını dönebilir. Hükümetin bir kez daha duyarlı olmasını talep ediyoruz.'' Prof. Dr Gürsoy, basın mensuplarının sorusu üzerine, ''İstanbul'da eyleme katılımın gayet iyi olduğunu'' söyledi. 
     
     DİĞER KONUŞMALAR 
     KESK Genel Başkanı Sami Evren de, bu demokratik tepkinin hükümet tarafından anlaşılması gerektiğini belirterek, tek amaçlarının 70 milyon insanın nitelikli sağlık hizmeti alması olduğunu söyledi. 
     Sağlık Meslek Odaları adına konuşan İstanbul Veteriner Hekim Odası Başkanı Prof. Dr. Tahsin Yeşildere de, haklarını alıncaya kadar eylemlerin süreceğini söyledi. 
     Konuşmaların ardından katılımcılar hastanenin bahçesinde yürüyüş yaptı. 
     Eyleme, İstanbul Diş Hekimleri Odası Başkanı Rifat Yüzbaşıoğlu, İstanbul Üniversitesi öğrencileri ve bazı sendikalar da destek verdi. 
     Hastanenin girişlerinde polis tarafından güvenlik önlemi alındığı görüldü. 
     
</TEXT>
</DOC>
