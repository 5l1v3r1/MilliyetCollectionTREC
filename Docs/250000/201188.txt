<DOC>
<DOCNO> 201188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo13.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den "turnuva" açıklaması 
</HEADLINE>
<TEXT>

     Fenerbahçe'nin, yurtdışında yapılması planlanan devre arası kampının Antalya'ya alınması üzerine, eski yönetici Sadettin Saran'a, organize ettiği turnuva için ikinci kez başvurduğu haberlerinin gerçeği yansıtmadığı bildirildi. 
     Fenerbahçe Kulübü'nden yapılan açıklamada, Kültür ve Turizm Bakanı Erkan Mumcu'nun, başkan Aziz Yıldırım'ı arayarak kampın Türkiye'de yapılmasının son olaylara tepki ve spor turizmi açısından yararlı olacağını ifade ettiği, Yıldırım'ın da teknik direktör Daum ile görüşerek kampın Antalya'ya alınmasını istediği ifade edildi. 
     Açıklamada şu görüşlere yer verildi 
     ''Sadettin Saran tarafından ticari amaçlı organize edilen turnuva için teklif getirilmiş, ancak kamp yeri için yurtdışı düşünüldüğünden olumlu yanıt verilmemiştir. Kampın Antalya'ya alınması nedeni ile turnuvaya katılıp katılmama veya kamp süresince oynanabilecek antrenman maçlarının seçimi Daum'a aittir. Sadettin Saran'a ikinci kez müracaat edildiği haberi ise tamamen yanlıştır.'' 
     
</TEXT>
</DOC>
