<DOC>
<DOCNO> 225937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur31.html </URL>
<DATE> 2004/03/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan "Seçimle kentlerin talepleri karşılanacak" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''millet iradesinin yeniden tecelli ederek Türkiye'nin önünü açacağı seçimle, kentlerin yıllardır ertelenen taleplerinin karşılanma imkanı bulunacağını'' söyledi. 
     Erdoğan, yaptığı yazılı açıklamada, yeni bir seçim maratonunun sonuna gelindiğini ifade ederek, her yeni seçimin halkın ve siyasi sistemin demokratik olgunluğunu göstermesi açısından büyük imkanlar sunduğunu kaydetti. 
     28 Mart 2004 yerel seçimlerinde de bütün siyasi partilerin büyük bir centilmenlik içinde yarıştıklarını ve şimdi artık kararın millette olduğunu belirten Erdoğan, şunları kaydetti 
     ''Seçim propaganda sürecinin Türkiye'ye yaraşır bir vakarla bütün ülkemizde huzur içinde geçmesinden dolayı, bu demokratik olgunluğu gösteren halkımıza teşekkür ediyorum. 
     Millet iradesinin yeniden tecelli ederek Türkiye'nin önünü açacağı bu seçimle, kentlerimizin yıllardır ertelenen talepleri karşılanma imkanı bulacaktır. İnanıyorum ki, halkımız AK Parti'nin ülkemize kazandırdığı güç ve itibarla demokratik yönetim anlayışımıza 'evet' diyecektir. 
     Ülkemizin bütün şehirlerini daha mamur kılmak için sandık başına gidecek olan halkımız, 28 Mart günü istikrara, güvene, hizmete destek verecektir. 28 Mart yerel seçimlerinin bütün ülkemize, bütün şehirlerimize, ilçe ve beldelerimize hayırlı olmasını diliyorum.'' 
     
</TEXT>
</DOC>
