<DOC>
<DOCNO> 224246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy20.html </URL>
<DATE> 2004/03/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
G.Antep'te AK Partili ve MHP'li gruplar arasında gerginlik yaşandı 
</HEADLINE>
<TEXT>

     Gaziantep'in İslahiye İlçesi'ne bağlı Fevzipaşa Beldesi'nde Ak Partili ve MHP'li gruplar arasında gerginlik yaşandı. MHP'li grubu araya giren Devlet Bakanı Kürşad Tüzmen yatıştırdı. 
     AK Parti Fevzipaşa Belde Başkanlığı'nın düzenlediği mitingde önce AK Parti Belediye Başkan Adayı İsmet Ersoy konuştu. Miting alanının hemen yanındaki sokakta bulunan MHP seçim bürosunun önünde bekleyen gruptakiler ile AK Partililer arasında ''laf atma'' yüzünden tartışma çıktı. Tartışmanın büyümesi üzerine MHP'nin önündeki grup miting alanında toplananların üzerine yürüdü. 
     Bunun üzerine Devlet Bakanı Tüzmen'in koruma polisleri olaya müdahale etti. 
     Gerginliğin miting sonrasında da devam etmesi olasılığına karşı Tüzmen, yaptığı kısa seçim konuşmasının ardından MHP seçim bürosuna gitti. Seçim bürosundakilerle bir süre sohbet eden Tüzmen, ''Bizler kardeşiz ve aynı dava ve amaç için çalışıyoruz. Yaşananları olmamış kabul ediyorum. Sizlere seçimlerde başarılar diliyorum'' diye konuştu. 
     Tüzmen, MHP'li grubu yatıştırdıktan sonra Sakçögözü Beldesi'ne hareket etti. 
     
</TEXT>
</DOC>
