<DOC>
<DOCNO> 208856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo18.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter ve Vieri boşanıyor 
</HEADLINE>
<TEXT>

     İtalya'nın Serie A takımlarından FC İnter'de kulüp ile Christian Vieri arasındaki gerginlik artık iyice gün yüzüne çıktı. 
     FC İnter, salı günü İtalya Kupası karşılaşması için takımla birlikte Udinese'ye gitmeyi reddeden Vieri'ye önce para cezası verdi, şimdi de İtalyan golcünün satılabileceğini açıkladı. 
     Son üç yıldır, kulüple zaman zaman gerginlikler yaşayan Vieri ile bu son gerginliğin boşanmayla noktalanacağına kesin gözüyle bakılıyor. 
     FC İnter Başkanı Massimo Moratti, Vieri'nin satılabileceğine ilişkin ilk sinyali verdi. ''İnter'den herhangi bir oyuncu satılabilir. Tabii bunun illa ki Vieri olması şart değil'' diyen Moratti, Parma'dan aldıkları Adriano'nun İnter'de bir an önce oynamasını arzuladıklarını da söyledi. Adriano'nun, sezon sonu beklenmeksizin, ay sonundan itibaren FC İnter'de oynama ihtimali giderek güçleniyor. 
     İtalyan basınındaki haberlere göre FC İnter, Vieri'yi ara transfer döneminde elden çıkarma uğraşında. İnter yetkililerinden Lele Oriali'nin, Vieri'yi İngiliz takımlarından Chelsea'ye önerdiği bildirildi. 
     İtalyan golcüyle Manchester United'ın da ilgilenebileceği ileri sürüldü. Vieri'nin gönlünün ise İspanya'da olduğu belirtiliyor. 
     Vieri'nin Real Madrid veya Barcelona'da oynamak istediği biliniyor. Ancak bu düşün gerçekleşmesi konusunda, Real Madrid'de yıldızların bolluğu, Barcelona'da ise paranın kıtlığı, ciddi bir engel olarak niteleniyor. 
     Vieri için yeni bir yer arayışının, yurtdışı yerine FC Juventus, AC Milan veya AC Roma'da noktalanması da ihtimal dahilinde. 
     
</TEXT>
</DOC>
