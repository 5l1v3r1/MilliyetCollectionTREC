<DOC>
<DOCNO> 223923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/siyaset/siy03.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu'nun eşini defileye almadılar 
</HEADLINE>
<TEXT>

   7. Başkent Moda Günleri defilesine 20 dakika geç geldiği için sokulmayan Işıl Mumcu çok sinirlendi 
      ŞERİF ÇIRAY Ankara 

   
   Ankara Giyim Sanayicileri Derneği'nce önceki gün düzenlenen 7. Başkent Moda Günleri defilesinin açılışı olaylı başladı. Defile başladıktan 20 dakika sonra Bilkent Otel'e gelen Kültür ve Turizm Bakanı Erkan Mumcu'nun eşi Işıl Mumcu, güvenlik görevlilerince içeri alınmadı. Yalnız gelen Mumcu'nun geciktiği için içeriye alınmadığı öğrenildi. 
   
   21 firma katıldı 
   Başbakan Recep Tayyip Erdoğan, Devlet Bakanı Ali Babacan, DYP Genel Başkanı Mehmet Ağar ile Ankara Sanayi Odası Başkanı Zafer Çağlayan'ın yazılı mesaj gönderdiği defileye 16 manken katıldı. Yaklaşık 21 tekstil firmasının 2004 ilkbahar - yaz koleksiyonlarının tanıtıldığı defilenin koreografisini Yasin Soy yaptı. Transparan kıyafetlerin de sergilendiği gecede canlı ve spor kıyafetler beğeni topladı. Defile başladıktan 20 dakika sonra salona girmeye çalışan Mumcu içeri alınmazken, otelin güvenliği defile için görev yapan güvenlik şirketinin çalışanlarını suçladı. Mumcu'nun içeriye alınmadığını görenlerse "Çok sinirlendi" yorumunu yaptı. 
   
   
   
</TEXT>
</DOC>
