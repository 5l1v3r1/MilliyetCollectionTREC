<DOC>
<DOCNO> 209309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sonspo14.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 98 - Galatasaray 79 
</HEADLINE>
<TEXT>

     Salon Haldun Alagaş Hakemler İsmail Özgün xx, Emin Moğulkoç xx, Erşan Kartal x Fenerbahçe Dickel xx 7, Rasim xx 7, Erkan xxx 20, Jones xxxx 29, Harvey xxx 15, Umut Yenice xx 6, Umut Tınay xx 6, Altan xx 6, Barış xx 2 Galatasaray Kemal xxx 23, Tufan xx 14, Cihat x 7, Yiğit x 3, Washington xx 7, Burak xxx 14, Denktaş xx 9, Sedat x 2, Gürcan x 1. Periyot 26-21 
     Devre 52-36 Fenerbahçe lehine 
     3. Periyot 69-58 
     5 faulle çıkan 38.02 Yiğit Galatasaray 
     Türkiye Basketbol Ligi'nde gergin bir ortamda yapılan derbi maçta Fenerbahçe, Galatasaray'ı 98-79 yendi. 
     Karşılaşmaya tutuk başlayan her iki takım da ilk 2.5 dakikada 2'şer sayı üretebildi. Erkan, Harvey ve Jones ile bulduğu sayılarla etkili olan Fenerbahçe, 9. dakikada 26-16 ile 10 sayılık fark yakaladı ve ilk periyodu 26-21 önde kapadı. 
     İkinci periyoda da iyi başlayan sarı-lacivertliler, ilk yarıda 9 top kaybı yapan rakibi karşısında oldukça rahat bir oyun sergileyerek, pota altında bulduğu boş pozisyonları iyi değerlendirip 13. dakikada farkı 13 sayıya 34-21 çıkardı. 
     İkinci periyotta ilk sayısını 14. dakikaya girilirken Tufan ile bulan Galatasaray karşısında Fenerbahçe, Jones'un dışardan, Erkan'ın da pota altından bulduğu sayılarla farkı artırdı. Periyodun son dakikası içinde farkı 18 sayıya kadar 52-34 çıkaran sarı-lacivertliler, devreyi de 52-36 önde tamamladı. 
     Maçın ilk yarısında elde ettiği farklı skoru ikinci yarıda da koruyan Fenerbahçe, 28. dakikada olaylar nedeniyle 1 saat duraklayan maçın 3. periyodunu da 69-58 önde geçti. 
     Uzun süren duraklama ve taraftarların salondan dışarıya çıkartılmasıyla derbi havasından uzaklaşan maçın son periyodunda üstün oyununu sürdüren Fenerbahçe, 34. dakikaya girilirken farkı 20 sayıya 78-58 çıkardı ve karşılaşmadan da 98-79 galip ayrıldı. 
     
     SEYİRCİLER DIŞARI ALINDI, MAÇ 1 SAAT DURDU 
     Baştan sona gergin bir ortamda yapılan derbi maçta 1 saat duraklama olurken, son periyot seyircisiz oynandı. 
     Karşılaşma öncesinde özellikle Galatasaray taraftarlarının sahaya attıkları maytaplar ve yaptıkları küfürlü tezahüratlar nedeniyle maç yaklaşık 10 dakika geç başladı. 
     Maçın üçüncü periyodunun bitimine 2 dakika 41 saniye kala, sarı-kırmızılı takımın taraftarları özellikle karşılaşmayı izleyen Fenerbahçe Kulübü Başkanı Aziz Yıldırım'a yönelik küfürlü tezahüratlarını artırınca, Fenerbahçeli taraftarlar da buna karşılık verdi. Maçın hakemleri küfürlü tezahürat nedeniyle bu dakikada oyunu durdurarak, hakem odasına gitti ve emniyet güçlerinden küfürün sona erdirilmesini istedi. Ümraniye Kaymakamı Ali Yılmaz ve emniyet yetkilileri, hakem odasında hakemlerle bir süre görüştü. Bu görüşmelerde hakemler salondan iki takım seyircisinin de çıkarılmasını istedi. Bunun üzerine önce Galatasaray, daha sonra da Fenerbahçeli taraftarlar salondan çıkarıldı. Ancak protokol tribününde oturan bazı taraftarların salondan ayrılmak istememesi üzerine hakemler maçı başlatmadı. Bu taraftarların da çıkartılmasıyla karşılaşma 1 saatlik duraklamadan sonra yeniden başladı. 
     
     FENERBAHÇELİ YÖNETİCİLERİN TEPKİSİ 
     Fenerbahçe Kulübü Asbaşkanları Mahmut Uslu ve Murat Özaydınlı, suçlu olan tarafın Galatasaray taraftarları olduğunu iddia ederek, kendi taraftarlarına haksızlık yapıldığını ileri sürdüler. 
     Uslu, seyircilerinin dışarı çıkartılması nedeniyle Basketbol Federasyonu Lig Koordinatörü Nedim Karakaş'a tepki göstererek, ''Size ders vermek için takımı sahadan çekmek lazım. Böyle şey olmaz. Bizim seyircimizin günahı yok. Sahadan çekilelim, hükmen mağlup sayılalım'' dedi. Ancak federasyon yetkililerinin Fenerbahçeli yöneticileri sakinleştirmesiyle sarı-lacivertliler maça devam etti. 
     Murat Özaydanlı ise Haldun Alagaş Spor Salonu'nda yaptıkları maçlarda meydana gelen olaylarda haklı olmalarına rağmen hep mağdur duruma düştüklerini, bunun altında yatan sebebin de bu salonda Fenerbahçe'nin maç oynamasının istenmemesi olduğunu ileri sürdü. 
     Bu arada, maçın devre arasında protokol tribünün sağ tarafından maçı izleyen Fenerbahçeli bir grup taraftar ile polis arasında arbede yaşandı. Galatasaray tribünlerinden gelen yabancı maddeler nedeniyle güvenlik güçlerinin duruma müdahale etmesini isteyerek tepki gösteren taraftarlar ile polisler arasında tartışma çıktı. Güvenlik güçleri bu bölümdeki Fenerbahçeli taraftarları salon dışına çıkarmak isterken, tartışma arbedeye dönüştü. Bu durum karşısında başkan Aziz Yıldırım ve yöneticiler, yetkililerle görüşerek, taraftarlarının dışarı çıkarılmasına engel oldular. 
     Öte yandan, karşılaşma öncesinde geniş güvenlik önlemleri alındı. Galatasaray taraftarlarını salona getiren belediye otobüsünde büyük hasar olduğu gözlendi. 
     
</TEXT>
</DOC>
