<DOC>
<DOCNO> 230398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko04.html </URL>
<DATE> 2004/04/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sümer Holding, özelleştikçe zararı büyüdü... 
</HEADLINE>
<TEXT>

     Türkiye'de 17 yıldır özelleştirme programında olan Sümer Holding, özelleştirildikçe zararı büyüyor. 
     A.A muhabirinin edindiği bilgiye göre, 2002 yılında 195.8 trilyon lira olan Sümer Holding'in zararı, geçen yıl 226 trilyon liraya yükseldi. İşletme faaliyetleri durdurulan Sümer Holding'in zararının, özelleştirme kapsamında bu kuruluşa devredilen Türkiye Zirai Donatım Kurumu ve TURBAN nedeniyle arttığı belirtiliyor. 
     İşletme faaliyetlerinin durdurulması nedeniyle, gayrimenkul ve stoklarındaki ürünlerin satışından sağlanan gelir dışında geliri bulunmayan Sümer Holding'in, tüm giderini, personele ödenen ücretler, emekli olan işçilere ödenen tazminatlar, vergi, SSK pirimi ödemeleri oluşturuyor. Bu ödemeler için gerekli kaynak da Özelleştirme İdaresi'nden borç alınıyor. 
     Bir zamanlar eleman sayısı 60 bine yaklaşan Sümer Holding'de, işletmelerin kapatılması ve personelin emekli edilmesi veya başka kurumlara gönderilmesi sonucunda, özelleştirme kapsamında devredilen TÜMOSAN'daki 3 bin 160 işçi hariç, halen 3 memur, bin 100 işçi kaldı. Eleman tasfiyesi nedeniyle, holdingin aylık giderinin 4 trilyon lirası personel gideri olmak üzere 16 trilyon liraya gerilediği belirtiliyor. 
     Halen faal olan 4 mağazasından ayda ortalama 600-800 milyar lira satış geliri sağlayan holdingin, ücret dışındaki diğer giderlerini, vergi, SSK primi borç ve gecikme faizi ödemeleri oluşturuyor. Geçen yıl 27 trilyon lira faiz gideri olan Sümer Holding, ödemeler için gereken kaynağı Özelleştirme İdaresi'nden, sermayesine mahsuben borç olarak alıyor. Geçen yıl bu kapsamda 200 trilyon liraya yakın borç kullanıldığı, bunun için de yıllık yüzde 43 faiz uygulandığı belirtildi. 
     Gayrimenkul ve iştirak satışları nedeniyle geçen yıl 20 trilyon lira gelir sağlanırken, bu yılın ilk 3 ayında, yaklaşık 3.4 trilyon liralık ihale sonuçlandırıldı. Yaklaşık 2 trilyon liralık gayrimenkul ve iştirak satışı da Özelleştirme Yüksek Kurulu onayına sunuldu. 
     Sümer Holding, 1988'den itibaren sürekli zarar etti. 1988'de 101.7 milyar lira olan zarar, her yıl katlanarak 1991'de 2.8 trilyon liraya, 2000 yılında 100 trilyon liraya, 2001'de 176 trilyon lira, 2002'de de 195.8 trilyon liraya yükseldi. 
     Sümer Holding'in, özelleştirme kapsamına alındığında, Türkiye genelinde 13 milyon metrekare arazisi, fabrika arazileri hariç 360 parça tapusu, 40 fabrikası, 468 mağazası, binlerce bayii, bir bankası ve 47 banka şubesi, 42 bin civarında da çalışanı bulunuyordu. 
     
</TEXT>
</DOC>
