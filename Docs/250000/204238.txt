<DOC>
<DOCNO> 204238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur18.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Beldeler "ben yaptım oldu" ile köy yapılamaz 
</HEADLINE>
<TEXT>

     CHP Genel Başkanı Deniz Baykal, Hükümet'in seçime gidilirken yerel yönetimlerle ilgili yasal düzenlemeler yaptığını belirterek, gece yarısı baskınları, dayatmalar, ''ben yaptım oldu'' emrivakileriyle demokratik rejimin işletilemeyeceğini ifade etti. Baykal, ''Buna ne Sayın Cumhurbaşkanı, ne hukuk adına sorumluluk yüklenmiş kuruluşlar, ne YSK ne de CHP olarak biz göz yumarız'' dedi. 
     Baykal, TBMM'de kabul edilen yasayla belediye tüzel kişiliğine son verilen 340 belde belediye başkanı ile TBMM'de biraraya geldi. ''Bu memleket sahipsiz değil, hakkı hukuku sahipsiz bırakacak değiliz'' diyen Baykal, son günlerde üzüntü verici, şaşırtıcı ve oldu bittiye getirilen yasal düzenlemeler yapıldığını kaydetti. 
     Seçime gidilirken bir gece yarısı operasyonuyla bazı yasal düzenlemelerin dayatıldığını söyleyen Baykal, bu yönetim anlayışından kendilerinin de şikayetçi olduğunu, halkın görüşü alınmadan sorunlara çare bulunamayacağını vurguladı. 
     Gece yarısı baskınlarıyla, dayatmalarla, ''ben yaptım oldu'' emrivakileriyle demokratik rejimin işletilemeyeceğini ifade eden Baykal, yerel seçimlere gidilirken hala temel durumun bilinmediğini kaydetti. 
     Büyükşehir belediyelerinin sınırlarını genişleten düzenlemenin ardından Denizli belediyesinin sınırlarının genişletildiğini, daha bunları hazmedememişken 340 beldenin belediye tüzel kişiliğine son verildiğini anlatan Baykal, iktidara eleştirilerini şöyle dile getirdi 
     ''Seçime gidilirken mi aklın başına geldi Madem büyükşehirlerin, belediyelerin sorunları var, bunları tam de seçime giderken mi çözeceksiniz İnsanları belediye olarak yaşamaya alıştırmışken, bunları köy haline getirmekle ne elde edeceksiniz Bu kararı alanlar, bu belediyelerde yaşayanlara nasıl haksızlık zulüm yaptıklarının farkında değil. Onların görüşünü aldınız mı Siz kimsiniz, kim getirdi sizi oraya Sizi oraya taşıyan insanları, ani kararlarla onların belediyelik statüsünü ortadan kaldırmayı nasıl içinize sindiriyorsunuz Türkiye'yi köylerin egemen olduğu ülke yerine kentlerin egemen olduğu ülke haline getirmeye çalışıyoruz. Ülkeyi kentten köye götürmek yönetim biçimi olamaz. Her şey bitti de buradan mı tasarruf edeceksin Buradan tasarruf edeceğine, etrafında dolanan haramzadelerden, bankaların içini boşaltanlardan hesap sor. Ankara Büyükşehir Belediyesi'nin bir açılışta harcadığı paranın hesabını sor da ondan sonra buranın hesabını sor '' Baykal, dünyanın hiçbir yerinde belediyelikten geriye dönüşün mümkün olmadığını belirterek, bu düzenlemeyi kabul etmeyeceklerini, belediyelerle el ele vererek mücadele edeceklerini ve kendilerine sahip çıkacaklarını söyledi. Baykal, ''Merak etmeyin, Türkiye'de yaptım oldu anlayışıyla işlerin yürümeyeceğini onlara hep beraber göstereceğiz. Buna ne sayın cumhurbaşkanı, ne hukuk adına sorumluluk yüklenmiş kuruluşlar, ne YSK, ne de CHP olarak biz göz yumarız'' dedi. 
     
     ''MAÇ BAŞLAMIŞ...'' 
     Seçime sayılı günler kalırken belediye başkanlarının, meclis üyelerinin aday olup olamayacağını bilmediğini vurgulayan Baykal, ''Herkes yola çıkmış, maç başlamış, iktidar, şu belediyeleri iptal ediyorum diyor. Bu işe siyaset penceresinden bakmak kadar yanlış bir şey yok. Biz olaya vatandaşın hakkı hukuku olarak bakıyoruz. O partiye oy vermişler, bu partiye oy vermişler, bizim için hiç önemi yok. Oy en kutsal haktır. Vatandaşın oyuna kimse karışamaz. Bize diyorlar ki, size oy vermediler niye onlara sahip çıkıyorsunuz Bize hiç de oy vermeyecek olabilirler. Helal olsun, istediğine oy versin'' diye konuştu. 
     YSK'nın önemli karar aldığını ve ''oynamayın seçim kanunlarıyla'' dediğini savunan Baykal, bunun herkese yönelik bir mesaj içerdiğini vurguladı. 
     Cumhurbaşkanı Ahmet Necdet Sezer'in kanunu incelemek için 15 gün süre hakkı bulunduğunu hatırlatan Baykal, ''Sayın Cumhurbaşkanı, gerekli incelemeyi yapacaktır. 1 Ocak'a kadar süresi doluyor mu, hayır. Sayın cumhurbaşkanı bu kadar ham, olgunlaşmamış, toplumun tepkiyle karşıladığı düzenlemeyi gerekli süreyi de tamamlamadan bu olup bittiyle işbirliği yaparak kanunu zamanında onaylayacak öyle mi Olur mu öyle şey Siz Cumhurbaşkanına güveniyorsunuz'' dedi. 
     
     BELEDİYE BAŞKANLARININ TEPKİSİ 
     Toplantıda belediye başkanları da söz alarak düzenlemeye ve Hükümet'e karşı tepkilerini dile getirdi. 
     Baykal'ın, ''ben nasıl beldeme dönerim'' diyen belediye başkanına Ankara'ya gittim, belediyeliğimi aldım geliyorum de'' sözleri, salonda alkışlarla karşılandı. 
     Bir belediye başkanı ''hakkımızı geri alıncaya kadar beldemize dönmeyelim'' önerisinde bulunurken, bir başka belediye başkanı da bütün belediyeleri gezerek vatandaşları iktidara oy vermemek için çalışmaları gerektiğini söyledi. 
     Nasreddin Hoca Belediye Başkanı Cemal Dedebağ, Hükümet'in ''onurlarıyla oynadığını'' belirterek, ''Bizi insan yerine koymayan, haysiyetimizi hiçe sayanları protesto etmek için geldim. Bunu yapanları lanetliyorum, kınıyorum'' dedi. 
     Baykal, ''bizim için Cumhurbaşkanı'ndan randevu alın'' diyen belediye başkanına, ''Sizler güzel bir görev yaptınız, Meclis'in dikkatini çektiniz. Ama merak etmeyin, Cumhurbaşkanı da olanları izliyor. Bundan sonra görev hepimizindir. Mazlumun ahını alanlar iflah olmaz. Siz belediyelerden daha mazlum kimseyi düşünemiyorum. Huzur içinde olun. Beldenize başınız şapkanız önüne eğik gitmeyin'' dedi. 
     
</TEXT>
</DOC>
