<DOC>
<DOCNO> 212565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko15.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı'ndan "yoksulluğa" 300 milyar... 
</HEADLINE>
<TEXT>

     Diyarbakır'da yoksulluğun azaltılması amacıyla yürütülen Mikrokredi Projesi'ne Maliye Bakanlığı'nca 300 milyar lira aktarıldı. 
     Türkiye İsrafı Önleme Vakfı Mütevelli Heyeti Başkanı ve Diyarbakır Milletvekili Prof. Dr. Aziz Akgül, yaptığı açıklamada, Bangladeş Grameen Bank'ın kurucusu Prof. Muhammed Yunus'un geliştirdiği Mikrokredi Projesi'nde bir çok ülkede başarılı sonuçlar alındığını söyledi. 
     Türkiye'de de pilot bölge olarak Diyarbakır'da yürütülen projede, yoksul kadınlara gelir getirici faaliyet yapmalarına imkan sağlayacak, kefilsiz ve teminatsız kredi verildiğini anlatan Akgül, amaçlarının yoksulları ''küçük yatırımlara yönlendirip, iş sahibi yapmak'' olduğunu belirtti. 
     Diyarbakır ve Bismil İlçesi'nde geçen yıl başlatılan projede bugüne kadar 347 yoksul kadına toplam 171 milyar 700 milyon lira kredi verildiğini bildiren Akgül, verilen kredilerden 51 milyar liranın geri dönüşünün sağlandığını kaydetti. 
     Akgün, kadınlara üretimlerinin maliyeti doğrultusunda kredi verildiğini ifade ederek, şöyle dedi 
     ''Verilen krediler taksitlere bölünerek geri dönüşü sağlanıyor. Krediyi alan kadınlar çeşitli iş imkanları yaratarak aile bütçesine destek oluyor. Ülkemizde yoksul kimselere üretim imkanı sağlandığı takdirde yoksulluk sınırı aşılacaktır. Projeye çeşitli yardımlar yapılıyor. Projeye Maliye Bakanlığı'nca, Diyarbakır Valiliği Sosyal Yardımlaşma ve Dayanışma Vakfı'na küçük bir sermaye ile gelir getirici faaliyette imkan sağlayan mikrokredi uygulamasında kullanılmak üzere 300 milyar lira aktarıldı.'' 
     
</TEXT>
</DOC>
