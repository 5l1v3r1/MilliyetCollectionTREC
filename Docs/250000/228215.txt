<DOC>
<DOCNO> 228215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun33.html </URL>
<DATE> 2004/04/03/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
KKTC'de MAP referanduma "Hayır" kampanyası başlatıyor 
</HEADLINE>
<TEXT>

     KKTC'deki Milliyetçi Adalet Partisi MAP Genel Başkanı Ali Rıza Görgün, ''Annan planının nihai şeklinin de aldatmacadan ibaret olduğunu'' belirterek, referandumda ''hayır'' için kampanya başlatacaklarını bildirdi. 
     MAP Genel Başkanı Ali Rıza Görgün, parti genel merkezinde düzenlediği basın toplantısında, Annan planının nihai şeklini değerlendirdi ve referandumda partisinin oy doğrultusunun ''hayır'' olacağını açıkladı. 
     Ali Rıza Görgün, planın 5. versiyonunda, ''Rumlara terk edilecek köy sayısını 52'den 65'e çıkardığını, düz olacağı iddia edilen sınırların 'eğri büğrü' bir hale sokulduğunu, Karpaz'ın 4 köyü ile Erenköy'ün Türk bölgesinin Rum kantonu haline getirildiğini'' kaydetti. 
     ''Kıbrıs Türkünün garantörlük hakkının elinden alınacağını, egemenliğin sulandırılacağını, Kıbrıs Türk Devleti'nin sömürge haline sokulacağını'' ifade eden Görgün, ''Sonuç olarak bu planla egemenliği elinden alınmış bir devlet ve topraksızlaştırılmış bir halk haline girilmekteyiz. Bu durumu bir dereceye kadar engelleyecek derogasyon taleplerimiz ise kabul edilmemiştir'' dedi. 
     ''Kuzey Kıbrıs Türk Cumhuriyeti'nde yaşayanların ve Türkiye'nin menfaatlerinin bu plana 'hayır' oyu verilmesini gerektirdiğini'' iddia eden Görgün, ''Kuvayi Milliye ruhu içerisinde plana karşı 'hayır' kampanyası başlatma kararı aldıklarını'' söyledi. 
     
     KAP'TAN ANNAN PLANINA KARŞI MÜCADELE ÇAĞRISI 
     Kıbrıs Adalet Partisi de KAP , Annan Planı'nın ''Sevr Anlaşması'nın benzeri'' olduğunu iddia ederek plana karşı mücadele çağrısı yaptı. 
     KAP Genel Başkanı Oğuz Kalelioğlu, yaptığı yazılı açıklamada, Annan Planı'na karşı olduklarının belirterek, şunları kaydetti 
     ''Bu tarihi süreçte, parti rozetine bakmaksızın, hiçbir şahsi menfaat gütmeden tüm ulusal güçlerle sağduyulu vatandaşlarımızı kurtuluş savaşımızı başlatmaya ve tek ses, tek vücut olarak mücadele etmeye çağırıyoruz.'' 
     
</TEXT>
</DOC>
