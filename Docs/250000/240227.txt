<DOC>
<DOCNO> 240227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun11.html </URL>
<DATE> 2004/05/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İşkence fotoğrafları... Daily Mirror Özür dileriz kandırıldık... 
</HEADLINE>
<TEXT>

     İngiliz askerin Iraklı mahkumlara yaptığı işkencelerin görüntüleri olduğunu öne sürdüğü fotoğrafları yayımlayan Daily Mirror gazetesi, halktan ve silahlı kuvvetlerden özür diledi. 
     İngiltere'de, 1 Mayıs tarihli nüshasının ilk sayfasından işkence görüntüleri olduğu bazı fotoğraflara yer veren gazete, bugünkü ilk sayfasını da ''özür'' yazısına ayırırken, ''kandırıldık, bize verilen fotoğraflar sahteymiş'' ifadelerini kullandı. 
     Kraliçeye bağlı Lancashire Alayı'nın mensuplarının işkencede yer aldıklarını öne süren gazete, özellikle bu alaydan özür dilerken, yaptığı yayını günlerdir her platformda savunan genel yayın yönetmeni Piers Morgan'ın işine de son verildiğini duyurdu. 
     Irak'taki işkence fotoğraflarının tamamen ''iyi niyetlerle'' yayımlandığını da savunan Mirror yönetimi, ''fotoğrafların bize söylendiği gibi olduklarına gerçekten inandık, aksi takdirde asla böyle bir yayın yapmazdık'' açıklamasında bulundu. 
     Bu arada Lancashire Alayı'ndan yapılan açıklamada da, gazetenin hatasını kabul etmesinin önemine dikkat çekildi. Alay açıklamasında, mensuplarının Mirror'ın yayınları sonrasında kendilerini ''aklanmış'' hissettiği belirtilerek, ''ancak yine de bu olayın bu kadar uzun sürmüş olması çok acıydı. Çünkü, bu süre zarfında görülecek zarar zaten görüldü ve imajımız zedelendi'' denildi. 
     Lancashire Alayı'nın eski komutanlarından Albay David Black de yaptığı açıklamada, Mirror'ın kovulan Genel Yayın Yönetmeni Piers Morgan'ı suçladı. Black, ''bir editörün egosunu tatmin etme isteği, bütün askerlerimizin yaşamlarını tehlikeye atmıştır'' dedi. 
     BBC'nin konuyla ilgili haberinde, başbakanlık ve savunma bakanlığının konuyla ilgili resmi açıklama yapmaktan kaçındığı belirtilerek, ''Ancak bütün bu kesimler, komuta kademesi de dahil, olayı sessizce kutluyor'' denildi. 
     Irak'ta İngiliz askerlerinin Iraklı mahkumlara yaptığı öne sürülen kötü muamele ve işkenceyle ilgili soruşturmaysa bazı ordu mensuplarının tanıklığı çerçevesinde sürüyor. 
     Daily Mirror gazetesi, bu soruşturmalarla ilgili yayınını sürdürürken, sadece fotoğraflarla ilgili iddiasını geri çektiğini de duyurdu. 

     
</TEXT>
</DOC>
