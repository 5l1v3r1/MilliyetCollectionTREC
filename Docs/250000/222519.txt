<DOC>
<DOCNO> 222519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo02.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
200. golünü atan Roberto Baggio futbolu bırakmakta kararlı... 
</HEADLINE>
<TEXT>

     Parma deplasmanında attığı mükemmel golle AC Brescia'nın sahadan 2-2 beraberlikle ayrılmasını sağlayan Roberto Baggio, sezon sonunda futbolu bırakmakta kararlı olduğunu söyledi. 
     Roberto Baggio, Sky televizyonuna yaptığı açıklamada, yaşadığı sevince rağmen, sezon sonunda futbolu bırakma konusunda ısrarlı olduğunu belirterek, ''Duyduğum rahatsızlıklar nedeniyle kararımı vermek zorundaydım. Futbolu bu nedenle bırakıyorum. Uzun süre uzak kalmayı düşünüyorum. Arjantin'de ava çıkacağım. Uzun süredir planladığım şeyleri gerçekleştirmeye çalışacağım. Ardından belki de yeniden tutkuyla dolacağım'' dedi. 
     Baggio, futbol kariyerine ilişkin düşüncelerini de, ''Ondokuz yıl önce futbol oynamayı düşlüyordum. Şu an ise futbolda 17 yılı geride bırakmış, 200. golü atmış durumdayım. Tüm bunları bir tutkuyla yaptım. Benden daha iyi olan pek çok oyuncu var. Sıralamalar beni ilgilendirmiyor. Önemli olan futbol oynamanın zevki için her şeyimi vermiş olmam'' sözleriyle açıkladı. 
     Baggio, geçtiğimiz aylarda yaptığı açıklamada, ''Bu sezonu da tamamladıktan, mümkünse 200. golümü de attıktan sonra, futbolu bırakacağım'' demişti. 
     Karşılaşmada Serie A'da 200. golünü imzalayan Baggio'nun rekorunu İtalya futbol tarihinde arkada bırakanlar, Piola 274 gol , Nordhal 225 gol , Altafini 216 gol ve Meazza'ydı 216 gol . 
     
</TEXT>
</DOC>
