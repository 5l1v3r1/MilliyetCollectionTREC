<DOC>
<DOCNO> 228345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/siyaset/siy02.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türklere çok şey verildi' 
</HEADLINE>
<TEXT>

   Rum lider Papadopulos, son Annan Planı'na ilişkin tavrını, Atina'yla görüştükten sonra açıklayacak 
      SEFA KARAHASAN Lefkoşa 

   
   Kıbrıs Rum yönetimi lideri Tasos Papadopulos, İsviçre'deki Kıbrıs müzakerelerinin sonucunda çıkan plana değindi ve "Rum tarafının başarabildiği değişikliklerle karşılaştırıldığında, Kıbrıs Türk tarafına çok fazla şey verildiğini" söyledi. Ancak KKTC Cumhurbaşkanı Rauf Denktaş'ın, referandumda Annan Planı'na 'hayır' diyeceğini ima eden açıklamalarına karşın Rum lider, nihai Annan Planı'na ilişkin net tavrını, Yunanistan hükümetiyle müzakereden sonra açıklayacağını belirtti. 
   Rum Ulusal Konseyi toplantısının ardından açıklama yapan Papadopulos, 24 Nisan'da yapılacak referandumu kritik olarak niteledi. "Yunanistan'da plana ilişkin bazı düşüncelerin, yardımcı olmak yerine, Yunanistan'ı çok büyük zorluklara sokacağını" kaydeden Papadopulos, Rum halkına, planı detaylı olarak incelemesi, sağduyuyla karar vermesi tavsiyesinde bulundu. 
   Rum yönetimi sözcüsü Kipros Hrisostomidis ise, 24 Nisan'da Rum tarafında yapılacak referandumun geçerli olabilmesi için, referandumun organize edilmesi ve gerçekleştirilmesi görevini Rum toplumu başkanı sıfatıyla Rum yönetimi lideri Tasos Papadopulos'un üstleneceğini açıkladı. 
   
   
   
</TEXT>
</DOC>
