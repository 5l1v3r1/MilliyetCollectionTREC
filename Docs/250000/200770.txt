<DOC>
<DOCNO> 200770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/spor/spo00.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   12. adam aranıyor 
   Daum son haftalarda hakemlerden yakınıyor, rakiplerin 12 kişi oynadığını savunuyor. Ama 12. adamın kendisi olması gerektiğini unutuyor, kötü futbolu yok sayıyor. Şapkadan tavşanları, Hooijdonk çıkarıyor 
      EDİZ SIRAPINAR 

   
   Christoph Daum'un yaptıklarına, davranışlarına, sürpriz çıkışlarına akıl sır erdirmek mümkün değil. Rizespor maçı sonrası beraberliği, yönetime, basına ve futbolculara maledebiliyor, kendisine toz kondurmuyor. Beşiktaş derbisinin ardından sahiplenmesi gereken Recep'i kendi elleriyle kurtlar sofrasına atıyor, hatta "Cordoba bizde olsa 4 - 0 kazanırdık" diyebilecek kadar acımasızlaşıyor. Bir de üstüne ekliyor "Recep'e bir darbe de ben vurmam. Yine kaleyi o koruyacak." 
   Peki herkesin dahi dediği Daum ne yapıyor Ankaragücü maçında genç oyuncuyu yanına oturtuyor ve gerekçe olarak, "Volkan bu hafta daha iyi çalıştı" diyor... Tabii kimseyi inandıramıyor. Çünkü antrenörlük kariyerine, bilgisine şapka çıkarılacak Alman hocaya ne yazık ki güven giderek azalıyor. 
   Daum takımını düzelteceği yerde, her hafta yeni bahaneler buluyor. Konuşurken mangalda kül bırakmıyor ancak tribünler galibiyette bile saç baş yoluyor, ileriye güvenle bakamıyor. Ve Ankara'da son bombayı patlatıyor "Biz hep 12 kişiye karşı oynuyoruz." 
   Oldu mu be hocam... Bu yönetim bir dediğini iki etmedi. Elinden gelse gökyüzündeki bulutları yere indirecek. Kısacası herkes üzerine düşeni yapıyor ve artık senin hünerlerini görmek istiyor. Eğer ortada bir 12. adam varsa o Daum olmalı. Artık dizginleri ele almalı. Fenerbahçe'ye özlenen futbolu oynatmalı. Yıkmayı bırakmalı, sağlam temeller atmalı. 14 hafta geride kaldı, tavşanlar sadece Hooijdonk'un şapkasından çıkıyor, bunu unutmamalı. 
   Galatasaray da bir türlü dikiş tutturamıyor. Fatih Terim bir sağdan, bir soldan, bir ortadan kesiyor, biçiyor ancak lig yama kabul etmiyor. Juventus gibi bir deve diz çöktüren Cim - Bom, İstanbulspor önünde havlu atıyor. Devre arasında yaralar iyi sarılmalı, geleceğin hesapları yapılmalı. Çünkü zirve sizi arıyor Fatih'in Aslanlar'ı. 
   Beşiktaş'ta işler her zamanki gibi tıkırında. Kartal şimdilik kimseyi yanına yaklaştırmamakta. Takım kötü oynasa da yıldızlar konuşmakta. Ancak futbol raytingi giderek azalmakta. 
   Bu hafta tüm alkışlar aslında Trabzonspor'a. Başkansız, hocasız kalmalarına, camiada huzursuzluk tavan yapmasına rağmen inatla zirveyi kovalıyorlar. Her hafta futbollarına biraz daha renk katıyorlar. Kulaklarını her şeye tıkıyorlar, profesyonelce çalışıyorlar, sahada ter akıtıyorlar. Kötü günlerde birlik ve beraberlik içinde olmanın, kenetlenmenin semeresini topluyorlar. Dev uyandı, taraftarı da buna inandı. Trabzonspor yıllar sonra lige yeniden renk kattı. 
   
   Haftanın karması 
   Serdar Bursaspor 
   Hasan Diyarbakır 
   İbrahim Ege Trabzonspor 
   Mehmet A.Sebat 
   Gürol Çaykur Rize 
   Sergen Beşiktaş 
   Timuçin Denizlispor 
   Gökdeniz Trabzonspor 
   Mehmet Yozgatlı İstanbulspor 
   Balili İstanbulspor 
   Van Hooijdonk Fenerbahçe 
   
   Haftanın portresi 
   Van Hooijdonk Fenerbahçe 
   Sihirli ayakları, adrese teslim akıllara zarar frikikleri, takım oyununun eşsiz örneklerini sunan tek kişilik gösterileri ile büyüleyen Hollandalı, Kadıköy semalarındaki en parlak yıldız olarak ışık saçmaya devam ediyor. Kariyerinde 300 gol barajını aşan ender oyunculardan biri olarak tarihe geçen Pierre, dördü frikikten attığı 11 gol ve kazandırdığı 7 puanla futbolla beslenen Fener bahçesinde yetişen en leziz Portakal oldu. Hem son dört maçta kırmızı yanan Fener'i, Başkent'te yeşile geçirdi, hem de dört yıldır Ankara ile girişilen güç gösterilerinden başı önde ayrılan arkadaşlarının yüzünü ağarttı. 
   
   Haftanın takımı 
   İSTANBULSPOR Galatasaray karşısındaki dört dörtlük futbolları, dört hafta sonra üç puanla tanışmalarını sağladı. Bitmek tükenmek bilmeyen enerjileri, zengin hücum organizasyonları ve rakibin zaaflarını değerlendirme konusundaki hünerleri ile Juventus galibiyetinin zafer sarhoşluğunu yaşayan Aslan'ın ayaklarını yere indirdi. 
   
   Haftanın hocası 
   Aykut KOCAMAN İstanbulspor Kendi söküğünü kendi dikiyor, isyandan uzakta, küsmeden, futbol sevgisi üzerine yoğunlaşan bir felsefe ile takımının özlemini duyduğumuz bir senfoniyi sahneye koymasını sağlıyor. Üç büyük takımdan da puan koparan Boğa'nın kalbini oluşturan Aykut, saygı uyandıran emeği ile yakut gibi parlamaya devam ediyor. 
   
   Haftanın hakemi 
   Yılnur ÖNEN Samsun-A.Sebat İkili mücadelelerdeki kusurlu hareketleri ayıklamadaki titizliği mesleği olan doktorluğun kendisine kazandırdığı meziyetlerdendi, temposu artan oyunun nabzını sürekli elinde tuttu. Kart seçimlerinde isabetliydi, kararlarda yanılgıya düşmedi, oyuncuları rahatlatmasını bildi. 
   
   Gol krallığı Futbolcu Takım Maç Gol Serkan Aykut Samsunspor 11 11 Van Hooijdonk Fenerbahçe 14 11 Tuncay Şanlı Fenerbahçe 13 10 İlhan Mansız Beşiktaş 10 8 S.Youla G.Birliği 14 8 
   
   Gol pası Futbolcu Takım Maç Gol Pası A.Yordanov İstanbulspor 13 8 Ali Tandoğan Gençlerbirliği 13 7 Necati Ateş Adanaspor 14 7 Miika Aleksi Denizlispor 15 7 M.Yozgatlı İstanbulspor 15 7 
   
   Altın eldiven Futbolcu Takım Maç Gol Oscar Cordoba Beşiktaş 11 7 Fevzi Tuncay Malatyaspor 10 8 Recep Biler Fenerbahçe 12 15 A.F. Mondragon Galatasaray 14 16 S.Hamidou Denizlispor 15 17 
   
   Kart cezalıları 
   Kırmızı kart Baki Mercimek Gençlerbirliği 
   Sarı kart Ömer Bursa , Cem Yanık Elazığ , Hasan G.Saray , Ayman Malatya 
   
   Haftanın Sonuçları 
   Beşiktaş - Adanaspor 2 - 1 
   Okan Dk.74 , Ergin Dk.87 , Sergen Dk.85 
   İstanbulspor - Galatasaray 3 - 1 
   Balili Dk.13 ve 68 , Hakan Şükür Dk.70 , Bushi Dk.87 
   Samsunspor - Akçaabat Sebatspor 1 - 1 
   İbrahim Dk.24 , Serkan Aykut Dk.57 
   Trabzonspor - Gaziantepspor 3 - 0 
   Gökdeniz Dk.4 , İbrahim Ege Dk.69 , Mehmet Yılmaz Dk.72 
   Diyarbakırspor - Elazığspor 2 - 0 
   Murat Hacıoğlu Dk.6 , Murat Salar Dk.89 
   Ankaragücü - Fenerbahçe 1 - 4 
   Van Hooijdonk Dk.42 ve 63 , Ramadan Dk.60 , Ümit Dk.69 , Selçuk Dk.87 
   Denizlispor - Konyaspor 3 - 2 
   Serhat Dk.13 , Cenk Dk.38 , Ersen Martin Dk.53 , Timuçin Dk.72 , Tayfun Dk.87 
   Malatyaspor - Gençlerbirliği 1 - 1 
   Youla Dk.42 , Muhammed Dk.82 - Pen. 
   Çaykur Rizespor - Bursaspor 1 - 0 
   Zafer Dk.90 3 
   
   Alkış alanlar 
   Sen ağlama, dayanamam 
   Türk futbolu, kendisini başkasının yerine koyup, düşünemeyen insanlardan, sürekli keserin ağzını tarafına yontanlardan çok çekti... Empati kuramayanlar bizi yönetti, bencillik diz boyunu geçti, "biz" yerine "ben" düşüncesi beyinleri tahrip etti. Rize - Bursa maçında bu illet virüsü yok edecek örnek bir aşı geliştirildi. Ev sahibi 90'da hayata dönerken, başta o dakikaya kadar kalesini aslanlar gibi savunan kaleci Serdar olmak üzere Bursalı oyuncuların gözlerinden yaşlar boşandı. Teselli Rizeli oyunculardan geldi, mecali kalmamış arkadaşlar omuzlandı, gözyaşları silindi. Komşusu ağlarken gülenler için derslikti. 
   
   Kara tahta 
   Yerimizde çakı'lı kaldık 
   Galatasaray, bir hafta içinde tribünlerin iki ayrı yüzünü de bir arada gördü. Juventus maçında taraftarın nasıl bir takımı ateşleyebileceğine, İstanbulspor önünde de kendini bilmez bir grubun tepkisinin ne tehlikeli boyutlara varabileceğine tanıklık etti. İki gol atan Balili'nin yerde kıvranmasını numara olarak düşünüp, sağlık görevlilerini sahaya davet eden hakemi ve İsrailli oyuncuyu protesto eden Sarı - Kırmızılı tribünlerden pet şişeler yağdı. Bir çakı İsrailli oyuncunun başını sıyırarak, hakem Selçuk Dereli'nin karnında patladı, ucuz atlatıldı. Ne yazık ki yıllardır pansuman yapılan yara yine kanadı. 
   
   Haftanın sözü 
   Balon değiliz. Sönmeyeceğiz. 
   Çağdaş Denizlispor 
   
   
</TEXT>
</DOC>
