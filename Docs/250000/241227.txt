<DOC>
<DOCNO> 241227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur13.html </URL>
<DATE> 2004/05/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Komutanlardan İmam Hatip'li öğrencilere tavır 
</HEADLINE>
<TEXT>

     19 Mayıs bugün tüm yurtta törenlerle kutlanıyor. Ankara'da 19 Mayıs Stadı'nda düzenlenen törende, Gençliğin Atatürk'e Yanıt'ını okuyan imam Hatip Lisesi öğrencisini protokol tribününde bulunan Kuvvet Komutanları alkışlamayarak tepki gösterdi. 
     Törenleri izleyen Milliyet muhabirinden alınan bilgiye göre, Stadyumda önce Milli Eğitim Bakanı Hüseyin Çelik kürsüye gelerek bir konuşma yaptı. 
     Ardından Atatürk'ün Gençliğe Hitabı öğrenciler tarafından okundu. Gençliğin Ata'ya Yanıtı'nı ise Ankara Yenimahalle Tevfik İleri anadolu İmam Hatip Lisesi öğrencisi Mustafa Keleş seslendirdi. Keleş'in yanıtı okumasını töreni izleyen Cumhurbaşkanı Ahmet Necdet Sezer, Başbakan Recep Tayyip Erdoğan ve Anayasa Mahkemesi Başkanı Mustafa Bumin'in de aralarında bulunduğu üst düzey davetliler alkışladı. Kuvvet komutanlarının ise alkışlamamaları dikkati çekti. 
     Milli Eğitim Bakanı Hüseyin Çelik, törendeki konuşmasından sonra gazetecilerin "Ata'ya yanıtı okuması için bir imam hatip öğrencisi özel olarak mı seçildi " sorularına, "Burada haber aldım. Kimi neyi okuyacağı tesbit edilir, ben de burada öğrendim" yanıtını verdi. 
     Ankara kulislerinde, Kuvvet Komutanları'nın tepkisi YÖK yasası ile başlayan tartışmaların bir uzantısı olarak değerlendiriliyor. 
     Öğrenci Mustafa Keleş ise Ankara genelinde bir yarışma düzenlendiğini ve kendisinin bu yarışmayı kazandığı için seçildiğini söyledi. 
     
</TEXT>
</DOC>
