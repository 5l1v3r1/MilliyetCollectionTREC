<DOC>
<DOCNO> 218505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun21.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de AB ile uyum çalışmaları resmen başlıyor 
</HEADLINE>
<TEXT>

     KKTC Başbakanı Mehmet Ali Talat, Kurucu Devlet Anayasa çalışmalarına hız verdiklerini, ayrıca Avrupa Birliği AB ile uyum çalışmalarına pazartesi günü resmen başlanacağını açıkladı. 
     Talat, yaptığı açıklamada, birkaç anayasa profesörü ve milletvekillerinden oluşan bir heyeti bu amaç için hafta başında TBMM'ye göndereceklerini belirterek, ''Bu konuda lojistik destek ve TBMM'nin imkanlarını kullanmak için Başkan Sayın Bülent Arınç'la konuştum. Olumlu bir yanıt aldık'' dedi. 
     TBMM'de yapılacak birkaç günlük çalışmanın ardından heyetin yeniden adaya dönüp çalışmalarını hızlı bir şekilde sürdüreceğini ifade eden Talat, 15 Nisan'a kadar Anayasa'nın hazırlanıp BM'ye sunulması gerektiğini kaydetti. 
     AB ile uyum çalışmalarına BM şemsiyesi altında Türk tarafı ve AB temsilcilerinin katılımıyla pazartesi başlanacağını da açıklayan Talat, şöyle konuştu 
     ''Bu toplantılara gerekli olduğu zamanlarda Rum gözlemciler de katılacak. Bizim heyetimiz hazır. Baş müzakereci olarak Büyükelçi Peker Turgud'u atadık. Ama Başbakanlık'ta da AB Koordinasyon Kurulu var. Bu Koordinasyon Kurulu zaten hazırlıklarını bir süredir yapıyordu. Bunun başına çok iyi eğitimli ve tecrübeli birini getirdik. Çalışmalarda çok iyi bir noktaya geldik. Türk tarafıyla görüşmeleri yürütecek AB temsilcisi, kendilerinden daha hızlı hazırlandığımızı söylüyor. Bu şu demektir AB kendi uzmanlarını hazırlayıp getirmeden, biz kendi ekibimizi hazırladık. Bir aksilik olmazsa, AB ile uyum çalışmaları pazartesi günü başlıyor.'' 
     
</TEXT>
</DOC>
