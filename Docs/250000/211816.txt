<DOC>
<DOCNO> 211816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/guncel/agun.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
35 trilyonluk eroin Asyalı aşiretlerin 
</HEADLINE>
<TEXT>

   1729 paket içerisindeki 1 ton eroinin, Avrupa'da ele geçirilen en büyük miktar olduğu açıklandı 
      SERHAT ÜNAL İstanbul 
   
   İstanbul'da, "Kervan" adlı operasyonda ele geçirilen 1 ton 4 kilo eroinin, Avrupa'da bugüne kadar tek seferde yakalanan en büyük miktar olduğu bildirildi. Eroinin piyasa değerinin yaklaşık 35 trilyon lira olduğu açıklandı. Emniyet Müdürlüğü'nde dün açıklama yapan İstanbul Valisi Muammer Güler, Narkotik Şube Müdürlüğü'nün geçen kasımda başladığı planlı operasyon çerçevesinde, Büyükçekmece Çakmaklı köyündeki bir küpşeker imalathanesinin basıldığını ve 1729 paket içerisinde 1 ton 4 kilo eroin ele geçirildiğini söyledi. Güler, eroinin Asya ülkelerinden parça parça getirildiğini ve İstanbul'daki preslemenin ardından dört TIR ile Avrupa ülkelerine gönderilmek istendiğini ifade etti. 
   
   Yetkililer, İstanbul'da iki yıl önce 970 kilo eroin ele geçirildiğini, son 11 aydakilerle bu rakamın 3 ton 540 kiloyu bulduğunu kaydetti. Operasyonda gözaltına alınan Macit Bartın, Sabri Rona, Abidin Rona ve Menaf Dinç'in de aralarında bulunduğu 7 zanlının polisteki işlemlerinden sonra DGM'ye sevk edileceği bildirildi. 
   
   Organizatörlerle bağlantı 
   Ele geçirilen eroinin Pakistan ve Afganistan'da bulunan iki ayrı aşirete ait olduğu bildirildi. Uyuşturucu sevkıyatını, aşirete bağlı organizatör ve aracıların yaptığı, Türkiye ayağında Türk aracıların görev aldığı, bu kişilerin Avrupa ülkelerindeki organizatörlerle bağlantı kurarak eroini yurtdışına çıkarmaya çalıştıkları tespit edildi. 
   
   
   
   
</TEXT>
</DOC>
