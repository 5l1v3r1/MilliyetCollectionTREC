<DOC>
<DOCNO> 227966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy10.html </URL>
<DATE> 2004/04/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sinop'ta düğüm çözüldü... Yeni başkan Yılmazer, mazbatasını aldı... 
</HEADLINE>
<TEXT>

     Sinop Belediye Başkanlığı'na seçilen AK Parti adayı Zeki Yılmazer, mazbatasını aldı. 
     28 Mart yerel seçimleri sonrasında önce CHP adayı Baki Ergül'ün bir oy farkla seçimi kazandığının açıklanması, ardından gelen itirazlar sonucunda seçimi 8 oy farkla kazandığı belirlenen AK Parti adayı Zeki Yılmazer, İlçe Seçim Kurulu'na giderek mazbatasını aldı. 
     Kalabalık bir partili grubu ile mazbatasını almaya giden Yılmazer, AA muhabirine yaptığı değerlendirmede, artık tüm çabalarının Sinop'un gelişmesi için olacağını belirterek, ''Ağır bir sorumluluk üstlendik. Ancak tüm sorunlara hazırlıklı geldik. İlk önce su sorununu, ardından da pazar yeri ve mezbaha sorununu çözeceğiz'' dedi. 
     Seçimlerin geride kaldığını ifade eden Yılmazer, son gelişmelerle ilgili ise ''Bir baktınız CHP öne geçti, bir biz öne geçtik. Nihayet adalet tecelli etti. Bu arada en ufak bir kırgınlık, küskünlük olmadı. Sonuç, Sinop'a ve ülkeye hayırlı olsun'' diye konuştu. 
     
</TEXT>
</DOC>
