<DOC>
<DOCNO> 247457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/guncel/axgun02.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Peruklu çözüm 
</HEADLINE>
<TEXT>


Sema Gözalan, türban yerine peruk takarak üniversiteyi bitirdi ve diplomasını Kıdemli Albay Erol Tuna'dan aldı. Gözalan, "Zaman ve şartlar ne gerektiriyorsa onu yaptım, mezun oldum" dedi 

TAHSİN DOLAVCI Kütahya DHA 

Dumlupınar Üniversitesi Sağlık Yüksekokulu Fizik Tedavi ve Rehabilitasyon Bölümü'nü ikincilikle bitiren Sema Gözalan, mezuniyet törenine, türban üzerine taktığı perukla katıldı. 
Gözalan, diplomasını, Jandarma Alay Komutanı Kıdemli Albay Erol Tuna'dan aldı. Üniversiteden mezun olan 5 bin öğrenci için önceki akşam düzenlenen törene, Kütahya Valisi Osman Aydın, AKP Milletvekili Erdem Cantimur, öğretim üyeleri ve gençlerin yakınları katıldı. Hükümetten, gençlerin istihdamını artıracak önlemler almasını beklediklerini söyleyen Rektör Prof. Dr. Güner Önce, şöyle konuştu "İşadamlarından, sanayicilerimizden beklentimiz, mevcut yatırımlarını büyütmeleri, yenilerini yapmalarıdır. Eğitim geliştikçe, ekonomi, ekonomi geliştikçe eğitim gelişecektir." 

'Gerekeni yaptım' 
Öğrencileri hayata hazırlamayı, sosyal, kültürel, bilimsel ve sportif olarak gelişmelerini ve insan haklarına saygılı bireyler olarak yetişmelerini hedeflediklerini belirten Önce, "Ülkemizin geleceğinde söz sahibi olacak gençlerimizin yetişmesinde emeği geçen herkesi kutluyorum" dedi. 
Türbanı üzerine peruk takarak törene katılan Gözalan, diplomasını Kıdemli Albay Tuna'dan aldı. Çok mutlu olduğunu söyleyen Gözalan, "Zaman ve şartlar ne gerektiriyorsa onu yaptım. Dört yıl boyunca okulda peruk taktım. Sonunda mezun oldum" dedi. 
Diplomalarını alan öğrenciler, keplerini fırlatarak mezuniyetlerini kutladılar. 


</TEXT>
</DOC>
