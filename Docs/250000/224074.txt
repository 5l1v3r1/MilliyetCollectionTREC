<DOC>
<DOCNO> 224074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sontur05.html </URL>
<DATE> 2004/03/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sahte pasaport şebekesi çökertildi 
</HEADLINE>
<TEXT>

     Jandarma, sahte pasaportlarla Arap asıllı kişileri Türkiye üzerinden yurt dışına çıkaran bir şebekeye yönelik düzenlediği operasyonda 18 kişiyi gözaltına aldı. ''Örgüt'' nitelemesi yapılan şebeke ile birlikte çok sayıda doküman ele geçirildi. 
     Jandarma Genel Komutanlığı Genel Sekreterliği'nden yapılan açıklamaya göre, Ocak ayı içerisinde Hatay ilinde yakalanan Suriye uyruklu bir kişinin sorgulamasından hareket eden jandarma, Doğu ve Güneydoğu bölgelerindeki illerden sınırı geçerek İstanbul'a gelen Arap asıllı kişileri Avrupa'ya götürmek için sahte pasaport tanzim eden bir suç şebekesini ortaya çıkardı. 
     Bunun üzerine İstanbul Jandarma Komutanlığı, 22 ayrı ekip oluşturarak 18 Mart 2004 tarihinde, önceden belirlediği 19 adresi eşzamanlı baskın düzenledi. ''Sözkonusu örgüt mensuplarının yakalanması için'' yapılan operasyonlar sonucunda suç şebekesinden 18 kişi yakalandı. 
     Yakalanan kişilerin adreslerinde yapılan aramalar sonucu, 15 adet yabancı kişiler adına düzenlenmiş pasaport, 6 adet kullanılmamış pasaport, 4 adet yabancı ülkelere ait kimlik, 18 adet değişik ülkelere ait pasaportta kullanılan pul, 1 boş ikamet tezkeresi, 41 adet değişik ülkelere ait pasaportlarda kullanıldığı değerlendirilen yapışkan asetatlı arma, 1 numaratör, 1 pasaportlarda kullanılan Türkiye Cumhuriyeti'ne ait çıkış damgası, 3 adet çeşitli ülkelere ait damgalar, 1 dürbün, 1 mühür, 4 arapça harflerle yazılı boş kimlik ele geçirildi. 
     Suç şebekesinin lideri olduğu vurgulanılan ''Hakim'' kod adlı kişinin yakalanma çalışmalarının sürdüğü bildirildi. 
     Bu arada, Enez İlçe Jandarma Komutanlığı tarafından 15 Mart 2004 günü yakalanan 18 yabancı uyruklu kuşunun İstanbul'da yakalanan aynı şebeke tarafından yurt dışına çıkarılacaklarının saptandığı da kaydedildi. 
     
</TEXT>
</DOC>
