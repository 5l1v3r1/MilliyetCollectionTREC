<DOC>
<DOCNO> 235783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/spor/spo03.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hey gidi Cim-Bom 
</HEADLINE>
<TEXT>


Bir zamanlar Avrupa'nın birçok futbolcusunu ve takımını titreten Galatasaray, gelecek sezon kupalarda yer alamadığı için yabancı transferinde zorluk çekiyor 

HALİL ÖZER 


Sıkıntılı dönem 
GALATASARAY, sıkıntılı bir şekilde transfer çalışmalarını yürütmeye çalışıyor. Bir dönem Avrupa'nın en iyileri arasında gösterilen Sarı - Kırmızılılar, gelecek sezon Avrupa Kupaları'nda yer alamayacağı için yabancılar konusunda problem yaşıyor. Teklif götürülen oyuncular bu nedenden dolayı İstanbul'a gelmek için tereddüt ediyor. 

Gözler Cisse'de 
CİM - BOM'UN Monaco'da görev alan Edouard Cisse'ye göz diktiği öğrenildi. Paris Saint Germain'den bir yıllığına kiralık olarak Monte Carlo'ya giden oyuncunun, daha önce West Ham'da görev yaptığı ve bu dönemde Sarı - Kırmızılılar'ın listesine girdiği öğrenildi. Ancak Cisse'nin transferinde önceliğin Monaco'da olması Galatasaray'ın canını sıktı. 

Almeyda umudu 
DÜŞÜNÜLEN diğer isim ise Interli Almeyda... Bir dönem Fenerbahçe'nin de listesinde yer alan Arjantinli futbolcunun bu sezon sonunda sözleşmesinin biteceği açıklandı. Avrupa Kupaları'na gidilmemesi nedeniyle sıkıntı çekilebileceği ifade edilen futbolcuya yüksek bedel teklif edileceği öğrenildi. Yıldıray'da da para konusunda pürüz çıktı. 

Hagi'nin anahtarı HIRS 

Rapor sezon sonu 
GALATASARAY Teknik Direktörü Hagi, elinde bulunan kadronun geleceğini sezon sonunda belirleyecek. Sarı - Kırmızılı yöneticilerle önceki gün bir görüşme yapan Rumen teknik adam, gidecekler - kalacaklar konusundaki raporun şimdi hazırlanması durumunda futbolcuların olumsuz etkileneceğini söylediği öğrenildi. 

'Kendi ellerinde' 
RUMEN çalıştırıcı, yöneticiler ile yaptığı toplantıda, üç haftanın oyuncuların geleceği açısından çok önemli olduğunu belirtti. Takımdan ayrılacak futbolcuları bu maçlarda saptayacağını vurgulayan Hagi, "Her oyuncunun hırsına bakacağım. Eğer bu hırsı hissetmezsem hangi oyuncu olursa olsun takımdan gider" dedi. 

Mutu'dan mesaj 

FORVETE Nihat Kahveci'yi transfer etmek isteyen Chelsea, Adrian Mutu'yu gözden çıkardı. Geleceği hakkında henüz karar vermediğini söyleyen Mutu, Galatasaray ile ilgili soruyu ise şöyle yanıtladı "Hagi benim en yakın dostum. Ancak bir teklif almadım. Belki bir gün onunla birlikte Avrupa'yı titretiriz. Neden olmasın " 

Onur'lu tartışma 

Ortalık karışacak 
PETROLOFİSİ Başkanı Şahin Ulu'nun Türk Telekom'da oynayan Onur Demirtaş ile ilgili iddiaları, ikinci ligde tüm dengeleri altüst edeceğe benziyor. Adana Demirspor'dan alacaklarını tahsil edemediği için Futbol Federasyonu'na başvuran ve 23 Ocak'ta lisansını Türk Telekom adına tescil ettiren futbolcu için Tahkim'e başvuran Adana ekibi, 26 Şubat'ta lehine karar aldı. 

Tahkim yolu açık 
ONUR bu arada Sakarya, V.Manisa, Ç. Dardanel ve Mersin İ.Y. maçlarında oynadı. Adana D.S., ne hikmetse 18 Mart'ta bu futbolcu için feragatnamesini gönderdi. Üstelik Onur, 15 Mart'taki Kayseri maçında bile oynamaya hazırlanıyordu ama sakatlanınca iş değişti. Şimdi bazı kulüplerin Tahkim Kurulu'na gitmeye hazırlandığı, 2. ligde ortalığın karışacağı belirtiliyor. 

Gel de atma 

TEKNİK Direktör Hagi'nin cezaları başladı. İstanbulspor maçının hazırlıklarını dün iki antrenmanla sürdüren Sarı - Kırmızılılar'ın sabah idmanında, dörtten az gol atan futbolcusuna şınav cezası veren Rumen çalıştırıcı, dörtten fazla gol yiyen kaleciye de şınav çektirdi. Cim - Bom akşam da üçüncü lig takımlarından Beylerbeyi ile bir hazırlık maçı oynadı. Öte yandan Antrenör Metin Yıldız'ın kızı İlksen'in okulunun öğrencileri de antrenmanı izledi. 

GALATASARAY GÜNLÜĞÜ 
Kamp yeri Fransa 
HAGİ yönetiminde yeni sezona hazırlanacak olan Galatasaray, kampı Fransa'da yapmayı planlıyor. Halkla İlişkiler Koordinatörü Turgay Vardar, 28 ya da 30 Haziran'da başlayacak yeni dönem çalışmalarının büyük bir olasılıkla Saint Etienne kentinde yapılacağını söyledi. 

Kalamış'a çadır 
GALATASARAY'IN Kalamış Tesisleri'nin bulunduğu bölüme, Ali Sami Yen Stadı'nın yanında yer alanın benzeri dev bir çadır kurulacak. Çadırda bar, restoran, dinlenme yeri gibi bölümler bulunacak. Kuruçeşme Adası'nı kiralayan Buz Bar'dan gelecek 110 bin dolar da Kalamış Tesisleri'nin yeniden yapımında kullanılacak. 

Yıldızların zor sınavı 
YILDIZLAR Türkiye Şampiyonası ikinci kademe maçlarından grup birincisi olarak çıkan Galatasaray 1 ve 2 Mayıs'ta final mücadelesi verecek. Cim - Bom Bursaspor, Kayseri Erciyesspor ve Trabzonspor ile karşılaşacak. 

Borçlar eriyor 
GALATASARAY Yönetimi, futbolculara olan borçlarını 5 milyon dolara kadar düşürdü. Malatyaspor maçı öncesinde oyuncularına 2 milyon dolarlık bir ödeme yapan Sarı - Kırmızılar'ın, kalan bölümü de yeni sezona kadar ödemeyi planladığı öğrenildi. 

'Stoica ile görüşmedik' 
İKİNCİ Başkan Ergun Gürsoy, Club Brugge'de forma giyen Alin Stoica ile hiçbir resmi görüşme yapmadıklarını söyledi. Galatasaray'ın birçok futbolcunun hayali olduğunu vurgulayan Gürsoy, "O da bununla ilgili görüşlerini medyaya aktarmıştır" dedi. 


</TEXT>
</DOC>
