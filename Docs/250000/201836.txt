<DOC>
<DOCNO> 201836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko07.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "Asgari ücret konusunda çalışmalar devam ediyor" 
</HEADLINE>
<TEXT>

     Devlet Bakanı Ali Babacan, asgari ücretin yeniden belirlenmesine ilişkin çalışmaların devam ettiğini belirterek, ''eminim sonunda, Türkiye için hayırlı bir rakam çıkar'' dedi. 
     Türkiye Odalar ve Borsalar Birliği TOBB tarafından ''İrlanda Mucizesi Efsane mi, Gerçek mi '' başlığı ile düzenlenen toplantıya katılan Devlet Bakanı Ali Babacan, gazetecilerin çeşitli konulardaki sorularını yanıtladı. 
     Bir gazetecinin, ''asgari ücret konusunda, komisyon toplanmadan 350 milyon rakamı telaffuz ediliyor, bu rakamın da bütçe dengelerini sarsacağı söyleniyor, sizce bu rakam verilebilinir mi '' sorusuna verdiği yanıtta Babacan, şunları kaydetti 
     ''Bu konudaki çalışmalar devam ediyor. Çalışmaların ortasında ben açıklama yapmayı doğru bulmuyorum, burada çok farklı dengeler var. Tabii ki çalışanlarımızın refahını, mutluluğunu daha iyi şartlarda yaşamalarını gerçekten gönülden arzu ediyoruz. 
     Bunu gerçekleştirirken de Türkiye'nin rekabet gücünde, özel sektörümüzün maliyet yapısını da belli dengelerde tutmamız gerekiyor. Değerlendiriliyor. Çalışma Bakanımız bu konuda çok yoğun bir çalışma yapıyor, eminim sonunda, Türkiye için hayırlı bir rakam çıkar, hayırlı bir rakam belirlenir.'' Gazetecilerin, bayramdan önce, SSK ve Bağ-Kur emeklilerine zam yapılması konusunda bir çalışma yaptıklarını açıkladıklarını hatırlatarak, yeni yılda SSK ve Bağ-Kur emeklilerine bir zam yapılıp yapılmayacağına ilişkin sorusu üzerine de Bakan Babacan, bu konudaki çalışmaların da devam ettiğini kaydetti. 
     Şuanki bütçede zaten belirli zam oranlarının öngörüldüğünü kaydeden Babacan, ''yani belirli zam oranları şuanda hazırlanmış olan 2004 bütçemizde var'' dedi. 
     Ancak bunun ötesinde farklı bir iyileştirme yapılıp yapılamayacağı, bunun için kaynakların müsait olup, olmadığı ve bunun maliye politikaları ile ilgili dengeleri bozmadan nasıl yapılabileceğine ilişkin çalışmaların da sürdüğünü kaydeden Babacan, ''neticelenince, hep beraber göreceğiz'' dedi. 
     
</TEXT>
</DOC>
