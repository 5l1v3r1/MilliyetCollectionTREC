<DOC>
<DOCNO> 208883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur08.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul... 1.5 yılda 9.5 trilyon liralık korsan mal ele geçirildi 
</HEADLINE>
<TEXT>

     İstanbul Valiliği İl Denetim Komisyonu'nun bir buçuk yılda düzenlediği 419 operasyonda, piyasa değeri yaklaşık 9.5 trilyon lira değerinde korsan yayın ele geçirildi. 
     2002 yılının Ağustos ayında faaliyete geçen İl Denetim Komisyonu 2003 yılı sonuna kadar toplam 419 operasyon gerçekleştirdi. 
     Özellikle Eminönü Tahtakale, Kadıköy merkezde olmak üzere polis eşliğinde düzenlenen operasyonlarda, korsan üretildikleri tespit edilen 38 bin 143 müzik kasedi, 221 bin 931 müzik CD'si, 546 bin 169 film CD'si, 103 bin 248 adet program ve oyun CD'si ile 57 bin 43 kitap ele geçirildi. 
     ''Korsan piyasa değeri'' yaklaşık 3 trilyon olan bu eserlerin orijinal piyasa değerinin ise 9 trilyon 223 milyar 410 milyon lira olduğu bildirildi. 
     Operasyonlarda, 1203 kişi de güvenlik güçlerince yakalanarak, savcılıklara sevk edildiler. 
     
     ''YÜZÜKLERİN EFENDİSİ'' KORSANIN DA GÖZDESİ 
     Ele geçirilen korsan eserler arasında orijinal piyasa değeri yaklaşık 4.5 trilyon lira olan film CD'leri ön plana çıktı. Film CD'leri arasında üç bölümüyle sinemada hasılat rekorları kıran ''Yüzüklerin Efendisi'' en çok korsanı üretilen film olarak dikkat çekti. 
     Korsan müzik CD'lerinde ise ilk sırayı Tarkan'ın ''Dudu'' albümü alırken, bunu Onur Akın'ın ''Pınar Gözlüm'', Ebru Gündeş'in ''Şahane'', Sibel Can'ın ''Yar yar'' ve Yıldız Tilbe'nin ''Çabuk olalım aşkım'' adlı albümleri izledi. 
     Korsan basılan kitaplar arasında Oktay Sinanoğlu'nun ''Hedef Türkiye'', Ayşe Kulin'in ''Sevdalinka'', Duygu Asena'nın ''Aşk gidiyorum demez'', Doğan Cücenoğlu'nun ''Savaşçı'' ve Cezmi Ersöz'ün ''Şizofren aşka mektup'' kitapları ilk sıraları aldı. 
     
     EVLERDE ÜRETİLİYOR 
     Denetim Komisyonu'ndan sorumlu İstanbul Vali Yardımcısı Cumhur Güven Taşbaşı da, korsanla mücadelede kararlı olduklarını belirterek, Denetim Komisyonu'nun, meslek örgütlerinden de büyük destek aldığını söyledi. 
     Yapılan operasyonlarda korsan eserlerle birlikte sadece bunların satışını yapan kişilerin ele geçirildiğini, ancak asıl elebaşlarına ulaşılamadığını kaydeden Taşbaşı, gözlem altına alınan kişilerin savcılığa sevk edildiğini, sanıklar hakkında genellikle para cezası kesildiğini ifade etti. 
     Para cezalarının ilgili belediyeler tarafından tahsil edildiğini, 1.5 yıl içinde 3257 Sayılı Kanunu göre toplam 15 trilyon 72 milyar lira para cezası kesildiğini anlatan Taşbaşı, belediyeler tarafından da yaklaşık 6.5 trilyon lirasının tahsil edildiğini kaydetti. 
     Piyasadan boş CD almanın kolay olduğunu vurgulayan Taşbaşı, film, müzik ve benzeri korsan eserlerin kişilerce evlerde üretiminin yapıldığını, piyasada 2 milyon liraya satılan müzik ve film CD'lerinin maliyetinin 300 bin lira olduğunu sözlerine ekledi. 
     
</TEXT>
</DOC>
