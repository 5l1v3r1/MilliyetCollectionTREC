<DOC>
<DOCNO> 219718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun04.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'de isyancılar silah bırakıyor 
</HEADLINE>
<TEXT>

     Haiti'deki isyancıların lideri Guy Philippe, milislerine silahlarını bırakmaları emri verdi. Gerekçe olarak, uluslararası güvenlik güçlerinin, Haiti halkının güvenliği konusunda güvence verdiklerini açıkladı. 
     BBC'nin haberine göre, bu açıklamadan birkaç saat sonra meydana gelen silahlı çatışma ardından, Başbakan Yvon Neptune olağanüstü durum ilan etti. Amacının ülkenin normale dönmesi olduğunu, yağma olaylarının 300 milyon dolar zarara yol açtığını söyledi. 
     Çıkan çatışmada üç kişinin öldüğü bildirildi. 
     Bu arada Karayip ülkeleri, Haiti'de eski Başkan Jean-Bertrand Aristide'in zorla görevden uzaklaştırıldığına dair iddiaları gerekçe göstererek barış gücü operasyonuna katılmayacaklarını duyurdu. 
     Karayip ülkeleri topluluğu bu konuda bağımsız soruşturma açılmasını istedi. 
     CARICOM diye anılan grubun ülkeleri, Haiti'deki karışıklığa barışçıl bir çözüm yolu bulmak için uğraşıyordu. 
     Jamaika'da düzenlenen olağanüstü zirve ardından, Haiti'de oluşturulan uluslararası barış gücüne bundan böyle katkıda bulunmayacaklarını açıkladılar. 
     Amerika Birleşik Devletleri Dışişleri Bakanı Colin Powell ise Aristide'in ülkeyi kendi rızasıyla terk ettiğini vurguladı. Bu konuda özel bir güvenlik şirketinin açıklaması olduğunu da belirtti. 
     Washington'daki muhabirimizin bildirdiğine göre, Amerikalı Dışişleri Bakanı'nın bu açıklamasında eksik kalan bir nokta var. Haiti devlet başkanını korumakla görevli olan şirketin merkezi San Fransisco'da ve korumaların büyük çoğunluğu, Amerikalı eski özel tim ekiplerinin üyeleriydi. Dolayısıyla, korumaların kime daha sadık olduğu, şüphe götürür. 
     Üstelik, Steele Foundation adlı güvenlik şirketi, Powell'ın değindiği türden bir açıklama yapıp yapmadıklarını doğrulamaktan bile kaçındı. 
     
</TEXT>
</DOC>
