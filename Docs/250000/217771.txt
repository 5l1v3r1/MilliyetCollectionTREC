<DOC>
<DOCNO> 217771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo32.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cüneyt Çakır 30 hakemin tamamı FB-GS derbisini yönetebilir 
</HEADLINE>
<TEXT>

     A klasman futbol hakemlerinden Cüneyt Çakır, genç nesil hakemlerin zamana ihtiyacı bulunduğunu vurgulayarak, ''Birkaç yıl içinde Avrupa'da Türkiye'yi en iyi şekilde temsil edeceğimize ve üst düzey maçlarda görev alacağımıza inanıyorum'' dedi. 
     Cüneyt Çakır, aralık ayının ''altın hakemi'' ödülünü almak üzere katıldığı Işık Sigorta ''11 Altın Adam Yarışması'' toplantısında, basın mensuplarının sorularını yanıtladı. 
     Çakır, Türk ve dünya hakemliğinin kıyaslanmasıyla ilgili bir soruya şu yanıtı verdi 
     ''Aramızda bir fark olduğunu düşünmüyorum. Hatta birçok konuda onlardan daha ilerideyiz. Avrupa'daki, Asya'daki futbolu hep birlikte izliyoruz. Orada yapılan hatalarla, burada yapılan hatalar aynı. Önemli olan hataları en az seviyeye indirmek. Biz de bunun için çalışıyoruz. Her ay düzenli olarak seminerler yaparak, performansımızı değerlendiriyoruz ve özeleştiri yapıyoruz.'' Son yıllarda hakem camiasında büyük değişiklikler yapıldığını ve gençleştirilmeye gidildiğini belirten Cüneyt Çakır, ''Avrupa'da da burada olduğu gibi klasmanlar var. Hakemlerimiz henüz genç. Birkaç yıl içinde Türkiye'yi, Avrupa'da en iyi şekilde temsil edeceğimize ve üst düzey maçlarda görev alacağımıza inanıyorum. Ancak zamana ihtiyacımız var'' dedi. 
     Hakemlerin neden medyaya konuşmadığıyla ilgili bir soruya da Cüneyt Çakır, ''Hakem camiası olarak sahada konuşmayı tercih ederiz. Yönettiğimiz maçları en az hatayla bitirerek, futbola güzellik katıyorsak ne mutlu bize'' diye yanıtladı. 
     ''Bir hakem gözüyle hafta sonu oynanacak Fenerbahçe-Galatasaray derbisini kim yönetir'' şeklindeki soruya ise Çakır, ''Herkes bu maçın öneminin bilincinde. Ancak kendimize güveniyoruz. Şu an Süper Lig'de görev yapan ben dahil 30 hakemimiz de görev gelirse derbiyi yönetebilecek durumdadır. Son yaptığımız seminerde de bunun çalışmaları ve görüşmeleri yapıldı'' yanıtını verdi. 
     
</TEXT>
</DOC>
