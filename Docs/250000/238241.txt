<DOC>
<DOCNO> 238241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonyas05.html </URL>
<DATE> 2004/05/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Haşereyle mücadele ilaçlarına dikkat .. 
</HEADLINE>
<TEXT>

     Sağlık Bakanlığı, amacına uygun kullanılmayan haşere ilaçlarının insan ve çevre sağlığı açısından tehlikeli olduğunu bildirerek, izinsiz ilaçların kullanılmamasını istedi. 
     Sağlık Bakanlığı'nca il valiliklerine gönderilen genelde, halk sağlığı alanında, ev, işyeri, okul ve benzeri ortamlarda haşere ve kemirici gibi zararlılarla mücadele amacıyla kullanılan pestisit tarım ilacı ve pestisit benzeri maddelerin ithal, üretim izinleri ve denetimleriyle ilgili tüm işlemlerin Sağlık Bakanlığı'nca yürütüldüğü anımsatıldı. 
     Genelgede, ancak bakanlığa son zamanlarda yapılan şikayetlerde, halk sağlığı alanında kullanılan pestisit ve benzeri ürünlerin izinsiz satışının yapıldığının anlaşıldığı kaydedildi. 
     Bu ilaçların, amacına uygun kullanılmadıklarında insan ve çevre sağlığı açısından son derece tehlikeli olabildiği vurgulanan genelgede, bu nedenle pestisitlerin zararlı etkilerinden tüketicinin korunmasının önemli olduğu ifade edildi. 
     Genelgede, izinli ürünler listesine de yer verilerek, piyasa denetimlerinde bu listesinin dikkate alınması, izinsiz satışına rastlanan ürünler hakkında yasal işlem yapılması ve pestisit alım ihalelerinde ürünlerin izinli olmasına dikkat edilmesi istendi. 
     Konunun, haşere mücadelesi için pestisit alımı yapan belediye başkanlıkları ve firmalara da duyurulması talep edildi. 
     
</TEXT>
</DOC>
