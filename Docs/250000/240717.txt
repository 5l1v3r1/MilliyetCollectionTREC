<DOC>
<DOCNO> 240717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy12.html </URL>
<DATE> 2004/05/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Şener Uyum yasalarının hayata geçirilmesi konusunu değerlendirdik 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin AB'ye tam üyeliğine ilişkin müzakere tarihinin belirlenmesinde ilerleme raporunun önem taşıdığını belirterek, ''Türkiye'deki reform çalışmalarının ilerleme raporuna yansıyabilmesi açısından, bu yasama yılına özgü olmak üzere çıkarılması gereken kanunların tamamlanması gerekmektedir'' dedi. 
     Şener, Bakanlar Kurulu toplantısının ardından yaptığı açıklamada, TBMM'ye sevk edilecek kanun tasarıları hakkında kurula bilgi sunulduğunu bildirdi. 
     Buna ilave olarak TBMM'nin bu haftaki gündemi hakkında da değerlendirmelerde bulunulduğunu ifade eden Şener, ayrıca, işsizlik ile mücadele ve istihdamın geliştirilmesine yönelik çalışmaların ele alındığını söyledi. 
     Daha önce Başbakanlık genelgesi ile kurulan ''İstihdamı Geliştirme ve Koordinasyon Merkezi''nin bugüne kadarki faaliyetlerinin de görüşüldüğünü anlatan Şener, bu konuda da değerlendirme yapıldığını ifade etti. 
     AB Genel Sekreteri Murat Sungar'ın, AB konusunda ''Türkiye'nin bulunduğu durumu'' anlattığını bildiren Şener, şöyle konuştu 
     ''Bu yılın 12. ayında yapılacak AB zirvesinde, Türkiye'nin AB'ye tam üyeliğine ilişkin müzakere tarihi belirlenecektir. Bu müzakere tarihinin belirlenmesinde ilerleme raporunda ele alınacak konular ve ilerleme raporundaki değerlendirmeler önem arz edecektir. Bu ilerleme raporunun ekim ayının ilk haftasında çıkacağı anlaşılmaktadır. 
     Dolayısıyla, Türkiye'deki reform çalışmalarının ilerleme raporuna yansıyabilmesi açısından, bu yasama yılına özgü olmak üzere çıkarılması gereken kanunların tamamlanması gerekmektedir. Özellikle siyasi kriterlere ilişkin önceliğimizin olduğunu bilmektesiniz. Bu öncelik çerçevesinde yapılacak yasal düzenlemeler gözden geçirilmiştir. Ancak, olay sadece yasal düzenlemelere ilişkin değil, aynı zamanda reformların hayata geçirilmesi de yani çıkan yasaların uygulanması da ilerleme raporunda ele alınacak temel konu olduğu için, bu nokta üzerinde de değerlendirme yapılmıştır.'' Şener, ekonominin koordinasyon içinde yürütülmesi, düzenli takip edilmesi amacıyla, kendisinin başkanlığında, 5 bakandan oluşan ''Ekonomik Koordinasyon Kurulu'' oluşturulduğunu bildirdi. 
     Şener, Bakanlar Kurulu toplantısının ardından gazetecilerin sorularını da yanıtladı. 
     Bir gazetecinin, işsizlikle mücadele konusunda ayrıntılı bilgi istemesi üzerine, Şener, İşsizlikle Mücadele ve Koordinasyon Kurulu'nun yaptığı çalışmaların Bakanlar Kurulu'na sunulduğunu ifade etti. 
     Bakanlıklarda ilgili birimlerce yapılan çalışmaların takip edilmesinin, değerlendirilmesinin ve işbirliğinin sağlanmasının yeterli olmadığını kaydeden Şener, makro anlamda da değerlendirmelerin yapılması, geleceğe yönelik bir perspektifin geliştirilmesi gerektiğini kaydetti. Şener, şöyle devam etti 
     ''Bu noktada, Ekonomik Koordinasyon Kurulu'nun önemli olduğu vurgulanmıştır. Ekonomik Koordinasyon Kurulu, geçen haftaki Bakanlar Kurulu'nda görüşülmüştü, bugün de şekli verilmiştir. Ekonominin belli bir koordinasyon içinde yürütülmesi, düzenli şekilde takip edilmesi, ekonomik konuların Bakanlar Kurulu toplantılarının dışında daha ayrıntılı ve detaylı şekilde tüm ekonomiyle ilgili bakanların ve bürokratların da katılımıyla düzenli şekilde sürdürülmesi için oluşturulmuştur.'' -EKONOMİK KOORDİNASYON KURULU ÖN TOPLANTISI- Şener, Ekonomik Koordinasyon Kurulu'nun başkanlığını kendisinin yapacağını, ayrıca devlet bakanları Ali Babacan ve Kürşad Tüzmen, Maliye Bakanı Kemal Unakıtan ile Sanayi ve Ticaret Bakanı Ali Coşkun'un da kurulda yer alacağını bildirdi. 
     Şener, konunun önemine göre, koordinasyon kurulu toplantılarına ilgili bakan ve bürokratların da her zaman çağrılabileceğini söyledi. 
     Kurulun, bugün ön toplantısını Bakanlar Kurulu'ndan önce yaptığını söyleyen Şener, kurulun haftalık düzenli olarak gündemde olan ve ele alınması gereken konuları ayrıntılı görüşeceğini, inceleyeceğini ve Bakanlar Kurulu'na bilgi vereceğini kaydetti. 
     Bakanlar Kurulu'na sunulan işsizlik ve istihdamın artırılmasına ilişkin bilgileri de bu kurulda değerlendireceklerini ifade eden Şener, ''Makro açılım açısından etkili ve sonuç alıcı hangi faaliyetlerin yapılması gerektiğini ele alacağız'' dedi. 
     Bir gazetecinin, ''8.5 milyar dolarlık ABD kredisiyle ilgili sona yaklaşıldığı biçiminde haberler var. Bu kredi kullanılacak mı '' sorusu üzerine Şener, bu konunun Bakanlar Kurulu gündeminde olmadığını belirtti. Şener, ''Bu, her zaman kullanabileceğimiz bir rezervdir ama biz kullanma ihtiyacı duyduğumuz takdirde...'' diye konuştu. 
     Bu konuda yeni bir durumun olup olmadığının sorulması üzerine Şener, ilgili bakandan ayrıntılı açıklamanın alınabileceğini söyledi. 
     
     ''2003'TE SAPMA OLMAMIŞTIR'' 

     ''Yeni önlemler paketi gerekiyor mu Dövizin yukarıya seyri devam ediyor. Bu konuda bir şey yapacak mısınız '' sorusuna karşılık da Şener, şunları kaydetti 
     ''Hükümet olarak biz istikrara önem veriyoruz. Makro ekonomik istikrarın ekonomi açısından en önemli nokta olduğunu söyledik ve ortaya koyduğumuz ekonomik program da bu istikrarı sağlamaya yöneliktir. Bunu gerçekleştirmek için enflasyonla mücadele programı uyguluyoruz. Bu dengeleri devam ettirmek maksadıyla bütçe disiplinine önem veriyoruz ve hükümet olarak da uygulanan politikalar konusunda piyasaların güven duymasının her şeyin önünde bir öncelik olduğunu kabul ediyoruz. Bu yüzdendir ki, biz şu ana kadar 3 Kasım seçimlerinden itibaren bu ekonomik hedefler konusunda hangi açıklamayı yaptıysak, o hedefler gerçekleşmiştir. Önemli olan bir hükümetin yıllık program ilan ettiğinde veya bir hedef açıkladığında gidişatın o hedefleri gerçekleştirmek için yeterli olup olmadığıdır. 2003'te hükümet ne söylediyse yıl sonunda bunlar gerçekleşmiştir, sapma olmamıştır.'' 
     
     ''HER ŞEY KONTROLDE'' 

     Şener, 2004 yılıyla ilgili makro ekonomik hedeflerin ortaya konulduğunu ve bu hedeflerin gerçekleşmesi için hangi iktisat politikası araçlarının hangi biçimde kullanılacağını ilan ettiklerini belirterek, şunları kaydetti 
     ''Bugüne kadar bu politikaları bu çerçevede yürüttük. Zaman zaman yıl içerisinde bazı hareketlilikler olabilir. Bundan önce, dolar değer kaybediyor önemli bir şey var mı diye soruyordunuz, şimdi, niye değer kazanıyor diye soruyorsunuz. Bu geçici hareketliliklerin hiçbir zaman makro hedeflerimizi bozucu bir etkisi yoktur. Bugün itibariyle her şey kontroldedir, izlenmektedir.'' 
     
     ''PİYASADA DÖVİZ BOLLUĞU VAR'' 

     Dövizin sürekli değer kaybetmesi sonucunda fazla düşüş yaşanmasın diye Merkez Bankası'nın piyasadan 15 milyar doların üzerinde döviz aldığını anlatan Şener, Merkez Bankası'nın dövizin değer kazanması karşısında sadece 9 milyon dolarlık piyasaya ilave döviz girdisi sağladığını ve dövizin değer kazanmasının hemen durduğunu kaydetti. Şener, şöyle konuştu 
     ''Demek ki piyasada döviz bolluğu var. Piyasada döviz sıkıntısı yok, herhangi bir sorun yok. Merkez Bankası dövizin değer kaybetmesi sonucunda topladığının sadece 15'te 1'ini piyasaya vermeye kalksa, döviz hiç ummayacağınız kadar değer kaybedecektir. Çünkü, sadece 9 milyon dolarla döviz hemen kontrol altına girmiştir. Bugün itibariyle ekonomik dengelerle ilgili herhangi bir problem yoktur. Makro ekonomik hedeflerle ilgili de herhangi bir problem söz konusu değildir, her şey yolundadır.'' AB ile ilgili yasalar konusunda bir soru üzerine ise Şener, bu konuda yasalaşması gereken tasarıların neler olduğunun ve sürecin toplantıda ele alındığını belirtti. İlerleme raporunda siyasi kriterlerin temel nokta olduğunu, bunlarla ilgili hazırlanan yasa tasarılarının bu yasama yılı içinde meclisten geçmesi gerektiğini söyleyen Şener, bu konuda herhangi bir sorun bulunmadığını ifade etti. 
     Şener, siyasi kriterlerle ilgili en temel değişikliğin Anayasa değişikliği olduğunu vurguladı. 
     
     ''KÜRTÇE SENİ SEVİYORUM'' 

     Bir gazetecinin, Güneydoğu gezisinde, Diyarbakır Belediye Başkanı'na Kürtçe ''seni seviyorum'' dediğini hatırlatarak, ''Bu konuda farklı dil ve lehçelerle konuşulmasına ilişkin bir yönetmelik yok. Bu bir çelişki değil mi '' sorusu üzerine Şener, bildiği kadarıyla bu konuda bir yönetmelik olduğunu söyledi. Şener, bu konuda uygulamada ortaya çıkan aksaklıkların aşılması gerektiği konusunda hükümetin fikir birliği içinde ve kararlı olduğunu vurguladı. 
     İşsizlik rakamlarının sorulmasına karşılık da Şener, bu konuda DİE'nin zaman zaman açıklama yaptığını, geçen yıl itibariyle bu rakamın yüzde 10.5 olduğunu ifade etti. 
     2004 yılı istihdamında önemli artışlar olduğunu bildiren Şener, ''Bu çizgi, gerçekten 2004 yılının işsizlikle mücadelede önemli bir yıl olacağını gösteriyor bize'' dedi. 
     Bu arada, İngiltere Başbakanı Tony Blair'in gelecek olması dolayısıyla güvenlik güçlerinin Başbakanlık Yeni Bina önünde yoğun güvenlik önlemleri aldığı gözlendi. 
     
</TEXT>
</DOC>
