<DOC>
<DOCNO> 230423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonspo10.html </URL>
<DATE> 2004/04/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Galatasaray'da, Denizlispor mesaisi başladı... 
</HEADLINE>
<TEXT>

     Ligde üstüste yaptığı 5 maçı yitirerek büyük bir düş kırıklığı yaşayan Galatasaray, gelecek hafta yapacağı Denizlispor maçının hazırlıklarına ara vermeden başladı. 
     Teknik direktör Gheorghe Hagi yönetiminde yaklaşık 1 saat 20 dakika çalışan sarı-kırmızılı ekipte, dünkü karşılaşmada 90 dakika yer alan futbolcular koşunun ardından antrenmanı bıraktılar. Diğer futbolcular ise şut idmanının ardından dar alanda çift kale maç yaptı. 
     Koşu sırasında özellikle Mondragon'un moralinin bozuk olduğu dikkati çekerken, Kolombiyalı kalecinin, koşu sırasında Ankaragücü maçında kalçasına gelen darbeden dolayı meydana gelen yarayı arkadaşlarına gösterdiği gözlendi. 
     Antrenmana, yorgunluğu nedeniyle masaj yaptırmakla yetinen Hakan Şükür katılmazken, sakatlıkları bulunan Orhan, Berkant ve Kingston da takımdan ayrı olarak üst sahada çalıştı. 
     Çalışmayı izlemeye gelen Batista'nın kızı, antrenmanın sonunda sahaya girerek babası ve Prates ile oynadı. 
     Galatasaray, Denizlispor maçının hazırlıklarını yarın akşam yapacağı çalışmayla sürdürecek. 
     
</TEXT>
</DOC>
