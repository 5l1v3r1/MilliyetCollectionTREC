<DOC>
<DOCNO> 230226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonspo20.html </URL>
<DATE> 2004/04/10/ </DATE>
<TIME> 22.02 </TIME>
<AUTHOR>  </AUTHOR>
<HEADLINE>
Çalımbay "Hakettiğimiz bir galibiyeti aldık" 
</HEADLINE>
<TEXT>

     Birinci Süper Lig'de Galatasaray karşısında 1-0'lık skorla galip gelen Ankaragücü'nde teknik direktör Rıza Çalımbay, hakettikleri bir galibiyet aldıklarını söyledi. 
     Takımının iyi oynadığını ve iyi mücadele ettiğini belirten Rıza Çalımbay, ''İyi mücadele ettik. Net pozisyonlarımız vardı. Ancak bunlardan 1 tanesini değerlendirdik. Mutlaka kazanmamız gereken bir maçtı. Hakettiğimiz bir galibiyet aldık. Tempodan çok memnunum. Kazandığımız için de memnunuz'' diye konuştu. 
     Ankaragücü'nü iyi bir takım yapmaya çalıştıklarını ifade eden Çalımbay, ''Ankaragücü bu sezon ligi iyi bir yerde bitirmeye çalışıyor. Gelecek sezon üst sıralara oynayan bir takım yaratmaya çalışacağız'' dedi. 
     Çalımbay, penaltı pozisyonu ve maçın 76. dakikasında her iki takım futbolcularının itişmesiyle ilgili olarak da şöyle konuştu 
     ''Biz de penaltı olarak gördük. Hakem pozisyona yakındı. Onun verdiği karara saygı duymak zorundayız. Kargaşa pozisyonunda da her iki takım futbolcularının yapmamaları gereken hareketler oldu.'' Son haftalarda eleştiri alan hakem camiasıyla ilgili olarak da Çalımbay, ''Hakemlere yardımcı olmalıyız. Ligi bu hakemlerle götürmek zorundayız. Rahat bırakılırlarsa daha iyi maçlar yönetecekler. Her iki tarafa da yaranamıyorlar. Hakemlerin sonuna kadar yanındayım'' diye konuştu. 
     
     Galatasaray Cephsi 
     Galatasaray Teknik Direktörü Georghe Hagi, maçtan yaklaşık 40 dakika sonra katıldığı basın toplantısında, ''Genelde pek fazla birşey yapmadık'' dedi. 
     Bundan sonra her oyuncunun kendi yorumunu yapması gerektiğine dikkati çeken Hagi, şöyle konuştu 
     ''Birçok şeyin değişmesi lazım. Öyle bir duruma geldik ki her oyuncu kendi yorumunu yapacak ve bu takımda oynayıp oynamayacağına karar verecek. Beklemediğimiz bir pozisyonda gol yedik. Oyuncularım tam kapasitede değiller.'' Karşılaşmanın ilk yarısında biraz daha etkili olduklarını belirten Hagi, sözlerini şöyle tamamladı 
     ''İkinci yarıda sanki birşeyler koptu. Hava sıcaklığı ve iklim koşulları oyuncuları etkiledi. Hassas bir durumdayız. Zamanımız olacak, bakacağız. Futbolcularımız sahada, maçtan önce söylediklerimi uygulayamadılar. Her bir oyuncumun, sahada daha fazla birşeyler vermesi gerekiyor. Gelecek sezonki takımı kurmak için görevi şimdiden kabul ettim. Bu takımı tanımam için iyi olacak. Sahaya çıkaracak 11'i bulamıyorum. Her maç öncesi 5-6 oyuncum sakat olarak geliyor.'' Öte yandan maçtan sonra Ankara Metrosu'nun İvedik İstasyonu'nda taşkınlık yapan bir grup Ankaragücü taraftarına polis müdahale etti ve 1 taraftarı gözaltına aldı. 
     
</TEXT>
</DOC>
