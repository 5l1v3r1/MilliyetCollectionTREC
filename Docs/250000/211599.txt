<DOC>
<DOCNO> 211599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/siyaset/siy04.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
PEŞMERGEDEN TEHDİT 
</HEADLINE>
<TEXT>

   KDP yetkilisi Neçirvan Barzani, bölgedeki Türk askerlerinin çekilmemesi durumunda, 'çözüm bulmak için tüm olasılıkların açık olacağını' söyledi 
      
   Kuzey Irak'taki Erbil kenti ve çevresinin yerel yönetiminin başkanı ve Kürdistan Demokratik Partisi KDP yetkilisi Neçirvan Barzani, partisi ve Kürdistan Yurtseverler Birliği'nin KYB yönettiği bölgeler arasındaki hatta görevli Türk askerlerinin çekilmemesi durumunda büroların gerekirse zor kullanılarak kapatılacağı tehdidini savurdu. 
   Barzani, AP'ye yaptığı açıklamada, Türkiye'nin KDP ile KYB arasında 1996'da çıkan çatışmaların ardından iki grup arasında tampon görevi yapmak amacıyla gönderdiği askeri gücün çekilmesini istedi. 
   Barzani, bölge parlamentosunun ekimde Londra ve Ankara'ya "Saddam yönetiminin devrilmesinden sonra barış gücü askerlerinin Kürt bölgesinden ayrılması gerektiğini" belirten birer mektup gönderdiğini, ancak bu konuda toplantı yapma talebine yanıt alamadıklarını söyledi. Barzani, ilgili ülkelerin çaba göstermemesi halinde "sorunun çözümü için başka seçenekleri gündeme alacaklarını ve tüm olasılıkların açık olduğunu" belirtti. KDP yetkilisi, "bu seçeneklerin ne olacağı" sorusuna da "gösteriler, protestolar ve bürolarını kapatma gibi seçenekler" yanıtını verdi. 
   
   Güç kullanmak mümkün değil 
   Erbil'de görevli ABD'li teğmen James Bullion ise, Kürtlerin güç kullanma olasılığı olmadığını belirterek, "Böyle bir şey yaparlarsa çok büyük uluslararası sorun çıkar. Bunu yapmayacaklar" dedi. Bullion, Türk barışgücünün, ancak Kürt bölgesindeki iki partinin tam birleştiği zaman bölgeden ayrılacağını ifade etti. 
   
   Bremer Federalizm Irak'a uygun olabilir    NAMIK DURUKAN 

   ABD'nin Irak'taki Sivil Yöneticisi Paul Bremer, federalizm sisteminin Irak'a uygun olabileceğini söyledi. Şiilerin en büyük dini liderlerinden Ayetullah Sistani'nin 'Irak'ta acil seçim yapılmasını talep eden mektubuna yanıt veren Bremer, şunları söyledi "Seçimin cevabını BM yetkilileri verecek. Ancak ABD, federalizm sisteminin Irak'a uygun olacağını düşünüyor. ABD'nin kastettiği federalizm, idari ve coğrafi federalizmdir. Bu sistem, Irak'ta diktatörlüğün bir daha ortaya çıkmasını engelleyecektir." 
   
   
</TEXT>
</DOC>
