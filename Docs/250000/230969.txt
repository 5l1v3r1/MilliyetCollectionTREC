<DOC>
<DOCNO> 230969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko41.html </URL>
<DATE> 2004/04/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İşsizlikle mücadeleye AB'den 32 milyon euroluk destek... 
</HEADLINE>
<TEXT>

     Sivil toplum kuruluşları ve ilgili sosyal taraflarca Türkiye'deki işsizlik sorununun çözümüne yönelik geliştirilecek projelere 32 milyon Euro hibe verilecek. 
     Türk hükümeti ile Avrupa Komisyonu arasında geçen yıl finansman anlaşması imzalanan Aktif İşgücü Programları Projesi kapsamında, özel olarak Yeni Fırsatlar-Hibe Planı geliştirildi. 
     Türkiye İş Kurumu İş Kur tarafından yönetilecek Hibe Planı dahilinde, 2005 yılı sonuna kadar toplam 32 milyon euro, sivil toplum kuruluşları ve ilgili sosyal taraflarca geliştirilecek projelere hibe edilecek. 
     Serbest meslek sahiplerinin ve KOBİ'lerin gelişimini destekleyen ve yeni iş alanları yaratan projeler ile çalışanlara yönelik eğitim projeleri, istihdam olanakları yaratabilecek yenilikçi projeler Hibe Planı altında fon alabilecek. 
     Kar amacı gütmeyen sivil toplum kuruluşları, vakıflar, dernekler, yerel yönetimler, işçi ve işveren sendikaları, sanayi, ticaret, ziraat odaları, üniversiteler, kooperatifler gibi kurumlar hibe için başvurabilecek. 
     İş Kur Genel Müdürü Necdet Kenar, Hibe Planı'nın sosyal kuruluşlara tanıtıldığı toplantıda yaptığı konuşmada, ülkenin en önemli sorununun işsizlik olduğuna dikkat çekerek, işsizliğin tek başına hükümetin çözeceği sorun olmadığını, herkese görev düştüğünü vurguladı. 
     
     AVRUPA FONLARINDAN YARARLANILAN İLK PROJE 

     Kenar, Hibe Planı ile işsizliği önlemeyi ayrıca sivil toplum kuruluşlarının Avrupa fonlarından yararlanabilecekleri proje yeteneklerini geliştirmeyi hedeflediklerini belirtti. 
     Aktif İşgücü Programları Projesi'nin Avrupa fonlarından yararlandıkları ilk proje olduğunu belirten Necdet Kenar, ''Avrupa fonları ve Avrupa istihdam stratejileri çerçevesinde uyguladığımız ilk proje. Bu, başarıyla uygulanırsa AB'den daha fazla fon elde etmenin yolu da açılacak'' diye konuştu. 
     Hibe Planı Danışmanı Murat Gönülalan da konuşmasında, hibe planının toplam 32 milyon euro'luk kaynağının 24 milyonunun Avrupa Birliği, 8 milyonunun ise Türk hükümeti tarafından karşılanmakta olduğunu kaydetti. 
     İşsizlik verileri göz önüne alınarak İstanbul, Adana, Ankara, Antalya, İzmir, Malatya ve Trabzon olarak 7 bölgenin belirlendiğini anlatan Gönülalan, İstanbul'a 9 milyon euro düştüğünü bildirdi. 
     Bir projenin en fazla 375 bin euro en az 10 bin euro hibe alabileceğini, verilen hibenin projenin toplam maliyetinin yüzde 90'ını aşamayacağını kaydeden Gönülalan, belirli bir bölgeden yeterli sayı ve nitelikte proje gelmemesi durumunda kaynakların diğer bölgelere aktarılabileceğini söyledi. 
     Gönülalan, hibeden yararlanmak isteyen proje teklifleri için, Nisan ve Haziran aylarında iki çağrı yapılacağını belirtti. 
     Hibe Planı başvurusu hakkında ''www.iskur.gov.tr'' ve ''www.deltur.cec.eu.int'' internet adreslerinden detaylı bilgi alınabilecek. 

     
</TEXT>
</DOC>
