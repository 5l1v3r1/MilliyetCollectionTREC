<DOC>
<DOCNO> 243237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun43.html </URL>
<DATE> 2004/05/27/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Irak'ta geçici yönetim konseyi üyesinin konvoyuna saldırı 
</HEADLINE>
<TEXT>

     Irak Geçici Yönetim Konseyi üyesinin konvoyuna saldırı olduğu bildirildi. 
     Konsey üyesi Selame El Hafaci'nin 3 otomobilden oluşan konvoyuna, Yusufiye'de ateş açıldı. Ancak Hafaci'nin saldırıda yara alıp almadığı henüz bilinmiyor. 
     Haberi veren Hafaci'nin yardımcısı Resul Talip, bilgiyi konvoyda bulunan korumalardan birinden aldığını söyledi. 
     Hafaci'nin, Necef'te Amerikan güçleriyle Şii milisler arasındaki çatışmaların bitmesi için arabulucu olarak gittiği kentten Bağdat'ta dönmekte olduğu bildirildi. 
     Konseyin 3 kadın üyesinden biri olan Hafaci, eylül ayında bir saldırıda ağır yaralanan konsey üyesi Akile El Haşimi'nin yerine seçilmişti. 
     
     HAVAN TOPU EVE DÜŞTÜ 
     Öte yandan, Bağdat'ın kuzeyinde bulunan Samarra kentinde bir havan topu mermisinin eve düşmesi sonucu, 2'si çocuk 3 kişinin öldüğü, 9 kişinin yaralandığı bildirildi. 
     Samarra Hastanesi acil servisinden yapılan açıklamada, 30 yaşındaki Kasım Rahil Matar ile Matar'ın 7 yaşındaki kızı Ayman ve 5 yaşındaki oğlu Lait'in, evlerine düşen havan topu mermisi nedeniyle öldüğü, ayrıca 9 kişinin de yaralandığı belirtildi. 
     Bu arada, adının açıklanmasını istemeyen bir polis yetkilisi, bugün Samarra'nın birçok bölgesine nereden atıldığı bilinmeyen çok sayıda havan topu mermisinin isabet ettiğini söyledi. 
     
</TEXT>
</DOC>
