<DOC>
<DOCNO> 242524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/guncel/gun01.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İhale operasyonu genişliyor 
</HEADLINE>
<TEXT>


Savunma ihalelerine fesat karıştırdığı gerekçesiyle tutuklanan müteahhit Özmen'in kasasında bulunan ajandasından rüşvet listesi çıktı. Soruşturma kapsamında askerle iş yapan dekoratör gözaltına alındı... 

ANKARA Milliyet 

Genelkurmay Askeri Başsavcılığı'nın başlattığı operasyonda, Milli Savunma Bakanlığı MSB ihalelerine fesat karıştırdığı gerekçesiyle tutuklanıp cezaevine konulan müteahhit Ali Osman Özmen'in ofisinde hangi ihalelerde hangi isimlere rüşvet verdiğini tek tek not ettiği ajandanın ortaya çıkmasının ardından, soruşturma genişliyor. 
Kuzey Deniz Saha Komutanlığı Askeri Savcılığı'nın istemi üzerine, askerlere iş yapan Klas Dekorasyon'un sahibi Mehmet Albayrak dün gözaltına alındı. 

Kardeş Albayrak aranıyor 
Albayrak'ın kardeşi Mustafa Albayrak'ın da arandığı bildirildi. Konuyla ilgili üçü İstanbul'da, biri Ankara'da olmak üzere dört müteahhidin daha gözaltına alınabileceği bildirildi. 

Ajanda bağlantısı 
Özmen'in rüşvet olarak para, ev ya da araba verdiği asker ve sivil kimselere ne kadar rüşvet verdiğini, tek tek adlarının yazdığı belirtilen ajanda ile gözaltılar arasında bağlantı olduğu öne sürüldü. Özmen'in ajandasında parasal ilişkilerin yanı sıra, askeri personelin terfi ve atamalarla ilgili notların da yer aldığı belirtildi. 

Malvarlıkları araştırılıyor 
Soruşturma kapsamında, müteahhit Özmen ile ilişkisi olduğu sanılan ikisi emekli beş üst düzey komutanın da aralarında bulunduğu çok sayıda askerin ve birinci derece yakınlarının malvarlıklarının da araştırılmaya başlandığı belirtildi. 


</TEXT>
</DOC>
