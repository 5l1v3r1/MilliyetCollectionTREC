<DOC>
<DOCNO> 204768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun07.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'ün sanal kraliçesi Britney Spears... 
</HEADLINE>
<TEXT>

     Ünlü şarkıcı Britney Spears, 2003'te internet üzerinde ismi en çok aranan yıldız oldu. Dünyanın dört bir yanından milyonlarca internet kullanıcısı sanal alemde Spears'ı ararken, ikinciliği Hilton oteller zincirinin skandal varisi Paris Hilton elde etti. 
     Internetteki ''hollywood reporter'' sitesinin haberine göre, bir dönem hayranlarını kaybettiği ve gözden düştüğü söylenen Spears, söylentileri boşa çıkardı. 
     Internetteki en popüler arama motorları lycos, americaonline ve yahoo'dan derlenen sonuçlara göre Spears, sanal alemin uzak ara kraliçesi. Arama motorlarında defalarca hakkında tarama yapılan Spears, ünlüler arasında en çok aranan kişi oldu. 
     Spears'ın ismi, aynı zamanda tüm konuları kapsayan genel tarama listelerinde de hakkında arama yapılan ikinci konu başlığı. Britney Spears, pekçok listede ''Irak Savaşı'' başlığını bile geride bıraktı. 
     Spears'ın ardından ikinciliği skandallarıyla anılan Hilton Otelleri'nin çılgın varisi Paris Hilton aldı. Dergilere verdiği yarı çıplak pozlar, gittiği davetlerde giydiği dekolte kıyafetler ve son olarak da çekilen cüretkar sahnelerle dolu bir kasetinin bulunduğu söylentisi Hilton'a listelerde ikinciliği getirdi. 
     Rap müziğin gözde ismi 50 Cent, listede üçüncü oldu. 
     
     EMİNEM GÖZDEN Mİ DÜŞTÜ 

     Skandalların prim yaptığı listede dördüncülüğü rap müziğin çılgın ismi Eminem aldı. 2003'ü geçen senelere göre biraz daha durgun geçiren Eminem'in bu sakinliği onu listede dördüncü sıraya düşürdü. 
     Televizyon dizileri ve filmler de çok arananlar listesinde yer buldu. ''Buffy the Vampire Slayer'', ''The Simpsons'', ''Survivor'' gibi dizi ve programlar yıl boyunca bolca arandı. 
     İlk on listesinin ardından Michael Jackson, Anna Kournikova, Michael Jordan, David Beckham ve Allen Iverson da aranan isimlerden oldu. 
     Internetteki popüler arama motorlarında en çok haklarında arama verilen ilk 10 isim şöyle 
     1. Britney Spears . 
     2. Paris Hilton . 
     3. 50 Cent . 
     4. Eminem . 
     5. Jennifer Lopez . 
     6. Oprah Winfrey . 
     7. Hilary Duff. 
     8. Pamela Anderson . 
     . 
     9. Orlando Bloom . 
     10. Justin Timberlake . 
     
</TEXT>
</DOC>
