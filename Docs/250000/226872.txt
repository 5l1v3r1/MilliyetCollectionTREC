<DOC>
<DOCNO> 226872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko25.html </URL>
<DATE> 2004/03/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Avrupalı'nın her 6 çorabından biri ''Made in Turkey'' 
</HEADLINE>
<TEXT>

     İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, Avrupa'da giyilen her 6 çoraptan birinin Türk malı olduğunu bildirerek, ''Türkiye bu alanda dünya liderliğine soyundu'' dedi. 
     İstanbul Tekstil ve Konfeksiyon İhracatçı Birlikleri'nin İTKİB yayın organı Hedef Dergisi, her ay bir sektörü inceleyeceği ''Hedef In'' adlı bir proje başlattı. 
     Orakçıoğlu, bu ay çorap sektörünün incelendiği projenin tanıtımında yaptığı konuşmada, Çin pazarına değinerek, Çin'in üretim biçimi ve üretim süreçlerinde kullandığı mali enstrümanların sürekli bu şekilde kalmayacağını ve dünya pazarlarında estirdiği havanın karşılığını alamayacağını savundu. 
     Çin'in kalitede Batı'yı tatmin edemeyeceğini ifade eden Orakçıoğlu şöyle devam etti 
     ''Toz duman içinde geçecek bir iki seneden sonra Türkiye'nin ürettiği kalite ve moda, yüksek volümlü siparişler için Türkiye'yi bugünden çok daha büyük bir cazibe merkezi haline getirecek. Çin'in ne kalitesi, ne ürettiği moda, ne de üretim proseslerinde yerine getirdiği sosyal sorumluluklar Batı'nın taleplerini karşılamaya yeterlidir. Bu sebeple konsantrasyonunuzu mutlaka yenilikçi ve kaliteli ürünler üzerinde yoğunlaştırın.'' 
     
     ''MARKALARIMIZ ÇOCUKLARIMIZIN SİGORTA POLİÇELERİDİR'' 

     Firmalara, yakın bir gelecekte ortaya çıkacak farklı talepleri karşılayabilecek standartları şimdiden işletmelerinde oluşturmaya başlamalarını öneren Orakçıoğlu, ''Tabii bütün bunları yaparken kendi markalarınızı asla ihmal etmeyin. Türkiye'nin yaratacağı markalar Türkiye'nin gelecek garantisidir. Markalarımız, çocuklarımızın sigorta poliçeleridir'' ifadesini kullandı. 
     Süleyman Orakçıoğlu, firmaların birbirinin fiyatını kıran yaklaşımlar yerine birbirinin kalitesini, dolayısıyla fiyatını artıran yaklaşımlar içinde olmaları gerektiğini vurguladı. 
     İHKB Başkanı Orakçıoğlu, çorap firmalarının büyük başarılara imza atmalarının nedeninin pekçok firmanın biraraya gelerek oluşturduğu Türkiye markasıyla ilgili olduğunu kaydetti. 
     Avrupa'da giyilen her 6 çoraptan birinin Türk malı olduğuna işaret eden Orakçıoğlu, Türkiye'nin bu alanda dünya liderliğine soyunduğunu söyledi. 
     
     ÇORABIN DÖRTTE ÜÇÜ İHRAÇ EDİLİYOR 

     Dış Ticaret Müsteşar Yardımcısı Ömer Faruk Doğan ise, Türkiye'nin 1.5 milyar çift çorap ürettiğine ve bunun dörtte üçünü ihraç ettiğine dikkati çekerek, şunları kaydetti. 
     ''Bizim ürettiğimiz kalite ve moda, dünyaya yayılacak olumlu imajımız açısından son derece önemli. Bu büyük kapasite aynı zamanda 1 milyar dolara yaklaşan bir döviz girdisi anlamına da geliyor. Eğer ABD pazarıyla ilgili yeni ve daha etkili çözümler üretebilirsek, 1 milyar dolar sınırı çorap sanayicilerimizin hiç de uzağında değil.'' Projenin tanıtım toplantısı, Penti Çorapları'nın düzenlediği defile ile sona erdi. 

     
</TEXT>
</DOC>
