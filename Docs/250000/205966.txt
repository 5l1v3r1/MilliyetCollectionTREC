<DOC>
<DOCNO> 205966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun14.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de ABD helikopteri düştü 1 ölü 
</HEADLINE>
<TEXT>

     Irak'ın başkenti Bağdat'ın batısındaki Felluce'de, bir Amerikan helikopterinin düştüğü ve bir askerin öldüğü bildirildi. 
     ABD ordusu, Bağdat'ın batısında bir Amerikan helikopterinin açılan ateş sonucu düştüğünü, 1 askerin öldüğünü, 1 askerin yaralandığını bildirdi. 
     Amerikalı Tuğgeneral Mark Kimmitt, yaptığı açıklamada, Felluce kenti yakınlarında OH-58 tipi helikopterin düşürülmesiyle ilgili olarak 82. Hava Tümeni ile görüştüğünü belirterek, ''Helikopterin düşman ateşiyle düşürüldüğüne inanıyorlar'' dedi. 
     Iraklı bir polis, Felluce kenti yakınında düştüğü açıklanan Amerikan OH-58 tipi helikopterin vurulduğunu gördüğünü bildirdi. 
     Polis Muhammed Abdülaziz, ''Amerikan askerleriyle birlikte mayın temizleme çalışması için devriye gezerken, gökyüzünde bir füze tarafından vurulduktan sonra ikiye ayrılarak alevler içinde düşen bir helikopter gördüğünü'' anlattı. 
     
</TEXT>
</DOC>
