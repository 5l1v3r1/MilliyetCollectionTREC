<DOC>
<DOCNO> 222297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonyas06.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Düşler Atölyesi" Projesi, başladı... 
</HEADLINE>
<TEXT>

     Çocukların özgüven ve estetik anlayışlarının geliştirilmesini amaçlayan ''Düşler Atölyesi'' Projesi, Van'da başladı. 
     Türkiye Eğitim Gönüllüleri Vakfı TEGV , Nokia Mobile Phones ve Uluslararası Gençlik Vakfı International Youth Foundation-IYF işbirliğiyle oluşturulan ''Düşler Atölyesi'' Projesi Van'da uygulanmaya başladı. 
     Düşler Atölyesi Proje Koordinatörü Gazi Selçuk, proje kapsamında oluşturulan atölyelerin, Türkiye Eğitim Gönüllüleri Vakfı TEGV Feyyaz Tokar Eğitim Parkı'nda açıldığını söyledi. Selçuk, TEGV'in 11 eğitim parkında yürütülecek projeyle, çocukların özgüven ve estetik anlayışlarının geliştirilmesinin amaçlandığını belirtti. 
     Proje kapsamında 2003 yılında İstanbul ve Diyarbakır'da açılan atölyelerde 50 gönüllü eğitici ve 1479 çocuğun eğitim desteği aldığını kaydeden Selçuk, ''Resim bölümü ile sınıf öğretmenliği uzmanlarından oluşan öğreticiler, çocuklara, el becerilerini geliştirme, çevredeki doğal ve atık malzemeleri kullanabilme yönünde eğitim veriyor'' dedi. 
     Selçuk, 3 yıl içinde 11 eğitim parkındaki özel tasarlanmış sanat atölyelerinden yaklaşık 800 gönüllü ve 40 bin çocuğun yararlanmasının hedeflendiğini bildirdi. 
     
</TEXT>
</DOC>
