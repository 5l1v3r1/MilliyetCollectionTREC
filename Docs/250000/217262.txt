<DOC>
<DOCNO> 217262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur43.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çığ altında kalan trene ulaşıldı. 
</HEADLINE>
<TEXT>

     Bingöl-Muş arasında kara saplanan ve üzerine çığ düşen yük trenini kurtarmak için, Elazığ'dan yola çıkan kar kürer makineli kurtarma treninin, yük trenine ulaştığı ve mahsur kalan personelin karayoluyla Elazığ'a geldiği bildirildi. 
     Alınan bilgiye göre, Bingöl-Muş arasında bulunan Turna-Kale İstasyonları arasında kara saplanarak üzerine çığ düşen yük trenini kurtarmak dün Elazığ'dan çıkan kar kürer makinalı kurtarma treni bölgeye ulaşarak kurtarma çalışmalarına başladı. 
     Trende görevli 10 personelin sağlık durumlarının iyi olduğu öğrenilirken, yol açma çalışmalarının sürdürüldüğü ifade edildi. 
     Yoğun kar yağışı nedeniyle önceki gün Elazığ'dan hareket eden 302 sefer sayılı yük treni, Turna-Kale İstasyonları arasında kara saplanmış ve üzerine çığ düşmüştü. 
     
</TEXT>
</DOC>
