<DOC>
<DOCNO> 201782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yasam/yas04.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kokaini ver, kaybol ' 
</HEADLINE>
<TEXT>

   Uyuşturucu girişini bir türlü engelleyemeyen Hollanda'nın Schiphol Havaalanı'nda, 3 kilograma kadar kokainle yakalanan ceza almıyor 
   
   Hollanda Adalet Bakanlığı, bir süre önce, mahkemelerdeki yığılma ve hücrelerde yer kalmaması üzerine, üzerinde 1 kilograma kadar kokain bulunan yolcuları, uyuşturucuya el koyup ülkelerine geri gönderme uygulaması başlatmıştı. Ancak tüm önlemlere rağmen Antil Adaları'ndan kokain taşıyan kurye sayısında azalma olmayınca bakanlık, 'cezasız uyuşturucu' ağırlığını, sessiz sedasız üç kiloya çıkardı. 
   Hatta önceki gün, Antil Adaları'ndan gelen uçakların bir günlüğüne ayrıntılı şekilde kontrol edileceği açıklandı. Bunun üzerine, uçaklardaki yolcu sayısı yüzde 50 azalsa da, üzerlerinde 3 kilograma kadar kokain bulunan yolcuların, uyuşturucuya el konulduktan sonra haklarında herhangi bir işlem yapılmadan ülkeye giriş yaptıkları görüldü. Güney Amerika ülkelerindeki kokain şebekeleri, Hollanda hükümetinin yeni planını bildikleri için, bugünlerde yoğun şekilde ülkeye uyuşturucu sokmaya devam ediyor. 
   Piyasaya değeri yaklaşık 100 bin euro olan 3 kilogram kokain ile, Schiphol Havaalanı dışında yakalanan bir kişi 5 yıla kadar hapis cezasına çarptırılabiliyor. 
   
   
   
</TEXT>
</DOC>
