<DOC>
<DOCNO> 243325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo06.html </URL>
<DATE> 2004/05/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Konyaspor'da iç transferde 3 imza... 
</HEADLINE>
<TEXT>

     Konyaspor, iç transferde Murat Duman, Niyazi ve Tayfun'un sözleşmelerini birer yıl daha uzattı. 
     Teknik direktör Sakıp Özberk ile sözleşme imzalayarak, futbolcu transferine hız veren Konyaspor, öncelikle iç transfere yöneldi. 
     Geçen sezonun kadrosunu bozmak istemeyen yeşil-beyazlılar, Murat Duman, Niyazi ve Tayfun'un sözleşmelerini birer yıl daha uzattı. 
     Geçen sezon Trabzonspor'dan büyük umutlarla transfer edilen ve sözleşmesi biten Oumar'ı gözden çıkaran Konyaspor'un, bu futbolcudan disiplinsiz davranışları nedeniyle vazgeçtiği bildirildi. 
     Dış transferde de emin adımlarla ilerleyen yeşil-beyazlılar, Murat Hacıoğlu, Mahmut Hanefi ve Erhan Albayrak ile görüşmelerini hızlandırdı. 
     Kulüp basın sözcüsü Sefa Ortaç, dış transferde çok titiz davrandıklarını belirterek, ''Büyük paralar verip futbolcu transfer ederek sıkıntıya düşmek istemiyoruz. Erhan Albayrak, Konyaspor'a çok yakın. Bir sorun çıkmazsa önümüzdeki sezon Albayrak, yeşil-beyaz formayı giyecek'' dedi. 
     
</TEXT>
</DOC>
