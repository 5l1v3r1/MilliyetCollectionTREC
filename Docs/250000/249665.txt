<DOC>
<DOCNO> 249665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy05.html </URL>
<DATE> 2004/06/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Mustafa Sarıgül Hedefim CHP'nin bayrağını en yükseklere taşımak 
</HEADLINE>
<TEXT>

     Şişli Belediye Başkanı Mustafa Sarıgül, bundan sonra yapacağı iki iş olduğunu belirterek, bunlardan birinin Türkiye Cumhuriyeti'nin bayrağını, diğerinin de Cumhuriyet Halk Partisi'nin bayrağını en yükseklere taşımak olduğunu söyledi. 
     Sarıgül, ABD dönüşü Atatürk Havalimanı VIP Salonu'nda bir grup partili tarafından çiçeklerle karşılandı. 
     ABD temaslarına ilişkin basın toplantısı düzenleyen Sarıgül, 15 gün süren gezinin son derece yorucu ve keyifli olduğunu belirterek, ''Yerel yönetimle ve ülke yönetimiyle ilgili kendi düşüncelerimizi aktardık. Amerikalı yetkililerden birçok konuda bilgi aldım'' dedi. 
     Türkiye'nin ABD'den ileri olduğu noktalar bulunduğu gibi, ABD'nin de ileri olduğu noktalar bulunduğunu gördüğünü ifade eden Sarıgül, şunları kaydetti 
     ''Özellikle yerel yönetimler konusunda bizim Şişli'de uyguladığımız projeler, Amerika'nın son derece önünde. Şuna inanıyorum, ülkeler ve uluslar kendi ulusal bağımsızlığından, kendi ulusal birliğinden, örflerinden, geleneklerinden asla ve asla taviz vermeden, karşılıklı ilişkiler içerisinde mutlaka bulunmalı. Kimse yalnız bir şey yapamaz.'' Sarıgül, CHP Gençlik Kolları'nda çok şeyler öğretildiğini ABD gezisinde gördüğünü anlatarak, ''Özellikle Washington'da yaptığımız temaslar sırasında, gerek Senato, gerek Temsilciler Meclisi'nde, gerekse Beyaz Saray yetkilileriyle yaptığımız görüşmelerde, CHP ile onur ve gurur duydum. Kuvayı Milliye hareketinin, ulusal birliğimizin ne denli önemli olduğuna bir kez daha şahit oldum'' dedi. 
     Sarıgül, ''ABD Dışişleri Bakanlığı'nca bana yapılan davet, Mustafa Sarıgül'ün şahsına yapılan bir davet değildir. Beni Mustafa Sarıgül yapan, demokrasimizin, cumhuriyetimizin temel ilkeleridir. ABD'ye beni davet eden güç, önce hakkın gücü, sonra halkımızın gücü ve en büyük güç de CHP'nin gücüdür'' diye konuştu. 
     
     TÜRK VE CHP BAYRAKLARINI EN YÜKSEĞE TAŞIMAK 
     Sarıgül, Türkiye'ye dönmenin onurunu ve mutluluğunu yaşadığını kaydederek, ''Allah kimseyi ülkesinden uzaklarda bırakmasın. Bundan sonra benim yapacağım iki tane iş var. Bu iki iş için canla, başla, azimle, gayretle, bıkmadan, usanmadan 'bismillah' diyerek yoluma devam edeceğim. Bu iki işin biri, inşallah Türkiye Cumhuriyeti'nin bayrağını en yükseklere taşımak. İkincisi inşallah, Cumhuriyet Halk Partisi'nin bayrağını en yükseklere taşımak'' dedi. 
     Mustafa Sarıgül, gazetecilerin, ''CHP'nin bayrağını en yükseklere taşıyacağınız sözünden CHP Genel Başkanlığı'na aday olacağınız anlamı mı çıkıyor '' şeklindeki sorusu üzerine de şöyle konuştu 
     ''Yok yok. Benim hiçbir yere aday olmam söz konusu değil. Benim adaylığıma ben karar veremem. Yurttaşlarımızın takdir duygusudur. Mustafa Sarıgül'ün makam ya da mevki hırsı olmaz. Benim rütbe heyecanım yok. Halkımıza inşallah hizmet heyecanım var.'' Sarıgül, daha sonra parti otobüsüne binerek havalimanından ayrıldı. 
     
</TEXT>
</DOC>
