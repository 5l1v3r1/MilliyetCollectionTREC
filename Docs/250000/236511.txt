<DOC>
<DOCNO> 236511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo27.html </URL>
<DATE> 2004/05/01/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Sakaryaspor'da Birinci Süper Lig sevinci... 
</HEADLINE>
<TEXT>

     İkinci Futbol Ligi A Kategorisi'nde, Sakaryaspor'un ligin bitimine 2 hafta kala Birinci Süper Lig'e yükselmeyi garantilemesi kentte büyük sevinç yarattı. 
     Atatürk Stadı'nı dolduran yeşil-siyahlı taraftarlar, maçın bitiş düdüğüyle birlikte sahaya girerek futbolcuları omuzlarına aldılar ve onlarla birlikte Birinci Süper Lig turu attılar. 
     Sakarya Valisi Cahit Kıraç, Sakarya Milletvekilleri Recep Yıldırım, Hasan Ali Çelik ve Ayhan Sefer Üstün ile kulüp başkanı Selahattin Aydın, tur sonrasında soyunma odasına giderek, futbolcular ile teknik kadroyu kutladılar. 
     Vali Kıraç, burada yaptığı konuşmada, Sakaryaspor'da malzemeciden masöre, futbolcusundan yöneticisine dek herkesin birlikte mücadele ederek, kent halkına büyük bir sevinç yaşattığını söyledi. 
     Sakaryaspor'un Birinci Süper Lig'e layık olduğunu ifade eden Kıraç, şunları kaydetti 
     ''Sakaryaspor buna layıktı ama 4 yıldır direkten dönüyordu. Bu şampiyonluk Sakarya'yı ekonomi, eğitim, sağlık başta olmak üzere her alanda bir üst lige taşıcaktır. Herkesi kutluyorum, daha güzel günlerde birlikte olacağız.'' Kulüp başkanı Selahattin Aydın da, ''Yürekten mücadele ettiniz, hepinizi kutluyorum'' dedi. Aydın, kaptan Mesut'un maç priminin 2 milyar liraya yükseltilmesini istemesi üzerine de ''Primi bize bırakın, gerekeni yaparız'' diye konuştu. 
     Antrenör Şaban Yıldırım ise maçla ilgili değerlendirme yapmanın doğru olmayacağını ifade ederek, ''Matematiksel olarak şampiyon olduk. Zorlu maçlar sonrasında çok şükür mutlu sona ulaştık. Herkese hayırlı olsun'' dedi. 
     Bu arada Sakaryaspor taraftarları, oluşturdukları uzun araç konvoylarıyla kent merkezinde kutlamalarını sürdürüyorlar. 
     
</TEXT>
</DOC>
