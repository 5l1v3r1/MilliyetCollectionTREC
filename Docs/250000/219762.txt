<DOC>
<DOCNO> 219762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun48.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, yabancı bankaların payını yüzde 25'e yükseltecek 
</HEADLINE>
<TEXT>

     Nihat Dağdelen - Rusya, ülkedeki yabancı sermayeli bankaların kotasını yüzde 12'den yüzde 25'e yükseltmeye hazırlanıyor. 
     Rusya Merkez Bankası Başkanı Vladimir Herebtov, yaptığı açıklamada, Dünya Ticaret Örgütü DTÖ ile yapılan müzakereler sonucu Rus piyasasındaki yabancı bankaların kotasını yüzde 25'e çıkarmayı önerdiklerini söyledi. 
     Ülkedeki yabancı bankaların piyasadaki payının şu anda yüzde 12 olduğunu ve yabancı bankaların yüzde 25'lik payı uzun bir süre kullanmayacağını ifade eden Herebtov, ''Yabancı yatırımcılar Rusya'daki durumun istikrarlı ve öngörülebilir olduğuna yeterince güvenmiyor'' diye konuştu. 
     Herebtov, DTÖ ile yapacakları bir sonraki görüşmelerin en geç nisan ayının ilk haftasında olacağını belirterek, görüşmelerin gündemindeki temel konulardan 2 veya 3'ünün bankacılıkla ilgili olacağını kaydetti. 
     
</TEXT>
</DOC>
