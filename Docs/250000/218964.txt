<DOC>
<DOCNO> 218964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko15.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Birçok sektörde ithal Çin mallarının yanattığı sıkıntı büyüyor... 
</HEADLINE>
<TEXT>

     Piyasada, iç giyimden elektrik malzemelerine, oyuncaktan züccaciyeye, kırtasiyeden ayakkabıya kadar birçok sektörde ithal Çin mallarının yarattığı sıkıntı büyüyor. 
     İstanbul Ticaret Odası İTO meslek komiteleri temsilcileri, pazar paylarını artırırken, birçok üreticinin işini kaybetmesine yol açan Çin ürünlerinin piyasadaki durumunu değerlendirdiler. 
     İTO Elektrik Tesisat Malzemesi ve Elektronik Meslek Komitesi Başkanı, Maksan Kablo'nun yöneticisi Natık Akyol, sektörlerinin Çin tehdidi ile karşı karşıya olduğunu söyledi. 
     Türkiye'nin bir nevi Çin çöplüğüne dönüşmekte olduğunu dile getiren Akyol, kalitesiz, taklit elektrik ve elektronik ürünlerinin Türkiye'de haksız rekabet yaratmasının yanı sıra ihracat pazarlarında büyük kayıplara yol açtığını vurguladı. 
     Natık Akyol, Çin ile rekabette üretim maliyetlerinin düşürülmesinin büyük önem taşıdığını belirtti. 
     
     İÇ ÇAMAŞIRINDA DURUM 
     Mensucat Meslek Komitesi Başkanı ve Tektaş İç Çamaşırları'nın sahibi Faruk Çataltaş, Çin'den iç çamaşırı ithalatının üretim yapanlar için önemli bir sorun haline geldiğini vurgulayarak, fiyat konusunda Çin ürünleriyle başedemez durumda olduklarını söyledi. 
     Çataltaş, ''Türkiye'de üretilen bir ürünün 5 milyon liralık fiyatına karşılık, Çin'den gelen benzer ürünün fiyatı 1 milyon 200 bin lira civarında oluyor. Markalarıyla öne çıkıp ihracat yapanlar hariç, diğer üretici firmalarımız Çin mallarıyla rekabet edemiyorlar. Bu konuda bizim sektörümüzde en güzel tespit yapılabilecek yer Beykoz Paşabahçe'dir. İmalat yapılan birçok atölye kapandı ve kapanmaya devam ediyor'' dedi. 
     Kendilerinin de müşteri talepleri doğrultusunda belli oranda ithal mal satmaya başladıklarını ifade eden Çataltaş, ''Bu kadar dengesiz rekabete devletin izin vermesine anlam veremiyorum'' diye konuştu. 
     
     PAZARDA 3 MİLYONA 5 PARÇA EMAYE SET 
     Züccaciye sektöründe faaliyet gösteren ve Mercan'da şirketi bulunan Ömer Ertuğrul Erdoğan da, bütün sektörler gibi züccaciyenin de benzer sıkıntıyı yaşadığını bildirdi. 
     Çin'den gelen ürünlerin, Türkiye'de üretilenlerle karşılaştırıldığında inanılmaz ucuz olduklarını belirten Erdoğan, şunları kaydetti 
     ''Kalite farklılığına rağmen düşük alım gücü nedeniyle tüketiciler ucuz olanı tercih ediyorlar. Çin ürünleri, damping soruşturması, fon ya da kota getirilmesi gibi ne yapılırsa yapılsın engellenemiyor. Bu önlemler alındığında da ithalatı yapanlar Çin'de üretilse bile başka ülkede üretilmiş gibi gösterip getiriyorlar. Bunun yanında ithalatta düşük miktar ve düşük bedel beyanları da var. 
     Tüm bunların engellendiğini düşünelim, ancak bu işin kaçak boyutu var, kayıtsız giren ürünler var. Ürettiğim ürünler arasında üç parça emaye saklama kabından oluşan bir set de var. Bunun toptan fiyatı 26 milyon lira, ancak, inanılmaz kalitesizi, üstelik 5 parça olarak 3 milyon liraya pazarda satılıyor.'' Çin hakimiyetinin porselende yüzde 15-20, tencere ve tavada buna yakın, camda yüzde 10'un altında olduğunu aktaran Erdoğan, yüzde 5 orana bile sahip olsa, o ürün grubundaki üreticileri sıkıntıya soktuğuna dikkat çekti. 
     
     OYUNCAK VE HEDİYELİK EŞYADA ÇİN HAKİMİYETİ 
     İTO'nun Hediyelik Eşya Bijuteri Meslek Komitesi Başkanı, Tampak Oyuncak ve Bijuteri Sanayi Şirketi'nin ortağı Ahmet Doğan Alperen, Çin malı oyuncak, hediyelik eşya ve bijuterinin piyasada hakim durumda olduğunu söyledi. 
     İthalatın yasaklanmasının bir çözüm olmadığını, sektörlerinde asıl sorunu, ülkeye kayıtdışı sokulan malların yarattığını ifade eden Alperen, şöyle dedi 
     ''İthalatın tamamen yasaklanmasına karşıyız. Antidamping kararları da gerekmiyor. Eğer Türkiye'deki üreticiler desteklense, daha kaliteli ve ucuzunu rahatlıkla üretebiliriz. 
     Asıl sıkıntımız kaçak yollarla mal girmesi. Rekabeti tamamen ortadan kaldıran kaçak olarak gelen mallardır. Bugün köşebaşlarında Ne alırsan 1 milyon mağazaları açıldı. Bunlar nasıl geliyor, hangi yollarla geliyor bilmiyoruz. Kapınızın önünde tezgah açan, bizimle aynı malı yarı fiyata satıyor.'' 
     
     SANAYİ CASUSLUĞU İDDİASI 
     İTO'nun Hazırgiyim ve Konfeksiyon Komitesi Başkanı Mehmet Akif Hut ise kürk ve deri konfeksiyonunda kaçak çalışan Çinlilerin ''sanayi casusluğu yaptığı'' iddiasında bulundu. 
     Hut, Çin'in geri kaldıkları alanlarda, hızlı ilerleme sağlayabilmek amacıyla bu yolu seçtiğini savundu. 
     Kendi şirketlerinin ağırlıklı olarak çalıştığı Rusya'da Çin ürünlerinin rekabetiyle karşı karşıya kaldığını da ifade eden Hut, ''Artık kaliteyi de yukarı taşımaya başladılar'' diye konuştu. 
     
     AYAKKABI SANAYİCİLERİ UYARIYOR 
     Ayakkabı Sanayicileri Derneği Başkanı Selahattin Akaydın da, ayakkabı sektörünün 300 bin kişinin çalıştığı, yaklaşık 1 milyon ailenin ekmek yediği önemli bir sektör olduğunu belirterek, Çin ve Uzakdoğu'dan gelen ayakkabılar karşısında çok zor durumda kalındığını bildirdi. 
     Bu yüzden istihdam kayıplarının yaşanacağını kaydeden Akaydın, Çin ve Uzakdoğu'dan düşük faturalı mal girişinden dolayı Türk ekonomisinin büyük oranda KDV kaybı ve vergi kaçağı ile karşı karşıya kaldığını anlattı. 
     Dış görünüşü ile aldatıcı özelliklere sahip, gerçekte kalitesiz malların ithalatının önlenmesinin şart olduğunu vurgulayan Akaydın, şöyle dedi 
     ''Bu mallar tüketicimizi yanıltarak, insan sağlığını tehlikeye sokacak büyük boyutlara ulaşmıştır. Gümrüklerimizin yeniden yapılandırılması, özellikle ihtisas gümrükleri kurularak, kalitesiz ve düşük faturalı malların yurda girişi önlenmelidir.'' 
     
     OTOMOTİVDE YEDEKPARÇA İTHALATI ARTIYOR 
     Taşıt Araçları Parça Sanayicileri Derneği TAYSAD Genel Sekreteri Barbaros Demirci de, 2002 yılında 2.2 milyar dolar olan otomotiv yan sanayi ithalatının, geçen yıl 3.5 milyar dolara yükseldiğini belirtti. 
     Çin'den yapılan ithalatın toplam içindeki payının binde 18'den yüzde 1.3'e, rakamın da 19 milyon dolardan, milyon dolara çıktığını bildiren Demirci, bu ürünler içinde en yüksek değeri 36.5 milyon dolarla lastik ithalatının aldığını kaydetti. 
     Barbaros Demirci, şunları söyledi 
     ''Rakamlar şimdilik küçük görünse de artış gösteriyor. Önlemler alınabilir ancak, bu alınan önlemler geçicidir. Esasında Çin tehdidinden çok Türkiye'nin kendi kendine yarattığı bir tehdit var. Üretim maliyetlerinde rekabeti bozan artışlar oluyor. Son bir ay içinde saca dolar bazında yüzde 50'ye yakın zam geldi. Global olarak çalışıyoruz ama üretim maliyetlerimiz global değil. 
     Bana göre, kısa dönemde gümrükler daha sıkı kontrol edilebilir, ihtisas gümrükleri getirilebilir ama 2005 yılından sonra ne yapacaksınız Bence doğrudan Çin ile uğraşmak yerine kendimiz birşeyler yapmalıyız.'' 
     
</TEXT>
</DOC>
