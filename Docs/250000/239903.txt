<DOC>
<DOCNO> 239903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/spor/spo15.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



'Baskı altındayız' 

TAHKİM Kurulu dün yayınladığı bildiri ile Başbakan Yardımcısı ve Devlet Bakanı Mehmet Ali Şahin'in açıklamalarına yanıt verdi. Bildiride, "Yargı mercii olarak 12 yıllık görev süremiz içinde kurulumuza hiçbir idari ve siyasi makamın müdahalesi görülmemiştir. Bugün kendimizi sayın bakanın baskısı altında hissediyoruz, Şenol Güneş davası sebebiyle kurulumuza yönelttiği beyanata ve bu dava ile ilgisine de anlam veremiyoruz. Sayın bakanın iddia ettiği gibi bir hukuk kepazeliği ve görev ihmali söz konusu değildir" görüşleri yer aldı. 

Çimen'e fatura 

MHK yıllar süren geleneği bozdu ve sezon sonu hakemliği bırakan Ünsal Çimen'i şampiyon olan takımın maçına vermeyerek, TFFHGD seçiminde Metin Tokat'ın listesinde yer almasının faturasını ödetti Önceki yıl hakemliği bırakan Murat Ilgaz'ı şampiyon olan Galatasaray'ın, geçen yıl da veda eden Sebahattin Şahin'i, şampiyon Beşiktaş'ın Samsunspor maçına veren MHK, Ünsal Çimen'i "onore etmek" yerine cezalandırma yolunu seçti. 

Son durak Sayıştay 

TBMM Genel Kurulu'nda kabul edilerek yürürlüğe giren özerklik kanunu çerçevesinde hazırlanan ana statü, Maliye Bakanlığı'ndan geçti, Sayıştay'ın görüşüne sunuldu. Federasyonlara mali ve idari yönden özerklik tanıyan kanun kapsamında hazırlanan çerçeve statü maliyenin görüşü ile birlikte Sayıştay'a gönderilirken, bu kurumun vereceği rapor sonrasında yürürlüğe girecek. 

'Fahri çalıştık' 

FUTBOL Federasyonu Başkanvekili Orhan Saka, 3813 sayılı yasada yer almasına karşın üç yönetim kurulu üyesinin bugüne kadar herhangi bir ücret almadığını ve görevlerini fahri olarak sürdürdüğünü söyledi. Saka, "Ben, Ata Aksu ve Ali İpek, bu hakkı bugüne dek kullanmadık. MHK Başkanı Bülent Yavuz, kurul üyesi Sabri Çelik ve Mahmut Çetiner ise yararlanmıştır" dedi. 

Avşar'a teşekkür 

VETERANLAR Tenis Turnuvası dün TED Kulübü'nün kortlarında start aldı. Katılım oranının yüksek olduğu turnuva on gün sürecek. TED Kulübü Başkanı Mehmet Tınaz, bu yıl üçüncüsü yapılan organizasyona ismi verilen Hülya Avşar'a desteklerinden dolayı teşekkür etti. n Saim Bozer 

Bravo Derya 

İSPANYA'DAKİ Avrupa Yüzme Şampiyonası'nın dördüncü gününde bayanlar 100 metre sırtüstünde Derya Erke, 1.04.28'lik derecesiyle 13. olarak yarı final yarışına katılma hakkı elde etti. Bu kategoride Nazlı Uzman 1.06.59 ile 25. olarak elendi. Erkekler 50 metre kurbağalamada Cenk Aktaş ve 100 metre kelebekte Gülşah Gönenç de elenmekten kurtulamadı. 

Çalımbay'dan veda 

ANKARAGÜCÜ Teknik Direktörü Rıza Çalımbay dün Başkent ekibiyle resmi olarak sözleşmesini feshetti. Genç antrenör, "Ekibim ve ben Ankaragücü için bir şanstık ama değerlendiremediler. Teklif gelirse Beşiktaş'a seve seve gideriz. Büyük kulüplerde çalışmak daha kolay" dedi. 

Ringde dokuz yarı finalist 

19. Uluslararası Ahmet Cömert Boks Turnuvası'nda erkeklerde 64'te Gökhan Üstüner, 81'de Yusuf Beykoz, Caner Sayak, bayanlarda ise 46'da Derya Aktop, Didem Çatalbay, 60'ta Gülsüm Tatar, 63'te Hatice Çoban, 66'da Mehtap Bakış, Kıymet Karpuzoğlu yarı finale yükseldi. Ayrıca beş erkek boksörümüz de çeyrek finale çıktı. 

Rüzg r engeli 

BODRUM Bitez'deki Dünya Laser Sınıfı Yelken Şampiyonası'nda eleme turlarına şiddetli rüzg r nedeniyle başlanamadı. Uzun süre beklenmesine rağmen değişiklik olmayınca start bugüne kaldı. 61 ülkeden 148 sporcunun yarışacağı şampiyona sonunda Atina 2004'te laser standart sınıfında katılacak son sekiz ülke belli olacak. 

Gencer'e suçlama 

BASKETBOL Federasyonu'nun özerklik çalışmaları sırasında, GSGM Merkez Danışma Kurulu üyelerine sahte isim ve adresle belge gönderen kişinin oyuncu menajeri Nur Gencer olduğu ortaya çıktı. Federasyon, bu ismin Gencer olduğunun belgeleriyle tespit edildiğini açıkladı. 

Ralf iddiası 

FORMULA 1'de Williams BMW'nin Alman pilotu Ralf Schumacher'in Toyota ile kesin olarak anlaşmaya vardığı ileri sürüldü. McLaren'den sezon sonunda ayrılması kesinleşen David Coulthard, "Bence bu iş bitti. Ücret ve kontrat hakkında fazla bir bilgim yok. Tek bildiğim şey Ralf'ın gelecek sezon Toyota için yarışacağıdır" dedi. 

Bulak imzalıyor 

DENİZLİSPOR Teknik Direktörü, yaklaşık 1.5 sezondur çalıştırdığı Yeşil - Siyahlı takımla yeniden anlaştı. Başkan Zafer Katrancı ve yöneticiler ile Giray Bulak arasında yapılan görüşmenin olumlu geçtiği, tecrübeli hocanın 17 Mayıs'ta imza atacağı açıklandı. 

Kemertaş'ı kaybettik 

GAZETECİ Özden Kemertaş 57 geçirdiği kalp krizi sonucu vefat etti. Son olarak Yeniçağ Gazetesi spor servisinde çalışan Kemertaş'ın cenazesi bugün Beşiktaş Sinanpaşa Camii'nde cuma namazının ardından Ortaköy'deki aile mezarlığına defnedilecek. Türkiye Gazeteciler Cemiyeti ve TSYD üyesi olan Kemertaş evli ve iki çocuk babasıydı. 


</TEXT>
</DOC>
