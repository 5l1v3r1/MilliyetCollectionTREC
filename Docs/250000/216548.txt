<DOC>
<DOCNO> 216548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo14.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pesic Tanjeviç Türk Milli takımı için ideal 
</HEADLINE>
<TEXT>

     Basketbol Erkekler Avrupa Ligi'nde Ülkerspor ile aynı grupta yer alan Barcelona'nın Sırp antrenörü Svetislav Pesic, Türkiye A Milli Basketbol Takımı'nın antrenörlüğü için vatandaşı Bogdan Tanjevic'in çok uygun olduğunu savundu. 
     Barcelona'nın Ülkerspor ile yaptığı grup maçı için İstanbul'da bulunduğu sırada Basketbol Federasyonu'nun resmi internet sitesine açıklamalarda bulunan Pesic, Tanjevic'in milli takımları çalıştırmak konusunda çok deneyimli olduğunu vurgulayarak, şunları kaydetti 
     ''Tanjevic, İbrahim, Hidayet, Mehmet gibi çok kaliteli bir kadro ile nasıl çalışması gerektiğini iyi biliyor. Tanjevic açısından baktığımız zaman ise Türk Milli Takımı'nın ilk hedefi Sırbistan-Karadağ'da yapılacak 2005 Avrupa Şampiyonası olacaktır. Bu turnuva Tanjevic'in kendi ülkesine, kendi halkına kendisini yeniden göstermesi adına önemli bir motivasyon nedeni olur. Bence bu durum hem Tanjevic, hem de Türk Milli Takımı için çok önemli bir avantaj teşkil eder.'' Avrupa Ligi'nde mücadele eden Efes Pilsen ve Ülkerspor'un performanslarına da değinen Sırp antrenör, şöyle dedi 
     ''Efes Pilsen, Avrupa Ligi'nin en zor grubunda yer aldı ve grubu lider olarak tamamladı. Açıkçası bu kadarını beklemiyordum. Çok zor ve kritik maçlarda iyi performans ortaya koydu. Ülkerspor ise sezon başında çok önemli değişiklikler yaşadı. Sezon ortasında da antrenör değişikliği yaptı. Takım olarak çok kapasiteli bir ekip olduğu kesin. Son 1 ay içinde de ekip rayına oturmaya başladı. Aldıkları üst üste 5 galibiyet de bunu ortaya koyuyor. İkinci turda elde edeceği hiçbir sonuç beni şaşırtmayacak.'' Bu arada kendisinin basketbola başlamasında Türk basketbolunun duayenlerinden Yalçın Granit'in büyük payı olduğunu kaydeden Pesic, açıklamasını şöyle tamamladı 
     ''Türk basketbolu deyince aklıma gelen ilk şeylerden biri de Yalçın Granit ismidir. Çocukluğumda kendisi Galatasaray ile ülkemize bir kamp için gelmişti. O dönemde açık sahada şu anda ismini hatırlamadığım bir takımımız ile hazırlık maçı oynadılar. Kendisinden inanılmaz etkilenmiştim. Büyük bir basketbolcuydu. Bir ara tek başına şov yapmaya başladı. Herkes hayranlıkla kendisini izliyordu, tabii en başta ben. Kendisinin halen Türk basketbolu için çok önemli çalışmalar yaptığını biliyorum.'' 
     
</TEXT>
</DOC>
