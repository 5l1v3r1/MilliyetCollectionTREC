<DOC>
<DOCNO> 237480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko12.html </URL>
<DATE> 2004/05/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Otomotiv yan sanayi yatırıma hazırlanıyor... 
</HEADLINE>
<TEXT>

     Bu yılın ilk 4 ayında 2003 yılının aynı dönemine oranla yüzde 25 oranında artış gösteren otomotiv yan sanayi ihracatı, yaklaşık 925 milyon dolar olarak gerçekleşti. İlk kez yüzde 100 kapasiteye ulaşan ihracat amaçlı araç üreten firmalara parça veren yan sanayi kuruluşları, 3 vardiya çalışmalarına karşın mal yetiştirememeleri nedeniyle yeni yatırıma hazırlanıyor. 
     185'i yabancı sermaye ortaklı yaklaşık 700 firmanın faaliyet gösterdiğini otomotiv yan sanayi, son yılların en hareketli dönemini yaşıyor. 
     Son yıllarda yaşanan ekonomik krizlerde kapasitelerini oldukça düşüren otomotiv sektöründeki çok sayıda firma, aldıkları derin yaralara karşın zor da olsa ayakta kalmayı başardı. 
     Üretim kapasitesi, ürün çeşitliliği ve ulaştığı standartlar itibariyle Türkiye'de imal edilen taşıt araçları için gerekli parça ve komponentlerin en az yüzde 80'ini karşılayabilecek düzeye ulaşan Türk otomotiv yan sanayi, teknolojik açıdan geldiği nokta ile yurt dışında rekabet edebilecek kalitede üretim yapabilme başarısını elde etti. 
     Taşıt Araçları Yan Sanayicileri Derneği TAYSAD Genel Sekreteri Barbaros Demirci, otomotiv yan sanayinin, Türkiye'deki otomotiv imalat sektörünün yüzde 60 oranında yerli parça kullanması durumunda 9 milyar dolarlık üretim değeri yaratabileceğini söyledi. 
     Otomotiv sektörünün genel olarak ihracatını yüzde 43 oranında artırarak 2 milyar 90 milyon dolardan, 3 milyar 6 milyon dolara çıkardığını belirten Demirci, şunları kaydetti 
     ''Buna paralel otomotiv yan sanayisinde de ciddi anlamda canlanma görülüyor. Bu yılın ilk 4 ayında geçen yılın aynı dönemine oranla ihracatını yüzde 25 oranında artıran Türk otomotiv yan sanayi, yaklaşık 925 milyon dolarlık ihracat gerçekleştirdi. Özellikle ihracat amaçlı araç üreten ana sanayiye parça veren yan sanayi kuruluşları ilk kez yüzde 100 kapasiteye ulaştı. Günde günde 3 vardiya çalışmalarına karşın mal yetiştiremeyen bu otomotiv yan sanayi kuruluşları, yatırıma hazırlanıyor.'' 
     
     YERLİ PARÇA KULLANIMI DA ARTTI 
     Demirci, sektördeki inanılmaz canlanmanın yerli parça tercihini de artırdığını ifade ederek, otomotiv imalat sanayinin yerli parça kullanımının yüzde 40 düzeylerine ulaştığını anlattı. 
     Yaşanan krizlerle yapılarında büyük erozyonla uğrayan otomotiv yan sanayinin yaklaşık 500 milyon dolarlık bir ek yatırıma ihtiyaç duyduğunu vurgulayan Demirci, ''İmalat sanayi, yan sanayi ile ortak çalışma yürütmek istiyor. Bunun için de yan sanayiden Ar-Ge çalışmalarına ağırlık vermeleri isteniyor. Sektör de bu çalışma çerçevesinde kendini yenilemeye başladı'' dedi. 
     Demirci, ihracat patlaması yaşanmasına karşın dövizdeki dengesizlik yüzünden firmaların ihracattaki karının giderek düştüğünü belirterek, ''Tüm firmalar bunun sıkıntısını çekiyor, ancak otomotiv yan sanayide bugün itibariyle yerli parça kullanılmamasındaki en önemli etken, ithal ürünlerin ucuzluğu nedeniyle yerli ürüne tercih edilmesidir. Ülkede enflasyon ve maliyetler artarken dövizdeki artışın uzun süre istenilen düzeyde olmaması işletmeleri zor durumda bıraktı. Bu konuda ihracatçıyı teşvik edici kur düzenlemesi yapılmalı'' diye konuştu. 
     
</TEXT>
</DOC>
