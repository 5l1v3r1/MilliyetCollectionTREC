<DOC>
<DOCNO> 246303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur19.html </URL>
<DATE> 2004/06/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İmar Bankası davasında Kemal ve Yavuz Uzan için tutuklama kararı 
</HEADLINE>
<TEXT>

     Yetkili olmadığı halde İmar Bankası'ndan hazine bonosu satışına ilişkin 7 eski yöneticinin yargılandığı dava kapsamında, ifadelerinin alınabilmesi amacıyla Kemal ve Yavuz Uzan hakkında gıyabi tutuklama kararı çıkartıldı. 
     Şişli 7. Asliye Ceza Mahkemesi'ndeki duruşmaya, davanın tutuksuz sanıkları Erol Hürbaş, Yaşar Avni Güral, Birol Çilingir, Gürol Demirkol ve Hilmi Başaran ile İmar Bankası ana davası kapsamında gıyabi tutuklu olarak aranan Kemal ve Yavuz Uzan katılmadı. 
     Mahkeme hakimi, Kemal ve Yavuz Uzan'ın adresleri hakkında mahkemeye gönderilen cevap yazısında, bu şahısların bulunamadığının bildirildiğini tutanağa yazdırdı. 
     Duruşmada söz alan sanık avukatlarından Vehbi Kahveci, Ankara 24. Asliye Ceza Mahkemesi'nde bazı SPK çalışanları hakkında bir dava açıldığını belirterek, bu davayla ilgili olduğu gerekçesiyle söz konusu dosyanın incelenmek üzere mahkemeye getirilmesini talep etti. 
     Hakim, Kemal ve Yavuz Uzan'ın, adreslerinin meçhul olduğu bildirildiği için bu dosyada savunmalarının alınması amacıyla CMUK 223. maddesine göre ayrı ayrı gıyaben tutuklanmalarını kararlaştırdı. 
     Sanık avukatının talebini yerinde görerek dosyanın Ankara 24. Asliye Ceza Mahkemesi'nden istenmesini kararlaştıran hakim, duruşmayı erteledi. 
     
     İDDİANAMEDEN 
     Şişli Cumhuriyet Başsavcılığı'nca hazırlanan iddianamede, sanıkların, devletten yaklaşık 98 trilyon lira değerinde hazine bonosu aldıkları ve bu bonoları yetkileri olmadığı halde hem vatandaşa, hem de Adabank'a sattıkları belirtiliyor. 
     Sanıklar Kemal Uzan ve Yavuz Uzan ile İmar Bankası'nın eski Genel Müdürü Hilmi Başaran, eski yönetim kurulu üyeleri Birol Çilingir, Yaşar Avni Güral ve Gürol Demirkol ile Erol Hürbaş'ın eylemlerinin ''hizmet nedeniyle emniyeti suiistimal'' suçunu oluşturduğu belirtilen iddianamede, sanıkların 1 ile 5'er yıl arasında hapisle cezalandırılması isteniyor. 
     
</TEXT>
</DOC>
