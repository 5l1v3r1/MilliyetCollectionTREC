<DOC>
<DOCNO> 215996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko23.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan IMF Heyeti, seçimlerden önce gelebilir 
</HEADLINE>
<TEXT>

     Maliye Bakanı Kemal Unakıtan, Uluslararası Para Fonu IMF heyetinin 7. gözden geçirme çalışmaları için 28 Mart'tan önce Türkiye'ye gelebileceğini belirterek, ''Çünkü yerel seçimler bizim bu çalışmalarımızı etkilemez'' dedi. 
     Unakıtan, Marmara Üniversitesi Maliye Araştırma ve Uygulama Merkezi'nde düzenlediği ''2003 Yılı Bütçe Gerçekleşmeleri, 2004 Yılı Hedefleri ve Ek Kaynak İhtiyaçları'' konulu toplantının ardından gazetecilerin sorularını yanıtladı. 
     Bakan Unakıtan, 7. gözden geçirmeye ilişkin bir soru üzerine, hükümetin iktidara geldiğinde henüz 4. gözden geçirmenin tamamlanmadığını kaydederek, ''Biz geldik, 4., 5. ve 6. bitti. 7. gözden geçirme de biter. Hiç merak etmeyin'' diye konuştu. 
     ''IMF heyetinin gelişi 28 Mart'tan önce olacak mı '' sorusuna Unakıtan, şu yanıtı verdi 
     ''Olabilir, çünkü yerel seçimler bizim bu çalışmalarımızı etkilemez. Yerel seçimler bunları etkileseydi, daha önce biz popülist nice şeyler alırdık. yapmadık. Hiçbir zaman tenezzül etmedik. Buna ihtiyacımız da yok.'' Kemal Unakıtan, ''IMF'nin gelişi kesin seçimlerden önce mi '' sorusu üzerine de, 'Evet, öyle diyorum. Tahminim öyle'' dedi. 
     
     KAYNAĞI OLMAYAN HARCAMA YAPILMAYACAK 
     Ek kaynağa ilişkin bir soru üzerine de Unakıtan, hükümetin, IMF olsa da olmasa da şimdiye kadar kaynağı olmayan bir harcama yapmadığını ifade ederek, şöyle konuştu 
     ''Bundan sonra da yapmayacaktır. Bu gayet açık ve nettir. Dolayısıyla IMF gelmiş, gelmemiş bu konuda bizi etkilemez. Biz, bütün harcamaların kaynağını muhakkak bütçede buluruz. Aksi takdirde, mali disiplin diye birşey kalmaz. Zaten 2003'te tahmin edilen bütçe gerçekleşmeleri mali disipline riayet edildiği için olmuştur.'' Unakıtan, ek kaynak konusunda IMF'nin bir talebi olup olmadığı sorusuna, ''Bizim için IMF'nin talebinden daha ziyade kendi talebimiz mühim. Kaynağımızı bulmadan bir harcama yapmamamız, önemli olan bu'' yanıtını verdi. 
     
</TEXT>
</DOC>
