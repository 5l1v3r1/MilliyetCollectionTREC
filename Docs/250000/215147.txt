<DOC>
<DOCNO> 215147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/soneko09.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'den Uzan açıklaması Mal ve para kaçırıyorlardı... 
</HEADLINE>
<TEXT>

     Ankara MİLLİYET 

Tasarruf Mevduatı Sigorta Fonu TMSF , Uzan Grubu'na ait 200 şirketin yönetimini İmar Bankası'ndan kaynaklanan 7.5 katrilyon liranın tahsili için devralırken, yapılan açıklamada Uzan Ailesi kıyasıya eleştirildi. El konulan İmar Bankası'nın hakim ortaklarının borcu ödemek için masaya oturmaya yanışmadığı gibi şirketlerinden para ve mal kaçırmaya devam ettikleri belirtildi. 
     İmar Bankası mudilerine Ziraat Bankası aracılığıyla yapılan 7.5 katrilyon liranın bankanın hakim ortakların mal varlığına aktardığı meblağı ifade ettiği kaydedilen açıklamada şu görüşler dile getirildi 
     
     Ortada plan yok 

     7.5 katrilyon liralık bu alacağın takip ve tahsili ile görevli bulunan TMSF'nin bugüne kadar yaptığı çalışmalara, mevcut ve yeni çıkarılan yasalar gereği uygulanan müeyyidilere rağmen İmar Bankası'nın hakim ortakları bu borçlarını nasıl ve ne zaman ödeyeceklerine dair her hangi bir plan sunmadıkları gibi mutad zeminlerde bir araya gelip konuyu müzakere etmeye bile yanaşmadılar. 
     
     Duygu sömürüsü yaptılar 

     İmar Bankası hakim ortakları kamu alacağının tahsili için uygulanan yasal müeyyideleri bahane ederek ve bazı insani duygular sömürerek, kamu alacağının takibi ve tahsili ile görevli kişi ve makamlara karşı acımasız kampanyalar düzenliyor. Çalışanlarına ücret ödememelerinin sorumluluğunu kamu görevi yapan kişi ve organların omuzlarına yüklemeye çalışıyor. 
     Ancak, RTÜK payları gibi ücret dışındaki bazı büyük kalemleri yapacak kaynağı rahatlıkla bulabilmektedirler. Görevliler tarafından tespit edilen buna benzer sayısız olay, kamu alacağının tahsili için uygulanan müeyyidelere rağmen şirketlerden mal ve para kaçırıldığını göstermektedir. 
     
     Kanunu uyguluyoruz 

     Bankalar Kanunu'nun ilgili hükümleri, Fon alacağının tahsilini imkansızlaştıran bu gibi durumların tesbiti halinde Banka hakim ortaklarının, yakınlarının, yöneticilerinin ve onlar adına hareket edenlerin doğrudan veya dolaylı sahip oldukları veya kontrol ettikleri şirketlerin yönetim ve denetimi ile yasada belirtilen ortaklık haklarının TMSF tarafından devralınacağını öngörmektedir. 
     İmar Bankası ortaklarının, yakınlarının, yöneticilerinin ve onlar adına hareket edenlerin doğrudan veya kontrol ettikleri şirketler ile ilgili olarak bugün başlatılan işlem, kamu alacağının tahsili için Bankalar Kanunu'nun ve diğer ilgili kanunların amir hükümlerinin uygulanması mahiyetindedir. 
     

     
</TEXT>
</DOC>
