<DOC>
<DOCNO> 232585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo23.html </URL>
<DATE> 2004/04/18/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Birinci Çok pas hatası yapınca yenildik... 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, Bursaspor maçında çok pas hatası yaptıklarını söyledi. 
     Birinci, 1-0'lık yenilgileriyle sona eren maçın ardından yaptığı açıklamada, Bursaspor karşısında kötü bir futbol ortaya koyduklarını belirterek, ''Çok pas hatası yaptık. Böyle olunca da maçtan yenilgiyle ayrıldık. Belki berabere de bitebilirdi, ancak olmadı'' dedi. 
     Futbolcularının stresi kaldıramadığını ifade eden Birinci, ''Bursaspor çok daha tecrübeli bir takımdı. Bıçak sırtındaki maçlarda stresi kaldıramıyoruz. Bu da oyunumuzu etkiliyor. Halen daha Bursaspor'un 2 puan önündeyiz ve sonuna kadar mücadelemizi sürdüreceğiz'' diye konuştu. 
     
     BİYEDİÇ ''DAHA FARKLI KAZANABİLİRDİK" 
     Bursaspor Teknik Direktörü Nejat Biyediç ise maçın kontrolünün hep ellerinde olduğunu belirterek, ''Erken gol bulabilseydik, maçı daha farklı kazanabilirdik'' dedi. 
     Akçaabat Sebatspor karşısında önemli bir galibiyet aldıklarını da kaydeden Biyediç, ''6 puanlık maçı aldık. Şimdi önümüzdeki maçlara bakacağız. Kalan 4 maçımızın 3'ünü sahamızda oynayacağız. Daha moralli olacağız. Seyirci avantajını da iyi kullanıp, bu maçlardan iyi sonuçla ayrılmak istiyoruz'' diye konuştu. 
     Öte yandan, Bursaspor'u desteklemek için Trabzon'a gelen yaklaşık 50 kişilik bir grup, Beşikdüzü İlçesi'nde arandıktan sonra güvenlik güçleri kontrolünde stada alındı. 
     Taraftarlar, maç bitimi ardından bir süre bekletildikten sonra stattan çıkarıldı. 
     
</TEXT>
</DOC>
