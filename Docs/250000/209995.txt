<DOC>
<DOCNO> 209995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/dunya/adun.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a hodri meydan 
</HEADLINE>
<TEXT>

   ABD'de önseçimlerin ilk durağını kazanan Vietnam gazisi Demokrat aday Senatör Kerry, Bush'a, 'Uçak gemisinin ne olduğunu ben bilirim, sen değil' diye seslendi, 'ABD'yi dünyaya geri döndürme' sözü verdi 
      Yasemin Çongar Washington 

   
   ABD'de başkanlık yarışının ilk etabı, Demokratik Parti'nin Cumhuriyetçi Başkan George W. Bush'un karşısına kasımda çıkaracağı adayı belirlemek için yaptığı önseçimlerle başladı. Ülke çapındaki önseçim sürecinin ilk durağı olan Iowa eyaletindeki yarışta yüzde 38 oyla ipi göğüsleyen Massachusetts Senatörü John Kerry, sonuçların alınmasından sonra yaptığı konuşmada, Bush'u Beyaz Saray'dan uzaklaştırarak, "ABD'yi dünyaya geri döndürme" sözü verdi. 
   Vietnam Savaşı gazisi olan ve Irak'a karşı kuvvet kullanmak için Başkan'a yetki veren yasayı desteklemiş olmasına karşın daha sonra savaşı eleştiren Kerry, Bush'un "ulusal güvenlik meselesini seçimlerin asıl malzemesi yapmak istediğini" hatırlattı ve ABD Başkanı'nın Irak Savaşı sonrasında, California açıklarında bir uçak gemisine savaş uçağıyla iniş yaptığı törenle alay ederek, "Uçak gemisinin ne demek olduğunu asıl ben bilirim. Ulusal güvenliği mi konuşmak istiyor, öyleyse, Bush'a anlayacağı dilden sesleneceğim 'Hodri meydan.' Ülkemizi özel imtiyaz gruplarının elinden geri alıp müttefiklerine, Birleşmiş Milletler'e, dünyaya yeniden döndürmek için yola çıktık" diye konuştu. 
   
   Dean'in hüsranı 
   Iowa'da toplantı usulü ile caucus yapılan Demokratik Parti önseçimlerinde Kerry'i, yüzde 32 oyla North Carolina Senatörü John Edwards, yüzde 18 ile Vermont Valisi Howard Dean ve yüzde 11 ile eski Temsilciler Meclisi çoğunluk lideri Dick Gephardt izledi. 
   Bu sonuçlar, kampanyada uzun süre ön planda görülen ve Irak Savaşı'na en keskin muhalefeti yapan Dean için "hüsran" oldu. Ancak Vermont Valisi yarışa büyük hırsla ve Beyaz Saray'a yerleşme azmiyle devam edeceğini açıkladı. 1988 önseçimlerinde Iowa'da birinci gelen Gephardt ise pazartesi günkü başarısızlığından sonra başkanlık yarışından çekiliyor. 
   Demokratik Parti'nin diğer iki iddialı adayı, 2000'de Al Gore'un yanında başkan yardımcısı adayı olarak yarışan Senatör Joe Lieberman ile eski NATO Avrupa Müttefik Kuvvetler Komutanı emekli general Wesley Clark ise Iowa'da önseçime girmemişlerdi. 
   
   Yarış kızışıyor    Demokratlar'ın önseçim yarışı, Iowa'dan sonra önümüzdeki salı günü New Hampshire'da, bu kez sandık sistemiyle yapılacak seçimlerle sürecek. New Hampsire'da Iowa'da büyük moral kazanan Kerry'nin yanı sıra Dean, Clark, Lieberman ve Edwards da iddialılar. 
   Demokratik Parti'nin Bush'un karşısına çıkaracağı aday, yazın yapılacak parti kurultayında resmiyet kazanacak. Ancak hangi adayın parti delegelerinin çoğunluğunu kazandığının 20 kadar eyalette önseçimin sonuçlanacağı mart ayında netleşmesi bekleniyor. 
   
   Kerry Savaşan güvercin    Senatör Kerry, Irak Savaşı konusundaki muhalefetini aşamalı olarak tırmandıran bir siyasetçi. İlk başta BM'nin onayının ve müttefiklerin katılımının sağlanması şartıyla Irak'a karşı kuvvet kullanma fikrini destekleyen Kerry, daha sonra Bush yönetiminin birçok ülkenin muhalefetine rağmen savaşa girmesini eleştirmiş ve 87 milyar dolarlık ek savaş bütçesine ret oyu vermişti. Iowa seçimlerinde Kerry'nin bir numaralı destekçisi ise kendisi de Kerry gibi Massachusetts senatörü olan ve Irak Savaşı konusunda Bush'un politikalarının ABD çapındaki en güçlü muhalifi sayılan Edward Kennedy idi. Kennedy, Iowa'daki sonuçları "Bush yönetimi için sonun başlangıcı" diye nitelendirdi. 
   1985'ten bu yana üç kez yeniden seçildiği ABD Senatosu'nda görev yapan 60 yaşındaki Kerry, Yale Üniversitesi'nden mezun olduktan sonra Donanma'ya katılarak Vietnam'da Mekong Vadisi'nde savaşmış ve toplam beş madalya kazanmış bir gazi. Ancak savaştan dönüşünde Vietnam Savaşı'na Karşı Gaziler örgütünün sözcülüğünü de üstlenen Kerry, pasifist olmamasına karşın savaşın "son çare" olması gerektiğini savunan bir lider. 
   
   
</TEXT>
</DOC>
