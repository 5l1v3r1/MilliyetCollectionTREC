<DOC>
<DOCNO> 229231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun19.html </URL>
<DATE> 2004/04/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Le Figaro Fransa, AB-Türkiye tavrını 9 Mayıs'ta belirleyecek 
</HEADLINE>
<TEXT>

     Fransa'da yayınlanan Le Figaro gazetesi, iktidardaki Halkçı Hareket Birliği Partisi'nin UMP , AB'nin Türkiye ile tam üyelik müzakerelerinin başlatılması konusundaki tavrını, 9 Mayıs'ta yapacağı parti genel kurul toplantısında belirleyeceğini yazdı. 
     ''Türkiye, UMP'nin Avrupa Tartışmasının Merkezinde'' başlıklı haberde, parti içinde Türkiye'nin üyeliğine karşı çıkanların sayısının oldukça fazla olduğu yorumu yapıldı. 
     UMP'nin 9 Mayıs'ta yapılacak genel kurul toplantısında, 13 Haziran Pazar günü yapılacak Avrupa Parlamentosu seçim programının belirleneceği hatırlatılan haberde, Türkiye'nin üyeliği ve AB anayasasına ilişkin görüşlerin tartışmaya açılarak oylanacağı bildirildi. 
     UMP'nin Başkanı Alain Juppe ile birlikte, Jean-Claude Gaudin, Philippe Douste-Blazy gibi parti yöneticilerinin Türkiye'nin üyeliğine karşı çıktıkları ifade edilen haberde, bu isimlerin şimdiden Ankara'nın üyeliğine karşı çıkan bir metni UMP'nin siyasi işler komisyonuna sundukları belirtildi. 
     Le Figaro, UMP içinde ''egemencilik'' yanlısı grup içindeki Nicolas Dupont-Aignan'ın başını çektiği bazı milletvekillerinin ise Türkiye'nin üyeliğine karşı çıkmasının dışında, Cumhurbaşkanı Jacques Chirac'ın Ankara'nın üyeliğine resmen ve açık bir biçimde karşı tavır almasını istedikleri görüşünü savundu. 
     Fransız gazetesi, Dupont-Aignan'ın UMP'nin Türkiye'nin üyeliğine karşı çıkmaması halinde, Avrupa Parlamentosu seçimleri için ayrı bir liste oluşturup yarışa katılma tehdidinde bulunduğunu yazdı. 
     UMP'nin diğer önemli isimlerinden Alain Madelin'in da kendi internet sitesinde Türkiye'nin üyeliğine karşı çıkmak için kampanya başlattığını belirten Le Figaro, bu milletvekilinin, Ankara'nın üyeliğini ''ciddi bir hata'' olarak değerlendirdiğini bildirdi. 

     
</TEXT>
</DOC>
