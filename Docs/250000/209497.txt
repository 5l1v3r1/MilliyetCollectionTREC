<DOC>
<DOCNO> 209497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur19.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Dünya dev bir köye dönüşme yolunda 
</HEADLINE>
<TEXT>

     Başbakan Recep Tayyip Erdoğan, küreselleşme kapsamında dünyanın giderek her hareket eden parçanın bir diğerini etkilediği dev bir köye dönüştüğünü söyledi. 
     Erdoğan, ''Bu küresel köy içinde, kapılarını açarak birbiriyle daha yakın ekonomik ve siyasi ilişkiler kurmak suretiyle birlikte kazanan ya da kapılarını kapatarak endişe içinde kendini izole edenler ayırımı başlamıştır'' dedi. 
     Başbakan Erdoğan, Cidde Ekonomik Forumu'nun ''Türkiye Oluşan Ekonomik Güç'' konulu oturumunda konuştu. 
     Erdoğan'ın konuşmasından önce biyografisi ile ilgili sinevizyon destekli bilgi verildi. Biyografisinin sunulması sırasında, Başbakan Erdoğan'ın siyasette kadınlara büyük önem verdiği bilgisi salondan büyük alkış aldı. Erdoğan'ın Siirt'te okuduğu bir şiirden dolayı hapis yattığının da belirtildiği biyografinin ardından Erdoğan, kürsüye gelerek Türkiye ekonomisi konusunda bir konuşma yaptı. 
     Başbakan Erdoğan, konuşmasında, son 10 yılda dünyanın siyasal açıdan önemli değişimler geçirdiğini, iki bloklu soğuk savaş döneminin sona ermesiyle birlikte, yeni güç dengelerinin oluşturulması yönünde ''yeni dünya düzeni'' tartışmalarının başladığını söyledi. 
     Dünya ekonomisinin, üretim yapısının yanı sıra temelinde bilgisayar ve iletişim teknolojisindeki değişimlerin yer aldığı tarihi bir dönüşüm geçirdiğini belirten Erdoğan, şunları kaydetti 
     ''Bu süreçte teknolojiyi iyi kullanan ve yöneten ülkeler başarılı olup kazançlı çıkarken, eski üretim yapısını sürdürme gayreti içinde olan ülkeler alt sıralara gerilemektedir. 
     Günümüzde biz bu yeni oluşuma 'küreselleşme' adını vermekteyiz. Bilmeliyiz ki dünya giderek, her hareket eden parçanın bir diğerini etkilediği dev bir köye dönüşme yolundadır. 
     Bu küresel köy içinde, kapılarını açarak birbiriyle daha yakın ekonomik ve siyasi ilişkiler kurmak suretiyle birlikte kazanan ya da kapılarını kapatarak endişe içinde kendini izole edenler ayırımı başlamıştır. Dünya değişime katılanlar ve değişimi seyredenler olarak ikiye ayrılmaktadır.'' Bu çerçevede Türkiye'nin, değişimi kucaklayan ve kazananlar arasına katılan bir ülke olma yolunda inançlı çabasını başlattığını ifade eden Erdoğan, bu hedefe ulaşarak küresel ekonominin ayrılmaz bir parçası olabilmek amacıyla Türkiye'nin, ekonomisini tam bir değişimden geçirmek zorunda kaldığını anlattı. 
     Bu bağlamda, Türk ekonomisinde 1980'li yıllardan itibaren ithal ikameci politikaların kaldırıldığına işaret eden Erdoğan, ''Serbest pazar ekonomisinin kurularak kapsamlı bir ekonomik istikrar ve liberalleşme politikasının uygulanması 1980'lerden bu yana Türk ekonomisinin temellerini teşkil etmiştir'' diye konuştu. 
     Türkiye'nin kendi ekonomik büyümesini ön planda tutarak küreselleşme süreci içinde dünya ekonomisiyle giderek daha iç içe girmesi için ciddi gayret gösterildiğini belirten Erdoğan, sözlerini şöyle sürdürdü 
     ''Bu çabaların somut sonucu olarak, Türkiye, 1995 yılında Dünya Ticaret Örgütü'nde kurucu üye olarak yer almış, 1996 yılında Avrupa Birliği ile Gümrük Birliği oluşturmuş, ayrıca 16 ülke ile serbest ticaret anlaşması imzalanmıştır. 
     Son 10 yılda Türkiye, Avrupa Birliği'nin dışında, Ortadoğu, Bağımsız Devletler Topluluğu ve Karadeniz Bölgesi ülkelerinin işadamlarının ilgi odağı olmasının yanı sıra bu bölgeler arasında çok taraflı iletişim ve ilişkileri güçlendirici bir etkileşim vasıtası olma rolünü de üstlenmiştir. 
     Bugün Avrupa Birliği ile yeni konumumuzdan ve bu konumun bize sağladığı stratejik ve ekonomik güçten aldığımız ivmeyle Avrasya'da ve diğer coğrafyalarda etkinliğimiz büyümektedir. Avrasya'dan aldığımız güçle de Avrupa Birliği ile ekonomik ve siyasi ilişkilerimizi geliştirmekteyiz. 
     Bilindiği üzere, yakın geçmişte yaşanan Asya krizi ve bunu müteakip Rusya ekonomisinde görülen kriz, iç pazarda yaşanan talebin düşüşüne dayalı daralmanın da etkisiyle, 2000 ve 2001 yıllarında Türkiye ekonomisini ciddi sıkıntılarla karşı karşıya bırakmıştır''. 
     
     IMF TEMELLİ YENİ EKONOMİK PROGRAM 

     IMF temelli yeni ekonomik programın uygulamaya konulmasının ardından olumlu sonuçlar alınmaya başlandığını belirten Erdoğan, sözlerini şöyle sürdürdü 
     ''Bu durum, hükümetimin uyguladığı istikrar programı sayesinde ekonominin sağlıklı bir zemine oturtulmasıyla sağlanmıştır. 
     Ekonomik programımızda eylem planının temelini ise mali sektörün yeniden yapılandırılması teşkil etmiştir. 
     Hükümetimin uyguladığı istikrar programının temel önceliği gerekli mali disiplini uygulayarak, bütçede hedeflenen faiz dışı fazlalığı sağlamaktır. 
     Para politikasında ise kısa dönemde enflasyonu düşüren, orta vadede ise fiyat istikrarına öncelik veren bir strateji sürdürülmektedir. Bu süreç içinde Merkez Bankası'nın bağımsızlığını korumak hayati önemi haizdir. 
     Parasal ve mali disiplinin sağlanmasının yanında, yapısal reformların uygulanması, ülkemizde güven ortamını oluşturmakta ve belirsizlikler azaltılmaktadır. 
     Bütün bu çabaların sonucunda 2002 yılında yüzde 7.8 oranında bir ekonomik büyüme ve enflasyonun 2003 yılı sonu itibariyle yüzde 20'nin altına düşürülmesi sağlanmıştır. 
     2004 yılında ise enflasyonu tek haneli seviyelere indirmek bile olası görülmektedir.'' 
     Başbakan Erdoğan, bunlara ilaveten, bütün bu çabaların meyvelerini vermeye başlamasıyla, genel borç yükünün azalma eksenine girme sürecinde bulunduğunu da vurguladı. 
     Türkiye'nin, uyguladığı reformlarla var olan potansiyelini tam olarak kullanabilmek yolunda güvenli adımlarla yürüdüğünü kaydeden Erdoğan, ''Politik kararların ekonomiye muhtemel olumsuz yansımalarının ortadan kaldırılması için gerekli yapısal reformlar hayata geçirilmektedir. Bu çerçevede, bağımsız düzenleme ve denetleme kurullarının yapılandırılmasıyla bankacılık, haberleşme, sermaye piyasaları rekabetçi bir yapıya kavuşturulmuştur'' diye konuştu. 
     
     YABANCI YATIRIMCILARA GENİŞ OLANAKLAR 

     Artık Türk ekonomisinde kamu karar ve politikalarının katılımcı ve saydam bir yapı içinde belirlendiğini belirten Erdoğan, özellikle elektrik, petrol ve doğalgaz alanlarında serbest rekabet sistemi içinde yabancı yatırımı teşvik etmeyi amaçlayan bağımsız bir kurul oluşturulduğunu kaydetti. 
     Tarım kesiminin yeniden yapılandırılmakta, sosyal güvenlik sisteminin dünya standartlarına göre yeniden düzenlenmekte ve eğitim sisteminin seviyesinin yükseltilmekte olduğunu anlatan Erdoğan, ''Türkiye'de özelleştirme sürecinin hızlandırılarak tamamlanması için gerekli hukuki altyapı oluşturulmaktadır'' dedi. 
     Erdoğan, bugün Türkiye'nin yabancı yatırımcılara geniş olanaklar sunduğuna işaret ederek, bu çerçevede, Türkiye'nin geri kalmış yörelerinde özel sektörün yapacağı yatırımlarda vergi istisnaları başta olmak üzere pek çok teşvik unsurunun yürürlüğe konulduğunu belirtti. 
     
     ''İDDİALI BİR EKONOMİK GÜNDEME SAHİBİZ'' 

     ''İddialı bir ekonomik gündeme sahibiz'' diyen Erdoğan, küçük çaplı ancak etkili bir kamu sektöründen yana olduklarını, bu çerçevede tütün ve diğer devlet tekellerini özelleştirmeye açtıklarını anımsattı. Erdoğan, bunlar gibi, yabancı yatırımcılara da açık olacak özelleştirme kapsamında öncelikli şirketler arasında Türk Telekom, Tüpraş ve Petkim'in sayılabileceğini söyledi. 
     Başbakan Erdoğan, Türkiye'nin, komşularındaki petrol ve doğalgazın dünya pazarlarına açılmasında dağıtım terminali olma imkanlarını da en iyi şekilde değerlendirmeyi hedeflediğini belirtti. 
     Bu kapsamda, elektrik enerjisi alanında Avrupa ve bölge ülkeleriyle elektrik alışverişine imkan sağlayacak iletim altyapısının ve piyasa düzeninin geliştirilmesine önem verildiğine dikkati çeken Erdoğan, ''Hazar bölgesi petrolünün dünya pazarlarına Türkiye üzerinden taşınmasını öngören projenin tamamlanmasına çok az bir süre kalmıştır. Bütün bu gelişmeler Türkiye'ye gelecekte bölgemizde enerji dağıtım merkezi konumuna getirecektir'' diye konuştu. 
     
     YABANCI SERMAYE 

     Erdoğan, konuşmasında, yabancı sermaye konusuna da değindi. 
     Türk Hükümeti olarak, Türkiye'ye yabancı sermayenin gelmesini teşvik için yatırım ortamını iyileştirmeye içtenlikle çaba gösterdiklerini belirten Erdoğan, şöyle devam etti 
     ''Hükümetim Türkiye'deki dış yatırım sürecini tamamiyle elden geçirerek, sistemi sadeleştiren yeni kurallar getirdi. 
     Gururla söyleyebilirim ki Türkiye, bugün yabancı yatırımcılara Orta Doğu ülkeleri arasında en geniş kolaylıkları sağlayan yatırım ortamını yaratmıştır. 
     Yabancı yatırımcıyı belgelendirme süreci birkaç aşamada ve bir günde sonuçlanacak şekilde basitleştirilmiş, dış yatırımların milli yatırımlarla aynı muameleye tabi tutulması prensibi kabul edilmiş ve yabancıların ülkemizde mülk edinmesi kolaylaştırılmıştır.'' 
     
     ''CİDDİ BİR SORUN YOK'' 

     Günümüzde Türk ve yabancı yatırımcı arasında kanun önünde fark kalmadığını vurgulayan Erdoğan, şunları kaydetti 
     ''Türkiye ve Orta Doğu ülkeleri arasındaki ikili ilişkilere baktığımızda bölge ülkeleriyle ilişkilerimizin karşılıklı güven ve işbirliğine dayalı bir çizgide geliştiğini müşahede etmekteyiz. Bizim açımızdan bakıldığında Orta Doğu ülkeleriyle olan ilişiler ağı içinde ciddi bir sorun bulunmamaktadır. 
     Ancak, bölge ülkeleri ile ikili ticaretimizin seviyesinin de tatmin edici olmaktan uzak bulunduğu ve bunun Türkiye ile bölgenin toplam ticari potansiyelini temsil etmediği bir gerçektir. Bunun değişmesi ve ticari işlemlerin artırılması için işadamlarının birbirleriyle temasları ve bölgemizdeki ticari fuarlara daha sık katılımı teşvik edilmelidir. 
     Türkiye ve diğer Orta Doğu ülkelerinde bulunan fırsatların en verimli şekilde değerlendirilmesinin sağlanması konusunda özel ve kamu kesimlerimizin omuzlarında ciddi bir sorumluluk yüklüdür. Bu bağlamda, elzem zem olan karşılıklı ekonomik işbirliğinin gelişmesi için bölgemiz hükümlerinin özel sektörü desteklemesi gerektiğine samimiyetle inanıyorum.'' 

     
</TEXT>
</DOC>
