<DOC>
<DOCNO> 233067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun04.html </URL>
<DATE> 2004/04/20/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Annan'ın Kıbrıs raporu "dengeli" bulundu 
</HEADLINE>
<TEXT>

     Burak Coşkun 

BM Genel Sekreteri Kofi Annan'ın Kıbrıs Raporu ''dengeli'' bulundu. 
     BM çevreleri, Annan'ın merakla beklenen raporunu Güvenlik Konseyi'ne sunmasının ardından yaptıkları açıklamada, raporun genel olarak ''dengeli'' olduğu değerlendirmesinde bulundular. 
     Türk ve Rum taraflarıyla garantör ülkeler Türkiye, Yunanistan ve İngiltere yetkililerinin rapor üzerindeki inceleme ve değerlendirmelerini sürdürdüklerini belirten BM kaynakları, Annan Raporu için genelde olumlu değerlendirme yapılabileceğini ifade ettiler. 
     Annan, BM Güvenlik Konseyi'ne sunduğu raporunda, Konsey'in Kurucular Anlaşması'na destek vermesini, Kıbrıs'a silah ihraç ve ithalatını yasaklamasını ve Ada'da oluşturulacak yeni BM barış gücü operasyonlarının görev yönergesinin onaylanmasını istemişti. 
     Annan'ın bu isteği, 31 Mart'ta tarafların davet edilmesiyle nihai hale ulaştırılan planın gereği olarak Konsey'e sunulmuştu. 
     
</TEXT>
</DOC>
