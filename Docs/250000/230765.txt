<DOC>
<DOCNO> 230765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas14.html </URL>
<DATE> 2004/04/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
"Her mimar bir tabiat harikasından etkilenmiştir" 
</HEADLINE>
<TEXT>

     Her biri büyük ustalık gerektiren muhteşem mimari eserleri projelendiren ünlü mimarların, tabiatın güzelliklerinden esinlendikleri bildirildi. 
     Erciyes Üniversitesi Mimarlık Fakültesi Mimarlık Bölümü Başkanı Yrd. Doç. Dr. Sencer Erkmen, AA muhabirine yaptığı açıklamada, Mimar Sinan'ın memleketi Kayseri'deki Erciyes Dağı'nın ihtişamını Selimiye ve Süleymaniye camilerine yansıttığını, dünyaca ünlü mimar Jorn Utzon'un da denizde seyreden yelkenliden esinlenerek Sidney Opera Binası'nın projesini çizdiğini söyledi. 
     Her mimarın, mutlaka bir tabiat harikasından etkilenerek bunu eserlerine yansıttığını kaydeden Erkmen, şunları anlattı 
     ''Dağlar, gökyüzüne büyük bir güçle yükselen, tanrıya yaklaştıran bir öğe gibi çağlar boyu insanoğlunun ilgisini çekmiş, Babil ve Mezopotamya'da yapay dağlar oluşturulmuş, Mısır'da piramitler inşa edilmiştir. Dağların ihtişamı mimarlar için de bir model oluşturmuş ve mimarların eserlerine yansımıştır. Orta Anadolu'nun en görkemli dağı olan Erciyes'in eteğinde yaşama başlayan ve ondan beslenen Mimar Sinan'ın da bu ihtişamdan kaçması söz konusu olamazdı. Büyük bir sanat eseri olan Süleymaniye ve Selimiye camilerinde de Erciyes Dağı'nın ihtişamı, göklere yükselen dağ imgesi kendini göstermektedir.'' Erkmen, Türkiye'nin tanınmış mimarlarından Ord. Prof. Dr. Ahmet Vefik Alp'in de Kayseri Hilton Oteli'nin projesini çizerken Erciyes Dağı'ndan esinlendiğini ve binayı kademeli olarak projelendirdiğini söyledi. 
     
</TEXT>
</DOC>
