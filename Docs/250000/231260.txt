<DOC>
<DOCNO> 231260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun52.html </URL>
<DATE> 2004/04/14/ </DATE>
<TIME> 20.59 </TIME>
<AUTHOR>  </AUTHOR>
<HEADLINE>
Japon basınına göre Irak'ta 2 japon daha kaçırıldı. 
</HEADLINE>
<TEXT>

     Japon basın yayın organları, Irak'ta geçen haftadan bu yana rehin tutulan 3 Japon vatandaşından başka 2 Japon sivilin daha kaçırıldığını duyurdu. 
     Japonya Dışişleri Bakanlığı'nın bir sözcüsü de, hükümetin haberleri doğrulamaya çalıştığını bildirdi. 
     Haberlere göre, bir Japon sivil toplum kuruluşuna gönderilen elektronik posta mesajında, Bağdat yakınlarında 2 Japon'un kaçırıldığı kaydedildi. 
     Jiji haber ajansı, kaçırıldığı bildirilen Japonlardan birinin serbest çalışan gazeteci Junpei Yasuda, diğerinin soyadının da Wtanabe olduğunun belirtildiğini duyurdu. 
     Irak'ta geçen hafta 3 Japon sivili kaçırdığını açıklayan ''Mücahitler Tugayı'', Japonya'nın Irak'tan askerlerini çekmemesi durumunda rehineleri öldüreceği tehdidinde bulunmuştu. Örgüt daha sonra rehinelerin salıverileceği yönünde açıklama yayımlamasına rağmen, 3 Japon'un akıbeti hala bilinmiyor. 
     
</TEXT>
</DOC>
