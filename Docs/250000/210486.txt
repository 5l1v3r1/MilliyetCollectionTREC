<DOC>
<DOCNO> 210486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur32.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da fırtına ve yağış afete dönüşüyor... 
</HEADLINE>
<TEXT>

     Antalya'da dün gece başlayan fırtına ve yağış yüzünden karayolu ulaşımında da sorunlar yaşanıyor. 
     Karayolları Bölge Müdürlüğü Yol Bakım Başmühendisi Gençağa Karakaş, AA muhabirine yaptığı açıklamada, tüm karayollarında taş düşmesi ya da ağaç devrilmesi yüzünden sorunlar yaşandığını bildirdi. Karakaş şu bilgileri verdi 
     ''Bölgemizde hemen her tarafta bir doğal afet yaşıyoruz. Uzun süredir hiç görmediğimiz bir yağış ve fırtına var. Antalya-Altınyaka Karayolu, 16 ve 25. kilometrelerde meydana gelen heyelan yüzünden trafiğe kapandı. Antalya-Burdur Karayolu'ndaki Kepez mevkiinde de yola bir ağaç devrildi. Bölgeye vinç ve testere gönderdik. Ancak ulaşım, tali yollardan sağlanabiliyor. Yağış ve fırtına sürürse daha büyük sıkıntılar yaşayabiliriz.'' Karakaş, Karayolları ekiplerinin teyakkuza geçtiğini ve 24 saat esasına göre görev yaptıklarını belirtti. Karakaş, Antalya-Burdur, Antalya-Alanya, Antalya-Kemer, Antalya-Altınyaka, Antalya-Korkuteli, Antalya-Isparta ve çevre yollarında birer ekibin sürekli çalışarak, yolları açık tutmak için çaba sarf ettiklerini bildirdi. 
     Bu arada, Antalya-Kemer Karayolu Tünektepe mevkiinde yola taş ve toprak düştü. Bu yolda trafik tek şeritten sağlanıyor. 
     
     SOKAĞA ÇIKMAYIN ANONSU 

     AA muhabirlerinin bildirdiğine göre, Alanya'da fırtına ve yağış bazı ağaçların devrilmesine yol açarken, belediye hoparlörlerinden yapılan anonsta, vatandaşlardan zorunlu olmadıkça dışarı çıkmamaları istendi. 
     Gazipaşa'da ise dolu, açık tarım alanlarında zarara yol açtı. Dolunun özellikle enginar, brokoli, lahana ve çilek ekili tarlalarda zarara yolaçtığı bildirildi. 
     Antalya kent merkezindeki Balbey Mahallesi'nde bir aracın üzerine ağaç devrildi. Can kaybı yaşanmayan olayda ağaç itfaiye ekiplerince kaldırıldı. Yüzüncüyıl Bulvarı'nda da devrilen bir ağaç hareket halindeki Abdullah Türkmen idaresindeki 34 UC 2077 otomobilin üstüne düştü. Ağaç itfaiye ekiplerince kaldırıldı. Sürücü kazadan yara almadan kurtuldu. Kent merkezinde, Yeni Emek Mahallesi'nden sonra, Kültür Mahallesi'ndeki Uyaroğlu ve Kütükçü Mahallesi'ndeki Eyüpsultan camilerinin minareleri yıkıldı. 
     Bu arada, fırtına nedeniyle fiberoptik kablonun kopması yüzünden şehirlerarası telefon görüşmeleri de yapılamıyor. Telekom yetkilileri, ekiplerin çalışmalara başladıklarını, arızanın kısa sürede giderilmesi için çaba sarf ettiklerini bildirdiler. 
     
     MANAVGAT 

     Manavgat Kaymakamı Mehmet Çapraz, ilçede rüzgarın saatte 75 kilometre hızla estiğini, şiddetli yağış nedeniyle Manavgat Irmağı'nın 1 metre kadar yükseldiğini söyledi. Çapraz, ırmağın henüz bir tehlike oluşturmadığını ifade ederek, ilçe merkeziyle, Ilıca, Kumköy, Evrenseki beldelerinde elektrik kesintisi yaşandığını bildirdi. 
     
     SERİK 

     Serik'e bağlı Boğazkent Beldesi'nde fırtına yüzünden elektrik kesildi. Acısu Deresi'nin taşması sonucu Belek ve Kadriye civarındaki yazlık konutların alt katlarını su bastı. Karadayı ve Gebiz Beldesi'nde plastik seralar fırtınadan dolay zarar gördü. İlçe merkeziyle bazı belde ve köylerde elektrik hatlarında hasar meydana geldi ve telefon direkleri devrildi. Buğday ekili tarım alanları da su altında kaldı. Kaymakam Mehmet Aydın, yağış ve fırtınanın etkili olduğu belde ve köylerde incelemeler yapıyor. 
     
     KUMLUCA 

     Kumluca'da yağış ve fırtına aralıklarla sürüyor. İlçe merkezindeki Yeni Mahalle ile Salur ve Hacıveliler köylerinde seralar fırtınadan zarar gördü. 
     Yağış nedeniyle yollar, caddeler ve tarım alanlarında su seviyesi yükseldi. İlçede elektrik ve su kesintisi yapılmıyor. Fırtına nedeniyle Alakır Çayı'nın denize akmasında sıkıntı yaşanıyor. 
     
     FİNİKE 

     Finike'de de derelerde su seviyesi yükseldi. Yenimahalle, İskele ve Kum Mahallesi'nden geçen derelerde taşmalar oldu. 
     
</TEXT>
</DOC>
