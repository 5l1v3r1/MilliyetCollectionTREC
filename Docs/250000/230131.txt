<DOC>
<DOCNO> 230131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yazar/cemal.html </URL>
<DATE> 2004/04/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Rumlar ne der, Türkler ne der 
</HEADLINE>
<TEXT>

   
   Belki de tarihin cilvesi... Türkiye 1974'te Kıbrıs Türklüğünü kurtarmıştı. Adada kültürel ve etnik temizliğe geçit vermemişti. Şimdi sıra Kıbrıs Türkleri'ne geldi denebilir. 
   Bir başka deyişle 
   Bu kez KKTC vatandaşları, Türkiye'nin kaderini ellerine almaya hazırlanıyorlar. Belki de bir borcun ödenmesi söz konusu... 
   Tarih, 24 Nisan. 
   O gün Kuzey Kıbrıs'ta sandık başına gidecek olan 142 bin seçmen yalnız kendisinin değil, 70 milyonluk Türkiye'nin de kaderini etkileyecek. Ya ikisinin de önü açılacak ya da maalesef bir süre daha kapanacak. 
   Özetle 
   Tarihsel bir dönemeçteyiz. 
   Ama karamsarlığa yer yok. Kuzey Kıbrıs'tan gelen haberler, yani kamuoyu yoklamalarına göre 'evet'ler önde gidiyor. 
   Geçen aralık ayındaki son seçim dahil 1980'lerden beri seçimleri doğru tahmin etmiş olan sosyolog Muharrem Faiz yine alan çalışmasında. Dün sabah konuştuk. Değerlendirmeleri şöyle 
   1 Evetler, hayırların önünde... Yüzde 60 - yüzde 40 gibi... 
   2 Evetçiler, hayırcılara göre çok daha hırslı, çok daha aktif çalışıyorlar. Özellikle gençler... 
   3 Evetlerin önde gitmesinde en önemli etken, Avrupa Birliği pasaportu... 1 Mayıs sonrası Kuzey Kıbrıs'ın da AB'nin bir parçası olacağı, bunun yatırım, aş ve iş anlamını taşıdığı, yıllardır süren ambargoların, izolasyonun sona erip artık Kıbrıs Türklerinin de dünyaya açılacağı gerçeği, eveti yukarı itiyor. 
   4 AB vatandaşlığı, Türkiyeli KKTC vatandaşları arasında hayırı azaltıcı rol oynuyor. Yeni devletin vatandaşları olarak Kıbrıs'ta kalacak olan 45 bin Türkiyelinin isim listelerinin resmen kesinleşmesi evet eğilimini güçlendirmiş durumda. 
   5 AKP, Türkiyeli göçmenler arasında en çok tutulan parti. Yüzde 60 civarında. Başbakan Erdoğan'ın verdiği evet mesajı da referandumun sonucunu etkileyecek gözüküyor. 
   6 Muharrem Faiz'in son alan çalışmasında yakaladığı ilginç bir eğilim daha var. Bu da, hayır propagandasını başlatmış olan eski başbakan Derviş Eroğlu'nun partisi UBP'nin seçmen tabanında ciddi bir bölünmenin uç vermesi... Evete doğru dikkati çeken bu yeni eğilimin temelinde de Avrupa Birliği vatandaşlığı yatıyor. 
   Kuzey'de durum böyle. 
   Güney'de işler nasıl 
   Rumlar hayıra mı hazırlanıyor 
   Muharrem Faiz bu kanıda değil. Bugün için Güney Kıbrıs'ta hayırların yüzde 60, evetlerin yüzde 40'ta seyrettiğini söylüyor. Ama bu tablonun kesin olarak değişeceğini belirtiyor. 
   Değerlendirmeleri şöyle 
   1 Sonucu Papadopulos değil, AKEL ve DİSİ belirleyecek. Bu iki partinin son seçimdeki oy toplamı yüzde 69 - 70. Bunlar henüz kampanyayı başlatmadılar. Ancak, Papadopulos'un ağlamaklı hayır konuşmasından sonra her iki partinin yönetimleri de buna katılmadıklarını belli ettiler. DİSİ'nin onursal lideri Klerides oyunu evet olarak açıkladı. Papadopulos'u cumhurbaşkanı seçtiren AKEL ile DİSİ'nin resmi görüşlerini 14 ve 15 Nisan'daki kongreleriyle birlikte evet olarak açıklamaları bekleniyor. 
   2 Bu arada partisinin oy oranı düşük de olsa eski cumhurbaşkanlarından Vasiliu da evet demiş durumda. 
   3 Kuzey'de olduğu gibi Güney'de de Avrupa Birliği üyeliği evetlerde en önemli rolü oynuyor. Ancak bu bakımdan Güney'le Kuzey arasında ilginç bir fark var. Kuzey'de AB aş ve iş ve dünyaya açılmakla eşanlam taşırken, Güney'de güvenlik anlamına geliyor. Yani Türkiye'ye, Türk askerine karşı kendini AB içinde güvenceye almak... 
   Kıbrıs'ta durum böyle. 
   Referanduma iki hafta kala evetler açısından kötümserliği gerektiren bir süreçte değiliz. 
   
      
   
   
</TEXT>
</DOC>
