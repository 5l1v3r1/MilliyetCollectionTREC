<DOC>
<DOCNO> 216523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko25.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Ek kaynak konusundaki çalışmalarımızı tamamladık 
</HEADLINE>
<TEXT>

     Devlet Bakanı Ali Babacan, ek kaynak paketi konusunu değerlendirirken, ''biz kendi tarafımızdaki hazırlıklarımızı bitirdik, tamamladık. Bundan sonraki çalışmalar IMF heyeti ile beraber yürütülecek'' dedi. 
     Sheraton Oteli'nde TÜSİAD heyeti ile öğle yemeğinde biraraya gelen Babacan, gazetecilerin sorularını cevapladı. 
     TÜSİAD'ın yeni göreve başlayan yönetim kurulu ile ilk toplantılarını yaptıklarını ve başarılar dilediklerini söyleyen Babacan, önümüzdeki dönemin Türkiye için çok önemli bir geçiş süreci olacağını belirtti. 
     Babacan, özellikle 2005'e doğru olan zamanın Türkiye'nin hem siyasi reformlar açısından hem AB süreci açısından hem de farklı yeni bir ekonomik ortama geçiş açısından büyük önem taşıdığını vurguladı. 
     Bu süreç içinde hükümetin TÜSİAD'la yakın istişare içinde olacağını ifade eden Bakan Babacan, attıkları her adımda ilgili kesimlerin konsensüsünü oluşturmaya çalıştıklarını hatırlattı. 
     Bakan Babacan, toplantıda Türkiye'nin AB sürecini, son bir yıllık dönemde ekonomide alınan mesafeyi ve bundan sonraki dönemdeki konuları ana başlıklarıyla değerlendirdiklerini kaydetti. 
     Ekonomik program çerçevesindeki uygulamaların aynen devam edeceğini vurgulayan Babacan, ''2005 ve sonrası için AB süreci ile birlikte çok daha farklı bir ortamda farklı bir ülkede faaliyet göstermeye devam edeceğiz'' diye konuştu. 
     
     EK ÖNLEM PAKETİ 

     Ek önlem paketi üzerinde uzlaşma sağlanıp, sağlanmadığını sorulması üzerine Babacan, şunları söyledi 
     ''Biz içeride Türkiye'nin 3, 5, 10 yılını konuştuk. Kısa vadeli düşünmeyi bırakalım, bunların hepsi çözülecek, aşılır. Bizim bir hedefimiz var. Sıkı bütçe uygulamaları dedik, bütçe disiplini dedik, yüzde 6.5'lık faiz dışı fazla dedik. Bu hedefler tutturulacak. Şöyle ya da böyle hepsi tutacak. Gerekli adımların hepsi atılacak. Artık kısa vadeyi değil, orta ve uzun vadeyi görelim biraz.'' 
     
     ÖMER SABANCI 

     TÜSİAD Yönetim Kurulu Başkanı Ömer Sabancı da toplantıda hükümetin 2003 performansının gündeme geldiğini, enflasyon ve faizlerde umut verici gelişmeler olduğunun altının çizildiğini söyledi. 
     2004'te de hedeflere ulaşılabilmesi için hükümetin programa bağlı kalarak, elinden geleni yapacağını gördüklerini ifade eden Sabancı, aynı zamanda işsizlik, yabancı sermaye ve verginin tabana yayılması konularının da toplantıda gündeme geldiğini sözlerine ekledi. 
     
</TEXT>
</DOC>
