<DOC>
<DOCNO> 203793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur30.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski polisin vurduğu hırsız öldü... 
</HEADLINE>
<TEXT>

     Sarıyer'de bir kişi, hırsızlık yapmak amacıyla girdiği evde oturan eski bir polis memuru tarafından tabancayla vurularak öldürüldü. 
     Hırsızlık suçundan çok sayıda sabıkası bulunduğu belirtilen Cevdet Görecek 22 , saat 04.30 sıralarında Reşitpaşa Mahallesi Çilek Sokak'taki Aydınlar Apartmanı'nın 1. katında eski polis memuru Cemal Kılıç 40 ile eşi ve 2 çocuğunun uyuduğu dairenin balkon kapısını açarak içeriye girdi. 
     Balkon kapısının zorlanarak açılması sırasında çıkan gürültüye uyanan Cemal Kılıç 40 ile salonda karşılaşan Görecek, tabancayla kendini engellemeye çalışan Kılıç'a tornavida çekerek karşılık verdi. 
     Emniyet teşkilatından 1999 yılında istifa ederek ayrıldığı öğrenilen Kılıç'ın elindeki tabancanın boğuşma sırasında ateş alması üzerine yaralanan Görecek, dairenin balkonundan atlayarak kaçmak istedi. 
     Evden yaklaşık 100 metre kadar uzaklaşan Görecek, aldığı kurşun yarası sonucu daha fazla kaçamadan öldü. Görecek'in cesedi, İstinye Devlet Hastanesi morguna kaldırıldı. 
     Olaydan sonra gözaltına alınan Cemal Kılıç, sevk edildiği Sarıyer Cumhuriyet Savcılığı'nda ifadesine başvurulduktan sonra, tutuksuz yargılanmak üzere serbest bırakıldı. 
     
</TEXT>
</DOC>
