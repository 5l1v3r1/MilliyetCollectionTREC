<DOC>
<DOCNO> 207863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/yazar/sazak.html </URL>
<DATE> 2004/01/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Voleybol aşkı 
</HEADLINE>
<TEXT>

   
   Avrupa elemelerinde son maçını Almanya ile oynayan Ulusal Bayan Voleybol Takımımızın Olimpiyat umudu fileden döndü. 
   'Filenin Sultanları' Bak turnuvasında fırtına gibi estiler. 
   Polonya'yı devirdikleri yarı final maçını televizyondan izledikten sonra Atina umutlarımız artmıştı. Ancak 'son maç stresi' sahaya yansıyınca Olimpiyat vizesini Türkiye'yi 3 - 0 yenen Almanya aldı. 
   Dünya Voleybol Birliği'nin 'kontenjan' hakkını Türkiye'den yana kullanması halinde voleybolcu kızların mayıs ayında son bir şansları daha bulunuyor. Olimpiyat vizesi alamasalar da Ulusal Bayan Voleybol Takımı oyuncuları 2003'te yaptığı atakla Süreyya Ayhan'la birlikte yıla damgasını vurdular. 
   Voleybol aşkı hayatımıza girdi 
   12 Dev Adam'ın basketbolda yaptığını voleybolda Filenin Sultanları başardı. Neslihan, Bahar, Natalia, Aysun, Esra, Gülden, Özlem... Hepsinin ismini ezbere sayıyoruz. Okullarda başarıya odaklanmış voleybolcu gençler onları örnek alıyor 
   Neslihan demek sayı demek 
   Polonya maçını Eurosport'ta anlatan İspanyol spikerin Neslihan'ın olağanüstü oyunu karşısındaki sözleri unutulmaz 
   'Ne Neslihan ama Fantastik... Şu anda Avrupa'nın en güçlü oyuncularından biri, Türk takımında Neslihan demek sayı demek.' 
   Japonya'daki Dünya Kupası'nın da yıldızları arasındaydı Neslihan... Vakıfbank Güneş Sigorta'da oynuyor. Eczacıbaşı peşinde, Avrupa'dan da teklif yağıyor. 
   Voleybolcular ekip olarak başarılılar. Zamansız kaybettikleri 'Deniz Ağabeyleri'nin aşıladığı sporcu ruhunu sahaya yansıtmayı biliyorlar. Antrenör Reşat Yazıcıoğulları yönetiminde her maça kazanmak üzere çıkıyorlar. Deneyim kazandıkça 'final sendromu'nu da aşacaklar. Polonya'yı Ankara'da devirebilseler her şey çok farklı olacaktı. Rövanşı Bak 'de aldılar. Bu defa da Almanya engelini aşamadılar. İlk setin sonlarına doğru kritik servis kaybı takımı moral olarak dağıttı. 
   Olimpiyat'a bir adım kala düş kırıklığı yaşamayabilirdik. Almanya iyi savunması ve güçlü servisleriyle Atina vizesini aldı. 
   Voleybolcularımızı alkışlıyoruz. 
   Başarı çıtasını yükselterek gelecekteki şampiyonluklara bayrak açtılar. Kutluyor ve alkışlıyoruz. 
   
   TENİS DOSTU ERDOĞAN BEY'İ KAYBETTİK Türk Henkel'de Can Paker'le birlikte uzun yıllar yöneticilik yapan şirketin eski genel müdür yardımcısı Erdoğan Yumuk'u kaybettik. Fenerbahçe tutkunu ve iyi bir tenisçiydi. Hafta sonları Ertuğrul Alişan, Ali Limoncuoğlu'nun Aliço organizasyonuyla 'raket çeker' keyifli maçlar yapardık. Bu haftaki eşleşmede Erdoğan Bey olmayacak Ailesine, sevgili Güneş'e ve Beykoz'daki dostlara başsağlığı dilerim. Bahar Turnuvası artık onun anısına düzenlenecek. 
   
      
   
</TEXT>
</DOC>
