<DOC>
<DOCNO> 231605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun33.html </URL>
<DATE> 2004/04/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Hindistan'dan itiraf Irak savaşı bir hataydı 
</HEADLINE>
<TEXT>

     Hindistan Başbakanı Atal Bihari Vajpayii, ABD öncülüğündeki Irak savaşının bir hata olduğunu ve ABD Başkanı George W. Bush'un küresel politikasının yararlı veya istikrarı sağlayıcı olduğundan emin olmadığını söyledi. 
     Hindistan ajansının haberine göre, ''Dainik Jagran'' gazetesine demeç veren Vajpayii, Irak'ın eski lideri Saddam Hüseyin'in ABD'nin askeri müdahalesiyle devrilmesini ''stratejik bir hata'' olarak değerlendirdi. 
     Vajpayii, ''Irak'la bağlantılı olarak ABD'nin politikası netlik kazandı. ABD Başkanı George W. Bush dünyada büyük bir şey yapmak istiyor. Ancak bu tür bir eylemin kalıcı, doğru ya da yararlı olup olmadığı kanısına varmak her zaman mümkün değil'' dedi. 
     Hindistan parlamentosu ABD'nin Irak'a müdahalesini kınayan bir karar almıştı ancak Başbakan Vajpayii daha önce Bush'un politikalarını kamuoyu önünde eleştirmemişti. 
     
</TEXT>
</DOC>
