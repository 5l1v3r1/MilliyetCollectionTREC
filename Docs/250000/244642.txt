<DOC>
<DOCNO> 244642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/spo04.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayfun işi tamam 
</HEADLINE>
<TEXT>


Trabzonspor, Espanol ile yollarını ayıran futbolcudan olumlu yanıt aldı. Tayfun Korkut'un önümüzdeki günlerde imzaya çağrılacağı öğrenildi 


Toraman girişimi 
BORDO - Mavililer, transfer konusundaki en ciddi atağını Tayfun Korkut ile gerçekleştirdi. Real Sociedad'dan ayrılmasının ardından bir sezon Espanyol formasını giyen milli oyuncudan olumlu yanıt alan Trabzonspor, sağ kanat sorununu çözdü. Tayfun'un önümüzdeki günlerde imza için Trabzon'a davet edileceği ifade edildi. Fenerbahçe'nin de talip olduğu İbrahim Toraman için de Gaziantepspor ile görüşmelerin sürdüğü belirtildi. 

Polonya seferi 
BELÇİKA, Almanya ve Tunus'ta yaptığı görüşmelerden sonuç çıkaramayan Karadeniz ekibi, Polonya'dan eli boş dönmek istemiyor. Teknik Direktör Ziya Doğan'ın daha önce beğendiği isimlerle görüşmek için Genel Sekreter Yusuf Ziya Yılmaz'ın Polonya'ya gideceği, burada Wisla Krakov'da oynayan orta saha oyuncusu Kalu Uche, savunmada oynayan Marius Jop, Mariej Stolorczyk ve Miroslaw Szymkowiak için masaya oturacağı bildirildi. 

İkili için tavan yükseldi 
GÖKDENİZ ve Fatih Tekke'yi elde tutmak isteyen Trabzonspor Yönetimi, daha önce 1 trilyon 250 milyar lira vermeyi düşündüğü futbolcuların fiyatlarını 200'er milyar lira artırdı. Fatih ve Gökdeniz ise gelecek sezon için 1 trilyon 700 milyar lira istemişti. Futbol Şube Sorumlusu Erda Aygün, "Büyük ihtimalle gelecek hafta 2 oyuncumuzun da sözleşmesini uzatacağız. İki futbolcu da aynı ücreti alacak" ifadesini kullandı. 

Borç ödediler 
TRABZONSPOR Yönetimi, önceki gün futbolculara ve diğer alacaklılara toplam 1 milyon 400 bin dolarlık ödeme yaptı. Oyuncuların maç başı ve transfer taksitlerinden kaynaklanan alacakları olan 850 milyar liranın yanında, Ziya Doğan'a da 60 bin dolar ödendi. Mali Sayman Yüksel Şimşek, "Ödeme planımız tıkır tıkır işliyor" dedi. 





</TEXT>
</DOC>
