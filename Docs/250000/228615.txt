<DOC>
<DOCNO> 228615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun40.html </URL>
<DATE> 2004/04/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Talat Plana 'hayır' diyenler Türkiye'ye de fenalık yapmış olacak 
</HEADLINE>
<TEXT>

     KKTC Cumhuriyet Meclisi, Kıbrıs konusunda yaptığı olağanüstü toplantıya basına açık olarak devam ediyor. 
     Toplantının başında konuşan Başbakan Mehmet Ali Talat, ''İsviçre'ye giderken belirsizliklerle dolu olan Annan planının değiştiğini ve belirsizliklerin ortadan kalktığını'' söyledi. 
     ''Optimum bir plan ortaya çıkardıklarını'' ifade eden Talat, ''plana hayır diyenlerin Türkiye'ye de fenalık yapacağını'' kaydetti. 
     ''Zafer kazandık'' havasına girilmemesini isteyen Talat, ''İki taraf da kazandı. Bütün Kıbrıs kazandı. Daha da genişinde Türkiye kazandı, Yunanistan kazandı, barış ve dostluk kazandı'' dedi. 
     ''Gönül rahatlığıyla evet denilecek bir plan ortaya çıktığını'' kaydeden Talat, ''plana evet demekle, hem Kıbrıs Türkünün, hem Kıbrıs'ın bütününün, hem de Türkiye'nin büyük sıkıntıdan kurtarılacağını'' söyledi. 
     ''Türkiye'nin Kıbrıs sorununun çözümüne ihtiyacı olduğunu'' ifade eden Talat, '' Hayır diyen arkadaşlar bilsinler ki, hem Türkiye'ye fenalık yapacak, hem işe de yaramayacak. Bu yapılan fenalığın sonucunda zaman içinde bu planı bulamayacağız ve böyle planlara can atacağız. Çünkü bu yük çekilecek bir yük değil. Şu anda Avrupa İnsan Hakları Mahkemesi'nin önünde 40 küsür dava tazminat için beklemektedir. 4000 küsür dava da askıdadır. Bu paraları Türkiye ödeyemez, mümkün değil'' diye konuştu. 
     ''Annan planının siyasi eşitliği gözettiğini'' belirten Talat, ''New York'tan itibaren bugüne kadar geçen sürede, Türk tarafının başarılı olduğunu'' kaydetti. 
     ''Teknik komitelerin çalışmalarında mesafeler alındığını ve bugüne kadar 121 yasanın hazırlandığını'' anlatan Talat, komitelerde görev alanlara teşekkür etti. 
     ''Beklenildiği gibi Rum tarafının İsviçre'de müzakere sürecine katılmadığını ve dolaylı görüşmeler yapıldığını'' belirten Talat, planın son şekliyle ilgili bilgiler verdi. 
     ''Senatonun 24-24 eşitlikte olmasının siyasi eşitliği sağladığını'' kaydeden Talat, ''uluslararası anlaşmalar konusunda Türk tarafının itirazlarının dikkate alınarak bazı düzenlemeler yapıldığını, yer değiştirmelerle ilgili tedbirlerin güçlendirildiğini'' anlattı. 
     Başbakan Talat, ''Türkiye kökenli KKTC vatandaşlarıyla ilgili listenin hazırlandığını ve referandumdan önce BM'ye sunulacağını'' belirterek, ''hiç kimsenin mağdur olmayacağını'' söyledi. 

     
</TEXT>
</DOC>
