<DOC>
<DOCNO> 204285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/guncel/gun06.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
29 yıl sonra gelen hayat 
</HEADLINE>
<TEXT>

   Cem Şekeröz'ün hastalığı, hayatını k busa çevirdi. Ameliyatı için 29 yıl beklemek zorunda kalan Şekeröz'e ABD'den gelen sığır boyundamarı takıldı 
      Ayşegül Aydoğan 
   
   Doğuştan kalbinde delik olan, 7 yaşındayken ilk kalp ameliyatını geçiren 35 yaşındaki Cem Şekeröz, hayatını adeta yaşanmaz hale getiren hastalığının geciken ameliyatını tam 29 yıl sonra yaptırabildi. Normal bir yaşam süremeyen, flört bile edemeyen Şekeröz, 130'dan 90 kiloya düştü. Şimdi bir kız arkadaşı bile var. 
   
   Yüzde 25 ameliyat riski 
   Elektrik teknisyeni Şekeröz, "fallot tetralojisi" denilen kalbindeki dört önemli sorunla dünyaya geldi. 7 yaşında geçirdiği ameliyatla kalbindeki iki karıncık arasındaki delik kapatıldı. İleride bir ameliyatla giderilir düşüncesiyle bırakılan diğer rahatsızlıkları ritm bozukluğu, kalp kapakçıklarında bozulmalar, kalp yetersizliği şik yetleri ciddi boyuta ulaştı. Doç. Dr. Barbaros Kınoğlu, karnında 4 litre kadar asit biriken Şekeröz'e ameliyat yapacağını, ancak yüzde 20 - 25 risk bulunduğunu söyledi. 
   
   Dokuz saatlik operasyon 
   Şekeröz'ün karnındaki asit boşaltıldı, kilo verdirildi. Daha sonra akciğer atardamarı yerine takılmak üzere ABD'den ölçüye uygun özel sığır boyun damarının siparişi verildi. Kapaklı damar, üç ay sonra geldi. Bozulan kalp kapakları ise metal kapakçıklarla değiştirildi. Yaklaşık 9 saat süren operasyonu yapan Doç. Dr. Kınoğlu, aynı ameliyatta dört kalp kapağından üçünü ve akciğer atardamarını değiştirdikleri belirterek, "Ameliyatla hem ömrünü uzattık hem de yaşam kalitesini arttırdık" dedi. Şekeröz için tercih edilen metal kapakçıkların bir özelliği de her kalp atışı sırasında 'çıt - çıt' sesini çıkarması. Şekeröz, "Nefes almakta zorluk çektiğim için neredeyse oturur pozisyonda uyuyordum. Bugüne kadar kimseyle birlikte olmamıştım. Cinsel hayatım yoktu. Şimdi kız arkadaşım var" diye konuştu. 
   
   
   
   
</TEXT>
</DOC>
