<DOC>
<DOCNO> 241779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur26.html </URL>
<DATE> 2004/05/21/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Banka görevlisini kandırıp parayla kaçtı .. 
</HEADLINE>
<TEXT>

     Çankaya'daki bir bankada, görevli memuru kandıran hırsız, çaldığı 5 bin Euro ile kaçtı. 
     AA muhabirinin edindiği bilgiye göre, Ziraat Bankası'nın Güvenlik Caddesi'ndeki şubesine gelen ve isminin Levent Ertürk olduğunu belirten bir kişi, banka müdiresi ile görüşmek istediğini bildirdi. 
     Banka görevlisinin odadan ayrılmasını fırsat bilen dolandırıcı, bir başka banka görevlisini telefonla arayarak, bankaya 75 milyar lira yatırmak istediğini, ancak yatıracağı paradan 5 bin Euro'luk kısmını akrabalarına vereceğini söyledi. Hırsız, bu paranın kendisine Euro olarak teslim edilmesini de istedi. 
     İşlemler yapıldığı sırada banka görevlisi ile sigara almak bahanesi ile dışarı çıkan hırsız, görevlinin elinden parayı alarak kaçtı. 
     Emniyet yetkilileri, olayın ardından geniş çaplı çalışma başlattı. 
     
</TEXT>
</DOC>
