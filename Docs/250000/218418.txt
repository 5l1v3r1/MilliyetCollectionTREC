<DOC>
<DOCNO> 218418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/guncel/gun01.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurmadan önce de boğmayı denemişler 
</HEADLINE>
<TEXT>

   Sokak ortasında yaralanan, sonra hastanede vurulan Gül Dünya'yı daha önce de öldürmeyi denediler. Gül Dünya'yı amcasının evinde boğmaya çalışan kardeşi, başarılı olamayınca genç kadına intihar etmeyi önerdi... 
      OSMAN KARA İstanbul 
   
   Kuzeninin kocasından hamile kaldığı gerekçesiyle kardeşleri tarafından vurulan ve beyin ölümü gerçekleşen Gül Dünya Tören'in hayati desteği dün kesildi. 22 yaşındaki Gül Dünya'yı kardeşleri önce sokak ortasında kurşunlamış, ölmeyince de tedavi gördüğü hastaneye ziyaretçi gibi girerek kafasına kurşun sıkmıştı. 
   
   Amca ve kardeşler kayıp 
   Beyin ölümü gerçekleşen Gül Dünya, Bakırköy Eğitim ve Araştırma Hastanesi'nde makineye bağlı olarak yaşatılmaya çalışılıyordu. Ancak ailenin organ bağışına karşı olduğu öğrenilince zaten yaşamından ümit kesilen genç kadının hayati desteği kesildi. Polis, Bitlis'teki aileye ulaşarak, "Cenazeyi teslim alın" dedi. Ancak aile, ölüm kararını verdikleri kızlarını almayı kabul etmedi. Genç kadının cesedi hastane morguna kaldırıldı. Kardeşlerini öldüren Ferit ve İrfan Tören'in yakalanması için çalışmalar sürerken, amca Mehmet Tören'in ortadan kaybolduğu belirtildi. 
   
   Pencereden kaçıp kurtuldu 
   Bu arada elde edilen bilgiye göre, babası Şerif Tören'le 6 ay önce İstanbul'a gelen Gül Dünya, amcası Mehmet Tören'in Fatih'teki evinde abisi İrfan Tören tarafından iple boğulmaya çalışıldı. Ancak abi hedefe ulaşamadı. "Sana kıyamıyorum. İntihar et" dedi. Gül Dünya da, abisinin evden bir süreliğine ayrılmasını fırsat bilerek pencereden kaçtı ve polise sığındı. Polis, Mehmet ve İrfan Tören'i karakola çağırdı ve Gül Dünya'ya bir şey yapmamalarını istedi. Aile söz verdi ve Gül Dünya eski imam Ceylan'ın evine yerleştirildi. 
   
   'Artık ailem sizsiniz' diyordu    Gül Dünya'nın İstanbul'da yanında kaldığı, köylerinde görev yapmış emekli imam Alaattin Ceylan'ın evinde sessizlik ve üzüntü h kim. Gül Dünya'yı ablası gibi sevdiğini belirten Ceylan'ın oğlu Ahmet Ceylan, "Ona hepimiz çok alışmıştık. Bize sürekli 'Ailem sizsiniz' diyordu. Gidecek yeri olmadığını, önünde sonunda öldürüleceğini söylüyordu"dedi. Emekli imamın kızı Keramet Ceylan da "Gül Dünya sürekli ailesinden bahsediyor ve onları özlediğini söylüyordu. Fakat oraya artık gidemeyeceğini, kendisini öldüreceklerini anlatıyordu" diye konuştu. 
   
   Taş 10 milyar verdim 
   Gül Dünya'nın birlikte olduğu Servet Taş'ın daha önce bebeği reddettiği, ancak İstanbul'da yapılan babalık testinin aksi yönde sonuç verdiği ortaya çıktı. "Kızımızı kuma al" teklifini de reddeden ve hakkında "Tören ve Taş ailelerin yaptığı töre toplantısı"ndan öldürülme kararı çıkan Servet Taş'ın Almanya'ya kaçtığı iddia edildi. Telefonla görüştüğü Milliyet muhabirine Mutki'de olduğunu savunan Taş, "Bana iftira atılıyor. Şikayetçi olacağım. Gül'le ilişkiye girmedim. Husumetin kapanması için Tören ailesine 10 milyar verdim" dedi. 
   
   Gül, şik yetçi olmamış 
   Töre cinayetine kurban giden Gül, ikinci saldırı yapılmadan önce Doktor Sadık Ahmet Hastanesi'nde ifade verdi. Gül'ün ifadesi şöyle "Ağabeyim İrfan Tören, Alaatin Ceylan'ın evini aradı ve bana 'Hazırlan, Bursa'ya gideceğiz. Seni alacağım' dedi. Eve gelen ağabeyimle birlikte biraz yürüdük. İrfan ağabeyim 'Burada bekle, taksi çağırmaya gideceğim' dedi. Bu sırada karşı sokakta kardeşim Ferhat'ı gördüm. Eli cebindeydi. Beni vuracağını anladım ve kaçmaya çalıştım. Bir el ateş etti. Sağ kalçamdan vuruldum. İrfan ve Ferit Tören'den şik yetçi değilim." 
   
   
   
</TEXT>
</DOC>
