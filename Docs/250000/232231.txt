<DOC>
<DOCNO> 232231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun04.html </URL>
<DATE> 2004/04/17/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
AKEL "Planı, BM ve AB tarafından garanti verilirse destekleriz" 
</HEADLINE>
<TEXT>

     Kıbrıs Rum tarafındaki en büyük siyasi parti konumundaki sol görüşlü AKEL partisinin Genel Sekreteri Demetris Hıristofias, partisinin, BM Kıbrıs barış planına, BM Güvenlik Konseyi ve AB tarafından uygulama garantileri verilmesi halinde destek verebileceğini söyledi. 
     Yunan televizyon kanalı ERT'ye yaptığı açıklamada, BM Güvenlik Konseyi'nin ''sadece sözlü'' olarak verdiği garantilerle tatmin olmadıklarını ve parti olarak daha elle tutulur garantiler istediklerini belirten Hıristofias ''Hem Türk tarafı hem de Rum tarafı olarak, bizim planın düzgün şekilde uygulamaya konulması için garantör güçler yerine Güvenlik Konseyi ve AB'den verilecek garantilere ihtiyacımız var'' diye konuştu. 
     Altını çizdikleri konulara değinilmesi halinde barış planı hakkındaki tutumlarını değiştirmek amacıyla parti organlarını toplayabileceklerine işaret eden Hıristofias, ''Bugün veya yarın Güvenlik Konseyi'nde gelişmeler olması ve bizim de bu gelişmelerden tatmin olmamız halinde tutumuzu değiştireceğiz'' dedi. 
     
</TEXT>
</DOC>
