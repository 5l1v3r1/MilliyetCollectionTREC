<DOC>
<DOCNO> 239236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/siyaset/siy07.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli işadamı Rumları kızdırdı 
</HEADLINE>
<TEXT>


İsrailli bir işadamının Girne'de 92 lüks villa inşa ettiği ortaya çıktı. İşadamına ateş püsküren Rumlar, tehdit etti Olay yasadışı. Villa alana dava açılabilir... 

Yorgo Kırbaki 


İsrailli bir işadamının KKTC'de yaptığı yatırım, Rum kesiminde büyük tepki yarattı. 
Kıbrıslı Türkler ve İngilizlerle işbirliği yapan İsrailli işadamı Undi İlan, Girne'de satın aldığı arazide, her biri 235 - 270 bin dolar değerinde 92 villanın inşaatına başladı. Haberin İsrail basınında yer alması üzerine, Rum yönetiminin Tel Aviv Büyükelçisi Yorgos Zodiatis, İsrail gazetelerine yaptığı açıklamada, "İşgal topraklarında arazi satın almak, Kıbrıs Cumhuriyeti için yasadışı bir eylemdir" dedi. Zodiatis, KKTC'de yatırım yapacak İsrail vatandaşlarının hem paralarını kaybedecekleri hem de aleyhlerinde Titina Loizidu benzeri davalar açılabileceği uyarısını yaptı. İsrail'de yayımlanan Globus gazetesinin Rum kesiminde büyük gürültü koparan haberine göre, İlan, villalardan 18'ini şimdiden İngiliz ve İsraillilere sattı. 

İngilizlerin gözdesi Girne 
İsrail'in Yafa kentindeki "Andromeda Evleri"nin sahibi olan, Güney Kıbrıs'ta da 800 bin dolarlık gayrimenkulü olduğu ortaya çıkan İlan, KKTC'deki arazileri kimlerden aldığı sorusuna "Arazi sahiplerinden" yanıtını verdi. Adada, 24 Nisan'daki referandum öncesinde, İngilizler, adanın birleşmesi olasılığına yatırım yaparak, KKTC'den ev satın almışlardı. İngiliz basınında referandum öncesinde yer alan haberlerde, İngilizlerin, KKTC'deki evlerin Rum tarafına kıyasla daha ucuz olmasını da göz önünde bulundurarak buradan ev satın aldıkları belirtilmişti. 
İngilizlerin gözde yatırım yeri Girne'ydi. Girneli emlakçılar, kentteki havuzlu evleri 80 bin sterlin yaklaşık 195 milyar lira civarında fiyatlara satıyordu. İngiliz müşteriler özellikle, tapusu 1974'ten önce alınmış evler bulmak için araştırma yapıyorlardı. 



</TEXT>
</DOC>
