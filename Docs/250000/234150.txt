<DOC>
<DOCNO> 234150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko19.html </URL>
<DATE> 2004/04/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yağlı tohumlar Türkiye'yi ihya edebilir 
</HEADLINE>
<TEXT>

     Çukurova Üniversitesi Ziraat Fakültesi Tarla Bitkileri Bölümü Öğretim Üyesi Prof. Dr. Halis Arıoğlu, Türkiye'de potansiyelin değerlendirilmemesi nedeniyle her yıl yağlı tohumlar ithalatı için 600 milyon dolar ödendiğini belirterek, ''Bakü-Tiflis-Ceyhan Petrol Boru Hattı'nın yıllık katkısı 350 milyon dolar olarak hesaplanıyor. Oysa ki yağlı tohumlara önem vererek çok daha fazlasını elde edebiliriz'' dedi. 
     Prof. Dr. Halis Arıoğlu, yağlı tohumların, içeriğindeki yağ, protein, karbonhidrat, mineraller ile vitaminler nedeniyle insan ve hayvan beslenmesinde önemli bir yere sahip bulunduğunu, sanayi sektörü için de hammadde kaynağı oluşturduğunu kaydetti. 
     Arıoğlu, dünya genelinde yıllık 128.4 milyon ton, Türkiye'de ise 3.3 milyon ton yağlı tohum üretimi yapıldığını belirterek, ''Yeterli miktarda yağlı tohumlu bitkilerin yetiştirilmesi halinde ham yağ ve küspe gereksinimimizi karşılayabileceğimiz gibi önemli miktarda döviz tasarrufu da sağlayabiliriz'' dedi. 
     Türkiye'de ham yağ üretimi açısından da sıkıntı yaşandığını vurgulayan Arıoğlu, yıllık kişi başına 20 kilogram yağ tüketildiğini ve 2002 yılı verilerine göre 658 bin ton ithalat gerçekleştirildiğini belirterek, şunları söyledi 
     ''Talebin fazla üretimin ise yetersiz oluşu milyonlarca ton ürün ithalatına neden oluyor. Oysa ki palm ve hindistan cevizi dışında kalan yağlı tohumlu bitkilerin tümü, yazlık veya kışlık olarak ülkemizde yetişebiliyor. 
     Potansiyel değerlendirilmediği için ithalata her yıl 600 milyon dolar ödüyoruz. Bakü-Tiflis-Ceyhan Petrol Boru Hattı'nın yıllık katkısı 350 milyon dolar olarak hesaplanıyor. Yağlı tohumlara önem vererek çok daha fazlasını elde edebiliriz. 
     Hesaplamalara göre 2010 yılında ülkemizin toplam bitkisel yağ gereksiniminin 1 milyon 650 bin ton olduğu ortaya çıkmaktadır. Ayrıca, yem, sabun ve boya sanayisinde de yıllık 250 bin ton ham yağ kullanıldığı dikkate alındığında, gereksinim 1 milyon 900 bin tona ulaşmaktadır. 
     Sonuçta, bu durum devam ederse ham yağ tüketimindeki yerli üretimin payı her geçen gün geriye gidecek ve ülke ekonomisi bundan büyük zarar görecektir.'' 
     
     NEDENLERİ VE ÖNLEMLER 
     Arıoğlu, yaşanan sorunların temelinde günübirlik uygulanan yanlış tarım politikaları, ürün planlamasının bulunmaması, maliyetlerinin yüksekliği nedeniyle dış pazarla rekabet edilememesi, dünya ham yağ fiyatlarının düşük olması ve ithalata getirilen fonların yetersizliğinin bulunduğunu kaydetti. 
     Türkiye'de yağlı tohum ve ham yağ üretimini artırabilmek için önlemlerin alınması gerektiğini vurgulayan Arıoğlu, şöyle devam etti 
     ''Üretimi yönlendirmek için değişik kesimlerin temsilcilerinden oluşan Yağlı Tohumlar Konseyi ve üretici birliği kurulmalı, araştırma merkezi oluşturulmalı ve ülke genelindeki gelişmeler buradan yönlendirilmelidir. 
     Yağlı tohum veya ham yağ ithalatı bir takvime bağlanmalıdır. Fiyatlar serbest piyasa koşullarına göre ayarlanmalıdır. Üretim düşük faizli kredilerle desteklenmelidir. Alım fiyatları belirlenirken, ayçiçeği ile buğday fiyatları arasındaki dengeler iyi düzenlenmedir.'' 
     
</TEXT>
</DOC>
