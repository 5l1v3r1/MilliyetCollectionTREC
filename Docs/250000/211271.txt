<DOC>
<DOCNO> 211271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo02.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Bu ülkeden gitmeyi bile düşünüyorum" 
</HEADLINE>
<TEXT>

     Beşiktaş Teknik Direktörü Mircea Lucescu, olaylı Samsunspor maçı sonrası yaptığı açıklamada, yaşadıklarının ardından istifa etmeyi ve Türkiye'den ayrılmayı bile düşündüğünü söyledi. 
     Lucescu, maç sonrası düzenlediği basın toplantısında, Samsunspor karşısında hakem Cem Papila'nın maçın bu duruma gelmesinde tahrikte bulunduğunu öne sürerek, ''Rakip defansın bizim oyunculara yaptıkları nedense görülmedi. Bizim oyuncularımız ise kolayca atıldı. Bu yaşadıklarımıza üzülüyorum. Aynı şey Galatasaray'dayken de başıma geldi. 4 futbolcum atıldı. Bir takım hak ediyorsa sahada kazanmalı, dışarıda değil. Bu yaşananlardan sonra istifa etmeyi ve bu ülkeden gitmeyi bile düşünüyorum. Çünkü böyle bir ligde olmak çok zor'' diye konuştu. 
     Lucescu, ilk yarının sonundaki Çaykur Rizespor maçında 5 sarı kart gördüklerini, bugün de kendilerine karşı inanılmaz hatalar yapıldığını belirterek, şunları söyledi 
     ''Bize doğru ve dürüst davranılması için kaç puan daha kaybetmemiz lazım. Gerekirse avantajımızı silelim, sıfırdan başlayalım. Belki herşey daha dürüst olur. Ligin gücü eğer şanslar eşit dağıtılır ve kurallara riayet edilirse ortaya çıkar. Artık takip ediliyoruz. Bu ekip sadece sayısal üstünlüğü kaybederse maç kaybederdi. Nitekim böyle oldu. Söylenecek fazla birşey yok. Öyle bir atmosfer varki 2 aydır bize vurulacağını bekliyorduk. Aşağılanmaya izin vermeyen bir ekibim var. Bence bu maç da tekrar edilmeli. Ama böyle bir istekte bulunmayacağım. Ahmet Yıldırım pozisyonla alakası yokken kırmızı kart gördü. Diğerleri de sahada aşağılanmaya tahammül edemediler. 5'e karşı 2 kişi oynamayı kabul etmeyeceklerini biliyordum. Üzgünüm.'' Toplantı sırasında son derece sinirli olduğu gözlenen Lucescu, bu açıklamalarının ardından basın mensuplarının sorularını yanıtlamadan odadan ayrıldı. 
     
     UYANIK ''HAKEMLER BÖYLE MAÇ YÖNETSEYDİ...'' 
     Samsunspor Kulübü Başkanı İsmail Uyanık ise hakem Cem Papila'nın maçı iyi yönettiğini söyledi. 
     ''Hakemler her zaman böyle maç yönetseydi, büyük takımlar bu kadar şaşkınlığa uğramazdı'' diyen Uyanık, bugüne kadar büyük takımlara kolay kolay kart çıkarılmadığını savunarak, ''Maalesef ligimizde büyük takımlara kolay kolay kart gösterilmiyordu. Türkiye Ligi'nde idare ediliyordu, ama Avrupa'ya çıkınca büyük takımlarımız bu nedenle zorluk yaşıyordu. Bence bugün hakem iyi maç yönetti'' diye konuştu. 
     Samsunsporlu futbolcuları sahada gösterdikleri mücadele ve provakasyona gelmemeleri nedeniyle kutladığını kaydeden İsmail Uyanık, ''Keşke maç 11'er kişiyle oynansaydı. O zaman galibiyetimiz daha büyük anlam taşırdı. Sahada keyifli olmayan bir futbol oldu. Ama bunda en az suçlu Samsunsporlu futbolculardır. Çünkü onlar olgunlukla maçı bitirdi'' dedi. 
     Uyanık, Beşiktaş'ın maçı 6 kişiyle bitirmemesi gerektiğini de anlatarak, ''İlhan'ın kendini attırmaması gerekirdi. Çünkü o durumda sadece maç kaybedilmiyor, belki de puanları silinecek'' diye konuştu. 
     
     İLHAN'IN ATILIŞI 
     Beşiktaş'ın Pancu'nun atılmasıyla 7 kişi kalmasının ardından İlhan Mansız, formasını çıkararak hakemin üzerine yürüdü. 
     Daha sonra Beşiktaş yedek kulübesine kadar gelen İlhan, bir süre teknik heyetle hararetli bir şekilde görüştü. İlhan'ın bu görüşme sırasında kendisinin de kırmızı kart görme isteğini belirttiği öğrenilirken, buna teknik heyet ''Hayır'' yanıtını verdi. Ancak İlhan, maçın bitimine 5 dakika kala kırmızı kart görerek, maçın kurallar gereği sona ermesini sağladı. 
     Öte yandan, Samsunspor 4. golü bulduktan sonra rakibinin üstüne gitmeyerek, Beşiktaş'ın kendi yarı alanında top çevirmesini izlemekle yetindi. 
     
</TEXT>
</DOC>
