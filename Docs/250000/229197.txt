<DOC>
<DOCNO> 229197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yazar/altan.html </URL>
<DATE> 2004/04/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Beethoven'in öküzü"... 
</HEADLINE>
<TEXT>

   
   MUHİDDİN Sadak, saçları arkaya doğru uzunca, giyimine meraklı taşra yağmasına henüz uğramamış 500 bin nüfuslu İstanbul'un, kendince burjuvalaşmış çevrelerinde çok iyi tanınan bir müzisyendi. O dönemin ölçüleriyle bir viyolonsel virtüözüydü ayrıca hem Galatasaraylı, hem Galatasaray Lisesi'nin ortaokul bölümünde müzik hocasıydı. 
   "Beethoven'in öküzü" deyimini, okuldayken Muhiddin Sadak'tan öğrenmiştik. 
   Beethoven, evcil hayvanların müziğe karşı duyarlılık oranını merak etmiş ve hemen hepsinde belirli bir duyarlılık olduğunu görmüştü sadece öküz dışında... 
   Öküz, ancak 20 saniye sonra algılayabiliyordu müzikal bir sesi... 
   
   Yıllar sonra Muhiddin Sadak'la, sık sık buluştuğumuz bir dost olmuştuk. 
   Bir yaz günü de Ankara vapuruyla Napoli'ye giderken karşılaşmıştım Sadak'la. Öğleden sonraları üst güvertede yolculara viyolonsel çalıyordu. Napoli'de birlikte gitmiştik ünlü "galleria"ya. Garsonlar kendisini tanıyor 
   - Bonjorno maestro, diyorlardı. 
   
   Son günlerde nedense "Beethoven'in öküzü" deyimi pek dolandı dilime... Özellikle de, yerel politika arenasındaki kavramlar aşuresiyle hamaset edebiyatına sığınan koltuk ve makam hırslarıyla ekonomik bir şeffaflığa hiç değinmeyen resmi bildiri ve demeçlerle karşılaştıkça... 
   Bazı kişi ve çevreler, ya hiç algılayamıyorlar Türkiye'ye de yansımaya başlayan değişimleri, yahut da hiç tınmıyorlar. 
   
   Şimdiye dek, KKTC sorunu hakkında söylenmedik söz, yapılmadık yorum, verilmedik demeç kalmadı gibi... 
   Sadece bir tek konu hep tanjant geçildi 30 yıldan bu yana yavru vatana kaç milyar dolarlık yardım yapıldığı ve bu yardımların nasıl kullanıldığı... 
   
   Vaktiyle, bugünkü Yunanistan'ın kuzeybatısıyla Arnavutluk arasında Epir Krallığı vardı. İsa'dan 300 yıl kadar önce Epir Kralı Pirüs, krallığını genişletmek için Roma'ya karşı giriştiği savaşlarda büyük zaferler kazanmış, ancak bu zaferler o kadar pahalıya mal olmuştu ki, sonunda Kral Pirüs 
   - Ben böyle bir zafer daha kazanırsam, yok olurum, demişti. 
   O zamandan bu yana, astarı yüzünden pahalıya mal olmuş başarılara, "Pirüs zaferi" denir. 
   
   "Milli çıkarlar açısından..." diye başlayan söylemlerin kahramanları acaba son toplamda ortaya bir "Pirüs zaferi"nin çıkmasından kaygılandıkları için mi, ekonomik bir şeffaflığa hiç yanaşmıyorlar yoksa "milli çıkarlar açısından..." diye başlayan söylemler, gerçekte kişisel çıkarların bir maskesi olduğu için mi 
   Neden ekonomik bir şeffaflık yerine, ırkçı bir hamaset ağır basıyor, kendilerine bir de "ilerici" damgası vurmaya kalkan "statüko"cularda 
   
   Bir başka soru da şu 
   - Irkçılıkla laiklik kol kola girebilir mi 
   Örneğin değişik kökenleri olan ve adları "azınlık"a çıkmış vatandaşlara, asla Hazine'den geçinenler kadrosunda yer vermeyeceksin ama çoğunluğun da, azınlığın da mistik inançlarına eşit bir mesafede duracaksın. 
   Kuzum mümkün müdür bu 
   
   Doğa da, ekonomi de ne demagojilere kulak asar, ne ırkçılığa, ne hamaset edebiyatına... 
   Bir de bakarsınız bir deprem, onca atıp tutmayı bir anda sıfırlayıverir bir de bakarsınız, üst düzey bürokratlar da, resmi törenlerde giydikleri smokinleri satışa çıkarmak zorunda kalmışlar... 
   Pirüs zaferlerinin maliyeti, gelmiş dayanmış kapıya... 
   Şu sıralarda Türkiye, Hazine'den geçinmeliler üst kesiminin, "bırak canım, o zamana kadaaar..." avuntusunun da, rutubetlenmeye başlamasını yaşamada... 
   
   Vaktiyle Nurullah Ataç, o dönemlerde Milli Eğitim Bakanı olan Tevfik İleri'ye kızar ve şöyle derdi 
   - Adam, koltuğunda kütük gibi otursa, kucaklayıp atmak kolay olacak ama adam koltuğa macun gibi sıvaştı, parça parça kazımak gerekiyor şimdi... 
   Resmi koltuklara macun gibi sıvaşma görüntüsü, hep süre geliyor... 
   
   Evrensel değişimin davullarını algılayamayan "Beethoven'in öküzleri" bir yanda değişimi algılayan ve sürekli "gerici" olarak damgalanmış kul yığınlarıyla birlikte, ona ayak uydurmaya uğraşanlar bir yanda... 
   
   Enseyi karartmayın... Gelecek 20 - 25 yılın çalkantıları, kişiliklerini kanıtlama sevdasıyla birtakım "uyur - gezer"liğin rüyasına yuvarlanmış olanları ırgalasa da boğayı her gün boynuzlarından tutup yere çökerterek yaşayanlara, yepyeni ufuklar açacaktır... 
   İnsanlık kötüye gitmez. Türkiye de gitmez. Geleceğin Muhiddin Sadak'ları sade okul konserlerinde değil, ırkçı ve mistik kimliklerden arınmaya başlamış bir dünyanın her yerinde viyolonsel çalacak... 
   
      
   
</TEXT>
</DOC>
