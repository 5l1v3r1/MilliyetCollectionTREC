<DOC>
<DOCNO> 239663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko15.html </URL>
<DATE> 2004/05/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Buğdayı zamansız yağış vurdu... 
</HEADLINE>
<TEXT>

     Çukurova'da, buğday ekili arazilerin bu yıl yaşanan kuraklığın yanında zamansız yağışlardan da olumsuz yönde etkilendiği belirlendi. 
     Adana il Tarım Müdürü Abdullah Keskin, hububat üreticilerinin gözdesi haline gelen buğdayın bu yıl 322 bin 870 hektarlık alana ekildiğini ancak, hava koşullarının çiftçi aleyhine olduğunu belirtti. 
     Keskin, teknik ekiplerce yaptıkları araştırmada, hava koşullarının neden olduğu zararı ortaya çıkardıklarını belirterek, ''Üreticiler bu yıl kuraklık nedeniyle yağmur duasına bile çıktı. Ancak, sanıldığı gibi buğdayda sadece kuraklık değil zamansız yağışların da olumsuz etkisi oldu'' dedi. 
     Bu sezon buğdayın gelişme sürecinde alınan yağış miktarının aslında yeterli olduğuna dikkati çeken Keskin, şunları söyledi 
     ''Buğdayın gelişme sürecinde bitki gelişimine paralel olarak ortalama su ihtiyacı 500-600 milimetre civarındadır. Uzun yılar buğdayın gelişme dönemindeki yağış miktarı ortalaması ise 515.2 milimetre iken, 2003-2004 buğday yetiştirme sezonunda alınan yağış miktarı 589.6 milimetredir. Bu da gösteriyor ki bu yağış buğdayın ihtiyacına yakındır. Ancak, buğdayın suya ihtiyaç duyduğu Mart-Nisan aylarında yağışın yetersiz olması, bu dönem sonrası gelen yağışlar gelişen başaklarda ürün yatmasına ve dane kaybına neden oldu.'' 
     
     İHTİYAÇ DUYULAN NEM DE DÜŞÜK ÇIKTI 

     Keskin, yörede 55 bin hektar alanda sulama yapıldığını belirlediklerini, bitkinin ihtiyaç duyduğu dönemde sulama yapamayan üreticilerin kayıplarının daha fazla olduğuna işaret ederek, şunları kaydetti 
     ''Bu yıl yağışın az ve nispi nemin düşük olması, sıcaklığın normalin üzerinde seyretmesi sonucu ilçeler bazında yapılan incelemelerde kıraç alanlarda yüzde 20-25, taban arazilerimizde yüzde 10-15 civarında verim kaybı olacağı tahmin edilmektedir.'' Keskin, hastalık ve zararlılarla ilgili yaptıkları araştırmada ise Ceyhan İlçesi'nde az da olsa ''külleme'' ve ''Septorya'', Seyhan İlçesi'nde ise mücadele eşiği altında ''külleme'' hastalığına rastlandığını bildirdi. 
     Gelecek yıllarda da aynı sıkıntılara düşmemek için üreticilere uyarıda bulunan Keskin, konuşmasını şöyle sürdürdü 
     ''Toprak hazırlığı pullukla derin sürüm olarak yapılmalı, yörede sık rastlanan anız yakımından da uzak durulmalıdır. Çünkü, anız yakımı toprakta bulunan organik madde ve rutubetin azalmasına neden oluyor. Oysa, topraktaki organik madde toprağın su tutma kapasitesini artırdığı için bu maddelerin yakılarak yok edilmesi daha az su tutumuna yol açıyor.'' Keskin, bu sezon hububat ekim sezonunda buğdayın yanı sıra 11 bin 925 hektara da arpa ekiminin yapıldığını, kuraklık ve zamansız yağışların bu ürünü de olumsuz etkilediğini sözlerine ekledi. 
     
     ERKEN HASAT BAŞLADI 

     Antalya'nın Gazipaşa İlçesi'nde, havaların kurak gitmesi nedeniyle buğdaylar erken hasat edilmeye başlandı. 
     Gazipaşa Ziraat Odası Başkanı Hasan Çelik, havaların kurak gitmesi nedeniyle buğday hasadına yaklaşık bir ay erken başlandığını bildirdi. 
     Bu nedenle hububat rekoltesinin önemli ölçüde düştüğüne dikkat çeken Çelik, ''Rekoltenin ne kadar düştüğü hasad sonunda belli olacak ama bizim tahminlerimiz en az yüzde elli oranında'' dedi. 
     Çelik, ilçede 79 bin dekar alanda hububat üretimi yapıldığını ve geçmiş yıllar rekoltesinin 20 bin ton civarında olduğunu kaydetti. 
     
</TEXT>
</DOC>
