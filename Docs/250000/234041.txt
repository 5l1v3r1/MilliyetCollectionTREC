<DOC>
<DOCNO> 234041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/spor/spo02.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kutlama Pierre'den 
</HEADLINE>
<TEXT>

      
   En özel röportaj 
   23 Nisan Ulusal Egemenlik ve Çocuk Bayramı ile ilgili olarak Fenerbahçe'nin Hollandalı yıldız oyuncusu Pierre Van Hooijdonk, Samandıra Tesisleri'nde bir ilkokul öğrencisi ile röportaj yaptı. Ergenekon İlkokulu öğrencisi Gülşah Güçkaya'nın sorularını cevaplandıran ünlü golcü, 23 Nisan'ı çocuk bayramı ilan eden Atatürk'e övgüler yağdırdı. 
   
   Önce çocuklar 
   MİNİK Gülşah'ın, "Çocuğunuzu nasıl yetiştiriyorsunuz " sorusunu, "Bugüne kadar edindiğim tecrübeler doğrultusunda çocuğuma eğitim vermeye çalışıyorum" diyerek yanıtlayan Hollandalı yıldız, "Çocuk yetiştirmek, sorumluluk isteyen bir iş. Ne kadar gündemi işgal eden biri olsanız da, vaktiniz olmasa da, çocuğunuza zaman ayırmak zorundasınız" dedi. 
   
   Petkov yine tribüne    BEŞİKTAŞ derbisine ideal kadrosu ile çıkmak isteyen Teknik Direktör Daum, Bulgar oyuncusu Petkov'u yabancı oyuncu kontenjanı nedeniyle yine tribüne çıkaracak. Savunmasının sol kanadına bir türlü çare bulamayan Alman hoca, bu bölgede muhtemelen Ali Güneş'i oynatacak. Orta alanda değişiklik yapmayı planlamayan Daum, sağ kanatta da Serhat ile Mehmet'ten birisini seçecek. 
   RAKİPLERİNİN saldırgan futbol oynayacağını tahmin eden tecrübeli çalıştırıcı, bu nedenle de oyuncularından sakin olmalarını isteyecek. Maçın başlarında daha kontrollü oynayıp, Beşiktaş'ın usta ayaklarına pranga vurmayı hedefleyen Daum, kulübede tutacağı Rebrov'u yine ikinci yarıdaki jokeri olarak kullanacak. Bu arada dünkü idmanda Daum taktik ağırlıklı bir program uyguladı. 
   
   FENERBAHÇE GÜNLÜĞÜ 
   Uğurlama töreni 
   SARI - Lacivertli taraftarlar pazar günü takımlarını İnönü Stadı'na büyük bir törenle uğurlayacak. Binlerce taraftar Samandıra Tesisleri'nde toplanacak, meşaleler yakılacak. Fenerbahçeli futbolculara stada kadar konvoylar halinde tezahüratlarla eşlik edilecek. 
   
   UEFA'dan denetim 
   UEFA yetkilileri gelecek yıl Şampiyonlar Ligi için önemli avantaj yakalayan Fenerbahçe'nin, Şükrü Saracoğlu Stadı'nı 26 Nisan'da İstanbul'a gelerek denetleyecek. Yetkililer, gerekli incelemeleri yaptıktan sonra bir rapor hazırlayarak UEFA'ya bildirecek. 
   
   Yılmaz'dan özel gece 
   1907 Fenerbahçe Derneği'nin 30 Nisan'da düzenleyeceği özel geceye ünlü komedyen Cem Yılmaz katılacak. Levent'teki İş Sanat Kültür Merkezi'nde organize edilen gecede Yılmaz, Fenerbahçeliler'e keyifli dakikalar yaşatacak. 
   
   Minikler şampiyon 
   FENERBAHÇE Kulübü'nün 23 Nisan Çocuk Bayramı dolayısıyla düzenlediği futbol turnuvasında Sarı-Lacivertli kulübün minik takımı şampiyon oldu. Dereağzı'nda dün yapılan karşılaşmada Fenerbahçe, Afganistan Milli Takımı'nı 6-0, Danone takımını 5-0 yenerek zafere ulaştı. 
   
   
</TEXT>
</DOC>
