<DOC>
<DOCNO> 242913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun35.html </URL>
<DATE> 2004/05/26/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
İngiliz düşesten ırkçı hareket "Sömürgelere geri dönmemiz gerek" 
</HEADLINE>
<TEXT>

     İngiliz Kraliyet Ailesi'nden Kent Düşesi Michael'ın New York'ta bir lokantada siyah Amerikalılara ırkçı hakaretlerde bulunması infial yarattı. 
     New York basınında çıkan haberlere göre, Kraliçe Elizabeth'in yeğeni York Dükü Michael'ın eşi Düşes Michael, önceki akşam bir lokantada yan masada oturan neşeli ve gürültülü siyah müşterilerle tartıştı. 
     İngiliz asilzade, lokantadan ayrılırken, ''Sömürgelere geri dönmeniz gerek'' diye bağırdı. 
     Kent Düşesi, müşterilerin kendisine tepki göstermesi üzerine geri adım atarak, ''Sömürge günlerini unutmamanız gerek. O zamanlar kurallar daha iyiydi demek istedim'' diye konuştu. 
     İngiliz asilzadenin, New York'un hareketli semti West Village'ın gözde lokantalarından birisinde ırkçı hakaretlerde bulunması özellikle siyahlar arasında büyük kızgınlık yarattı. 
     Da Silvano adlı lokantanın daimi müşterilerinden, moda televizyonu muhabiri ve halkla ilişkiler uzmanı Nicole Young, ''New York'ta böyle bir şeyin olmasına inanamıyorum. 2004 yılında hala böyle şeyler olabiliyor. İnanılacak gibi değil'' dedi. 
     Lokantanın sahibi Silvano Marchetto da, ''Düşes kendini ülkesinde sandı herhalde. Ama burası bizim lokantamız, onun değil, Düşesi kınıyorum'' diye konuştu. 
     İngiliz Düşesin New York'a üniversiteli kızının mezuniyet töreni için geldiği belirtildi. 
     
</TEXT>
</DOC>
