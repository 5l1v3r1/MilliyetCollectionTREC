<DOC>
<DOCNO> 223971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/uras.html </URL>
<DATE> 2004/03/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Baksı Köyü'ne müze 
</HEADLINE>
<TEXT>

   
   Baksı, Bayraktar köyünün eski adıdır. Baksı, "Kırgız Türkçesi"nde "Şaman" anlamına gelir. Şaman, bazı doğa güçlerine sahip olan, kötü ruhları kovan, hastaları iyi eden gönüllü "otacı" tabiplere verilen isimdir. Şaman, sıradan insan ile onun ulaşamadığı göksel güçleri, gerçekleştirdiği "ruhsal yolculuk"larda buluşturan kişidir. 
   Baksı köyü, Bayburt'a 45 km. uzakta. Şaman geleneklerinin sürdüğü bu köyde 80 hanede 480 kişi yaşıyor. Göçler nedeniyle mevcut topraklar kullanılmıyor. Geleneksel çömlekçilik ve dokumacılık ölmüş. Küçükbaş hayvan kalmamış, büyükbaş hayvan sayısı 200'e düşmüş. İşte bu köyün Çoruh Vadisi'ne bakan yamaçlarında şimdilerde Doğu Anadolu'nun en büyük müzesi inşa ediliyor. Bu müzenin 323 M2'lik dönemsel sergi binası, 370 M2'lik toplantı binası, 240 M2'lik kütüphane ve atölye binası ve 287 M2'lik konuk evinin inşaatı tamamlanmış durumda. 985 M2'lik sürekli sergi binasının yapımına yakında başlanacak. Binaların çizimi ve yapımında kullanılan taşlar tamamen yöresel karakteri taşıyor. 
   Bu projenin arkasında Baksı'da doğan bir köy çocuğu var. Bu köy çocuğunun adı Hüsamettin Koçan. Koçan ilkokulu Baksı'da okumuş. Bayburt'ta sanat okulunu bitirip İstanbul Tatbiki Güzel Sanatlar Yüksekokulu'na gelmiş. Bu okulda asistan olmuş. Marmara Üniversitesi Güzel Sanatlar Fakültesi'nde doktorasını yapmış. Doçentliğini almış. Şimdilerde bu fakültenin dekanı. Köyünü unutmamış. Türkiye'de bir ilki gerçekleştiriyor. Köyüne, Doğu Anadolu'nun adı sanı bilinmeyen bir köyüne bir müze ve bir sanat merkezi kuruyor. Müzenin çevresindeki atölyelerde yöre sanatçıları üretim yapacak. Bu çok çok önemli bir şey. Bir köy çocuğu okuyor. Sanat eğitimi görüyor. Ressam oluyor. Profesör ve dekan oluyor. Maaşının ve sattığı tabloların gelirinin "mütevazı rakamından" çekinmeden, cesaretle ortaya atılıyor. Ve büyük bir projeyi gerçekleştiriyor. 
   
   Bir benzeri Bilbao'da    Bu projenin bir benzerini, daha görkemlisini İspanya'nın, bir zamanlar ismini kimsenin duymadığı İspanya'nın Bask bölgesindeki Bilbao şehrinin belediyesi gerçekleştirdi. Ünlü mimar Frank O. Gehry'nin çizimi ile 32 bin M2'lik kapalı alanı olan Bilbao Guggenheim Müzesi inşa edildi. Şimdi bütün dünya Bilbao'yu biliyor. Şehre akın akın yabancı turist geliyor. 
   Bizim Baksı projemizde devlet parası yok. Proje "imece" usulü ile, bu güzel teşebbüse "omuz verenlerin gayreti ile" tamamlanıyor. Projeye omuz vermek isteyen resim sanatçılarımız, birer tablo bağışlayarak bir sergiye katıldı. Serginin özelliği sergiye 41x3 sanatçının katılması, Şaman geleneğinde 41 önemli bir rakam imiş. İşte bu 3x41 resim sanatçımızın projeye katkı sağlamak için bağışladığı resimler şimdilerde İstanbul'da Levent'te Harman Sokak, Harmancı Giz Plaza, Proje 4L İstanbul Güncel Sanat Müzesi'nde "Şaman Güncesi" adı ile sergileniyor. 
   Bu resimlerin satışından gelecek para Bayburt Baksı Müzesi'nin tamamlanmasına katkı sağlayacak. 
   Resim sanatçılarımız gönül coşkusu ile çok güzel eserler ortaya çıkarmış. Sergiyi geziniz. Sergide ve bu sergi için hazırlanan kitapta Baksı projesinin son durumunun resimleri var. Sergideki tabloları mutlaka görünüz. Belki beğendiğinizi satın alırsınız. Böylece siz de bu projeye bir tuğla koymuş olursunuz. 
   
      
   
</TEXT>
</DOC>
