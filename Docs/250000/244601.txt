<DOC>
<DOCNO> 244601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/ekonomi/eko08.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatında yeni rekor 42.32 dolar 
</HEADLINE>
<TEXT>


EKONOMİ SERVİSİ 

Suudi Arabistan'da hafta sonunda petrol çalışanlarının kaldığı lojmanlara yapılan saldırıda 22 kişinin ölmesinin dünya çapında endişe yaratması petrol fiyatlarının rekor seviyelere çıkmasına neden oldu. Pazartesi günü ABD ve bazı Avrupa ülkelerindeki tatil nedeni ile piyasalar terörist olaylara geç tepki verdi. 
ABD'de ham petrol fiyatı 2.44 dolar artarak yeni rekor seviyesi olan 42.32 dolara ulaşırken, Londra da ise brent petrol 2.48 dolar artarak 39.08 dolara çıktı. 
El Kaide bağlantısından şüphelenilen saldırıların devam etmesinden endişe ediliyor. Dünyanın en büyük petrol ihracatçısı olan Suudi Arabistan'ın petrol yataklarına yönelik saldırı olasılığı fiyatların artmasına sebep oldu. 
Petrol İhraç Eden Ülkeler Birliği OPEC yarın Beyrut'taki toplantısında petrol arzının artırılmasını değerlendirecek. Suudi Arabistan ise günlük üretimini 9 milyon varile artıracağını daha önce açıklamıştı. Bazı analistler sorunun üretim kıtlığından kaynaklanmadığını ifade ediyor. 


</TEXT>
</DOC>
