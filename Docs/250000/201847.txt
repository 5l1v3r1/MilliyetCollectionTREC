<DOC>
<DOCNO> 201847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sonspo03.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavericks, Lakers'ı sahasında 13 yıl aradan sonra devirdi... 
</HEADLINE>
<TEXT>

     ABD Profesyonel Basketbol Ligi'nde NBA 7. hafta mücadelesine, bu sabaha karşı yapılan maçlarla devam edildi. 
     Günün en önemli maçında Dallas Mavericks, ligde bu sezonun en iyi galibiyet yüzdesine sahip ekibi olan Pasifik Grubu lideri Los Angeles Lakers'ı, deplasmanda 13 yıl aradan sonra yenmeyi başardı ve rakibinin 10 maçtır süren yenilmezliğine son verdi. 
     Bu galibiyetle 22. maçında 14. galibiyetine ulaşan ve Ortabatı Grubu'nda liderliğe yükselen Dallas Mavericks'de, Alman forvet Dirk Nowitzki, 27 sayı, 12 ribaunt ve 5 asist, Antoine Walker da 27 sayı, 10 ribaunt ve 7 asistlik performanslarıyla takımlarını galibiyete taşıdı. Takımda ayrıca Kanadalı oyun kurucu Steve Nash, 23 sayı, 5 ribaunt ve 7 asist, Josh Howard da 17 sayı, 13 ribaunt ve 4 asistle bu 2 oyuncuya eşlik etti. 
     22. maçında 4. yenilgisini alan Los Angeles Lakers'da ise Shaquille O'Neal, 25 sayı ve 14 ribauntluk performansına karşın yenilgiye engel olamazken, Kobe Bryant, 15 sayı, 7 ribaunt ve 6 asist, ''postacı'' lakaplı Karl Malone, 14 sayı ve 7 ribaunt, Kerim Rush 12, Bryan Russell da 11 sayıyla maçı tamamladı. 
     Merkez Grubu'nda 4. sırada yer alan Detroit Pistons, düşüşünü sürdürerek, sahasında Seattle Supersonics'e farklı skorla yenildi ve 24. maçında 10. yenilgisini aldı. 
     Üstüste 4. yenilgisine uğrayan Pistons'da 13 dakika forma şansı verilen Mehmet Okur, 2 sayılık atışlarda 5'de 1, serbest atışlarda da 4'de 2 isabetle 4 sayı kaydederken, 2 hücum ribaundu aldı, 1 asist ve 1 blok yaptı. 
     Pistons'da Ben Wallace, 14 sayı ve 11 ribauntla en skorer oyuncu olurken, Chauncey Billups, 12 sayı ve 6 asist, Richard Hamilton da 10 sayıyla oynadı. 
     Konuk ekipte ise Rashard Lewis, 33 sayı ve 7 ribauntla sahanın yıldızı olurken, Ronald Murray 19 sayı, Brent Barry, 18 sayı ve 9 asist, Karadağlı forvet Vladimir Radmanoviç de 14 sayı ve 6 ribauntla galibiyete büyük katkı yaptı. 
     Bu arada Atlantik Grubu'nda son sırada bulunan Orlando Magic'in sahasında New Jersey Nets'e yenildiği maçta, Magic'de Gürcü asıllı Türk vatandaşı Zaza Pachulia, 8 dakika forma giydi ve 2 sayı kaydetti. 
     Lige, yarın sabaha karşı yapılacak 8 maçla devam edilecek. 
     NBA'de, günün maçlarında alınan sonuçlar şöyle 
     Philadelphia 76'ers-Denver Nuggets 77-86 . 
     Washington Wizards-Minnesota Timberwolves 91-110 . 
     Boston Celtics-Toronto Raptors 114-111 . 
     Miami Heat-Memphis Grizzlies 91-88 . 
     Detroit Pistons-Seattle Supersonics 72-93 . 
     Indiana Pacers-Atlanta Hawks 103-92 . 
     Orlando Magic-New Jersey Nets 95-99 . 
     Utah Jazz-Sacramento Kings 93-100 . 
     Milwaukee Bucks-Chicago Bulls 109-95 . 
     Golden State Warriors-New Orleans Hornets 85-96 . 
     Los Angeles Lakers-Dallas Mavericks 93-110 . 
     
</TEXT>
</DOC>
