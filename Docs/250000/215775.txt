<DOC>
<DOCNO> 215775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo30.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Fenerbahçe maçı hazırlıkları... 
</HEADLINE>
<TEXT>

     Süper Birinci Lig'de pazar günü şampiyonluğun güçlü adaylarından Fenerbahçe'yi evinde ağırlayacak olan Gaziantepspor, bu zorlu karşılaşmanın hazırlıklarını mutlak galibiyet parolasıyla sürdürüyor. 
     Tunus'ta oynanan Afrika Kupası maçları nedeniyle ülkelerinin milli takımında bulunan ve bu nedenle ikinci yarı maçlarında forma giyemeyen Bouazizi ve Jaziri'nin, Fenerbahçe maçına yetişecek olması teknik heyeti ve yöneticileri sevindirdi. Yusuf'un, Fenerbahçe maçında oynayıp, oynamaması konusunda ise Fenerbahçe kulübüyle bir protokol yapılmadığı bildirildi. 
     Gaziantepspor Başkanı Celal Doğan, AA muhabirine yaptığı açıklamada, Türkiye kupasından şanssız bir şekilde elendiklerini belirterek, ''Kupanın tam kulpuna elimizi atmak üzereyken hiç ummadığımız bir yenilgi aldık ve kupadan elendik. Bu bizim moralimizi bozdu. 120 dakika boyunca İstanbulspor'un tek bir gol pozisyonu olmadan elendik. Futbolda bunlar olabilen şeyler. Galatasaray ve Beşiktaş da elendi. Bu tip maçlarda önceden kesin tahmin yapmak zordur. Bunu bir trafik kazası olarak değerlendiriyorum. Futbolcuların performansı, çabası ve mücadelesi arzulu olmasına rağmen olmadı. Futbolda bunlar her zaman var ve olmaya devam edecek'' diye konuştu. 
     Konya galibiyetinin, kupa şokunu atlatmak açısından çok önemli olduğunu ifade eden Doğan, ''İstanbulspor'a kupadan elenmenin üzüntüsü ve psikolojik etkinin devam edeceğini tahmin ediyordum. Ama bu şükür olmadı. Futbolcularımız iyi futbol oynayarak, Konya deplasmanından iyi bir sonuçla döndü'' dedi. 
     
     FENERBAHÇE MAÇININ ÖNEMİ... 
     Doğan, Avrupa kupaları iddiasını sürdürmek için Fenerbahçe maçının çok önem kazandığını vurguladı. Doğan, bu zorlu karşılaşma öncesinde şu değerlendirmeyi yaptı 
     ''Fenerbahçe Süper ligin en güçlü takımlarından biri. Şampiyonluğa oynayan bir ekip, zengin bir kadroya sahipler. Gaziantepspor olarak hedefimiz bundan sonra ki maçları da kazanarak, Avrupa kupalarından birine katılmaktır. Avrupa hedefini yakalama çabasını devam ettirmek lazım. İkinci yarının 5-6 maçında Bouazizi ve Jaziri'den faydalanamadık. Fenerbahçe maçında kadrodaki yerlerini alacaklar. Bu oyuncularımızla daha da güçlenerek, yolumuza devam edeceğiz. İnşallah kazanan taraf biz oluruz. Her şeyden önce kardeşçe, dostça ve fair play çerçevesinde ve izleyenin zevk duyabileceği bir 90 dakika olmasını diliyorum.'' Doğan, Yusuf'un Fenerbahçe maçında takımdaki yerini alacağını söyledi. Doğan, ''Fenerbahçe ile Yusuf'la ilgili herhangi bir protokol yapmadık. Eğer hocamız uygun görürse Yusuf, Fenerbahçe maçında eski takımına karşı forma giyecek'' dedi. 
     
     ''AS ROMA İLE EŞLEŞMEK ONURDUR'' 
     Fenerbahçe maçından hemen sonra 26 Şubat Perşembe günü UEFA sınavında Avrupa'nın ve İtalya'nın güçlü takımı Roma ile Kamil Ocak'ta tur şansı arayacaklarını ifade eden Doğan, futbolcularına güveninin tam olduğunu belirtti. 
     Gaziantepspor'un şanına ve onuruna yaraşan bir oyun oynamak istediklerini kaydeden Doğan, şöyle devam etti 
     ''Umut ediyorum 3. tura geçen bir takım gibi, kentimizin adına yaraşır bir oyun ortaya koyarız. Ama aramızdaki güç farkını herkes biliyor. Dünyanın çok güçlü ve önemli bir takımı ile oynayacağız. Seri A'da şampiyonluk kovalayan bir ekip. Bir de gerçek var ki, Roma'yı buraya getirmek bile çok önemli bence. Milyon dolarlar önlerine saysan, özel maç için gelmeyecek bir takımla eşleşmek başlı başına bir olay. Bugün Roma'dan Gaziantep'e sayısız gazeteci ve taraftar gelecek. Gaziantepliler, AS Roma'yı izleme fırsatı bulacak. Gaziantep'in şehir olarak Avrupa'ya taşınması en büyük övünç kaynağıdır. Ben futbolcularıma sonuna kadar güveniyorum. Çıkıp her şeylerini ortaya koyacaklar, sonuç ne olursa olsun buraya kadar gelmek bile büyük bir başarıdır. Yenersek adımızı altın harflerle yazarlar, yenilirsek ise dünyanın sonun olmaz. Başka sefere olur.'' 
     
</TEXT>
</DOC>
