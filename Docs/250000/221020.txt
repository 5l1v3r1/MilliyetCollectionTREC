<DOC>
<DOCNO> 221020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo13.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Roberto Carlos'tan UEFA Ceza Kurulu'na sert çıkış 
</HEADLINE>
<TEXT>

     İspanya'nın Real Madrid takımında forma giyen Brezilyalı ünlü futbolcu Roberto Carlos, UEFA Ceza Kurulu'nun kendisine verdiği 2 maç oynamama cezasına sert çıktı. 
     Roberto Carlos, Real Madrid'in Şampiyonlar Ligi ikinci tur ilk maçında Almanya'nın Bayern Münih takımının oyuncusu Demichelis'e yumruk attığı gerekçesiyle kendisine verilen cezaya sert çıkarak, ''Birtakım yaşlı ve futboldan anlamayan kişiler, oyuncuların geleceğiyle ilgili karar veriyor'' dedi. 
     Carlos, rakibine yumruk atmasıyla ilgili kendisini savunarak, ''Demichelis, bana sert ve kasıtlı olarak müdahalede bulundu. Bu olayı büyük bir tehlike içinde atlattığım için çok kızdım'' diye konuştu. 
     Zürih'te bulunan UEFA'nın merkezine gittiğini, 1,5 saat savunma verdiğini, ancak UEFA'nın kararından vazgeçmediğini belirten Carlos, şöyle devam etti 
     ''Birtakım yaşlı ve futboldan anlamayan kişilerin önüne çıktım. Salon lüks, havalandırmalı ve 5 yıldızlı otele benziyordu. Kurul üyeleri, televizyon izleyerek, içki ve puro içerek beni dinlediler. Savunmamdan hiçbir şey anlamadıklarını fark ettim. Bu tür kişiler oyuncuların ve takımların ekmek paralarıyla oynuyor. Baha göre bu olay bir fıkra gibi.'' Öte yandan Real Madrid Teknik Direktörü Queiroz da konuya çok üzüldüğünü ifade ederek, ''UEFA'nın kararı ve tutumu beni şaşırtmıyor. Bu kişileri çok uzun süredir tanıyoruz'' dedi. 
     
</TEXT>
</DOC>
