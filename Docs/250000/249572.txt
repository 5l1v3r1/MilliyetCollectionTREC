<DOC>
<DOCNO> 249572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun07.html </URL>
<DATE> 2004/06/21/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Bush 11 Eylül Komisyonu Raporu'ndan endişeli... 
</HEADLINE>
<TEXT>

     Deniz Arslan 

Beyaz Saray, ABD Kongresi'nde 11 Eylül saldırılarını araştıran komisyon raporunun, Başkan George W. Bush'un kasım ayındaki başkanlık seçiminde yeniden seçilmesine tehdit oluşturmasından endişe ediyor. 
     Komisyon, 16 Haziran Çarşamba günü yayınladığı raporda, Irak'ta eski devlet başkanı Saddam Hüseyin ile terör örgütü El Kaide arasında işbirliği bulunamadığını ifade etmişti. Raporun bu ifadesi, Irak Savaşı'nı başlatma nedenlerinden biri olarak Saddam'ın El Kaide ile bağlantısını gerekçe gösteren Bush yönetimini zor durumda bıraktı. Bush ve daha güçlü ifadeler kullanan Başkan Yardımcısı Dick Cheney, Irak'ın kitle imha silahları elde ederek Amerika'ya zarar vermek için El Kaide ile işbirliği içinde olduğu temasını son iki yıldır işliyordu. 
     Washington Post gazetesi, 11 Eylül komisyonu raporunun, Demokrat Partili başkan adayı, Senatör John Kerry tarafından Bush'a karşı kullanılabileceğini ve böylece Bush'un güvenilirliği konusunda kamuoyunda şüphe yaratılabileceğini yazdı. 
     Bush'un, Irak Savaşı'na, bu ülkenin kitle imha silahları bulunduğu gerekçesiyle giriştiği, savaş sonrasında Irak'ın bu silahlara sahip olmadığının ortaya çıktığı ifade edilen gazetenin yorumunda Kerry'nin ayrıca, Bush yönetimini, Saddam sonrası ortaya çıkan Irak direnişi konusunda yanlış hesap yapmakla da suçlayabileceğine işaret edildi. 
     Komisyonun nihai raporu, 26 Temmuz'da açıklanacak. Kerry'nin seçim kampanyası sözcüsü Stephanie Cutter, ''11 Eylül komisyonu raporu, Beyaz Saray'ın ne kadar doğrucu olduğu üzerine bir şüphe gölgesi daha düşürdü. Bu Beyaz Saray, bir gizlilik bulutu altında çalışıyor ve Amerikan halkı onlara güvenme yetisini kaybetti'' dedi. 
     Cheney, bir televizyon programında, Irak'ın El Kaide bağlantısına ilişkin, komisyon üyelerinin bildiğinden belki de daha fazla bilgi sahibi olduğunu söyledi. Bunun üzerine komisyon, Cheney'i, elindeki istihbaratı paylaşmak üzere yeniden davet etti. Komisyon üyeleri, Bush'un Ulusal Güvenlik Danışmanı Condoleezza Rice ve görevden ayrılan CIA Direktörü George Tenet'ı da yeniden sorgulamak istiyor. Tenet bu çağrıyı kabul ederken, Rice'ın, soruları yazılı yanıtlayacağı bildirildi. 
     Bush'un partisi Cumhuriyetçi Parti mensupları, komisyonun raporunu eleştirerek, taraflı politika üretildiğini savunuyor. Cumhuriyetçi Parti Virginia Milletvekili Eric Cantor, ''Bu panel, partizan siyasetin aracı haline geldi. Komisyonun, Saddam ile El Kaide arasında hiçbir bağ olmadığı iddiası, tamamen görev alanlarının dışına çıktıklarını gösteriyor ki bu da taraflı siyasetin işaretidir'' dedi. 
     Cheney, CNBC televizyonunda katıldığı bir programda, komisyonun bulgularının basına yansıma şeklini de eleştirdi ve komisyonun, Irak ile El Kaide arasındaki ilişkileri geniş boyutta incelemediğini söyledi. 
     Geçen hafta Pew Araştırma Merkezi'nin yaptığı bir anketle, Irak Savaşı için Bush'a desteğin arttığı belirtilirken, buna gerekçe olarak da Amerikalılar'ın artık savaşa daha az dikkatini verdiği gösterildi. ABD'nin eski başkanlarından, Cumhuriyetçi Partili Ronald Reagan'ın ölümü ve düzenlenen cenaze töreninin de Bush'a desteği artırdığı belirtiliyor. Ancak, komisyonun raporu, dikkatlerin tekrar Irak savaşına dönmesine yol açtı. 
     
</TEXT>
</DOC>
