<DOC>
<DOCNO> 217403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun38.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin hükümeti neden görevden aldı 
</HEADLINE>
<TEXT>

     Rusya Devlet Başkanı Vladimir Putin, Başbakan Mihail Kasyanov'u görevden aldı. 
     Putin'in kararı açıklamasından sonra düşüncelerini dile getiren bazı uzmanların ortak görüşü, ''Putin'in eski Devlet Başkanı Boris Yeltsin'le bağlantısı olanlarla ilişkisini koparmak istemesi'' oldu. 
     Siyasi Teknolojiler Merkezi'nden İgor Bunin, Putin'in, kararını, 14 Mart'ta yapılacak devlet başkanlığı seçimlerinden sonraya bırakmamasının ilginç olduğunu belirterek, kararın iki gerekçesi olabileceğini söyledi. 
     Bunin, bunun ilk nedeninin psikolojik olabileceğini ifade ederek, ''Kısacası Putin Kasyanov'a dayanamıyor. Ekonomik konularda pek çok anlaşmazlıkları vardı'' dedi. 
     İgor Bunin, ikinci olarak da bunun sembolik bir hareket olabileceğini, Putin'in Yeltsin'le bağlantısı olan herkesle ilişkilerini koparmak istediğini açıkça göstermek istemiş olabileceğini belirtti. 
     Bunin, bunun seçmenlerin hoşuna gideceğini ve Putin'in oy oranını yükselteceğini öne sürdü. 
     Birleşik Mali Grubun Araştırma Eşbaşkanı Erik Wigertz de Putin'in Kasyanov'u görevden almasının, Yeltsin dönemiyle son bağlarını da kopardığını göstermesi bakımından olumlu olduğunu söyledi. 
     Putin'in, bunu seçimden önce yaparak anlaşmazlıklardan korkmadığını gösterdiğini belirten Wigertz, kararın, Putin'in seçimden sonra daha etkin ve çözümsüzlüklere daha az hoşgörülü olacağının bir işareti olduğunu kaydetti. 
     Siyasi Çalışmalar Enstitüsü'nden Sergey Markov ise bunun aslında hükümetin değil, Kasyanov'un görevden alınması olduğunu ifade ederek, ancak Putin anayasa uyarınca Kasyanov'u tek başına görevden alamayacağı için hükümeti azlettiğini belirtti. 
     Kasyanov'un başbakan olması için 3 siyasi neden bulunduğunu söyleyen ve bunları, ekonomiyi iyi yönetmesi, Putin'in eski baş danışmanı, Kremlin Sarayı'nın eski sekreteri Aleksandır Voloşin ve oligarklar tarafından desteklenmesi olarak sıralayan Markov, artık bu gerekçelerin önemini yitirdiğini ifade etti. 
     
</TEXT>
</DOC>
