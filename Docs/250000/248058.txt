<DOC>
<DOCNO> 248058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/soneko09.html </URL>
<DATE> 2004/06/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Avrupa'ya kişiye özel gömlek servisi... 
</HEADLINE>
<TEXT>

     Kanguru İç ve Dış Ticaret Limited şirketi, ''Milimetric Shirts'' markasıyla Avrupa'daki müşterilerine kişiye özel gömlek servis hizmeti veriyor. 
     İşadamları ve üst düzey yöneticilerin müşterileri arasında bulunduğu şirket, Avrupa'daki müşterileri için de sipariş üzerine gömlek üretiyor. Şirketin temsilcileri uçakla müşterisinin ayağına kadar giderek, aynı anda 20-30 müşterisinin gömlek ölçüsünü alıyor. Türkiye'de dikilen gömlekler, kargo ile müşteriye teslim ediliyor. 
     ''Milimetric Shirts'' markasını bünyesinde bulunduran Kanguru İç ve Dış Ticaret Limited Şirketi ortaklarından Kaan Gökalp, 2.5 yıldır sipariş üzerine özel gömlek üretimi yaptıklarını ve kurumsal olarak bu işi yapan ilk firma olduklarını belirtti. 
     Hedef kitlelerinin, sosyo-ekonomik açıdan ''A grubu'' olarak tabir edilen işadamları ve üst düzey yöneticiler olduğunu ifade eden Gökalp, şirketin müşteri temsilcilerinin, işadamlarının belirlediği gün ve saatte ofisine giderek kumaş, yaka, manşet ve cep örneklerini sunduğunu ve gömlek ölçüsünü aldığını anlattı. 
     Gökalp, ''Müşteriye özel kalıp çıkarılıyor. Vücut anatomisine göre gömlekler dikiliyor ve bir hafta sonra götürüp giydiriyoruz'' dedi. 
     Gömlek kumaşları ve aksesuarların İtalya'dan geldiğini belirten Gökalp, ''Bizim müşterilerimiz kendilerini çok özel hisseden, toplumun A grubu tabir edilen kesim olduğu için bir gömlek diktirdikleri zaman benzerlerinden yüzlercesini görmek istemiyorlar. Biz, bir kumaştan 4 tane yapıyoruz. O bitince de aynı kumaşı getirmiyoruz'' diye konuştu. 
     Sipariş üzerine takım elbise de diktiklerini, Osmanbey ve Kağıthane'deki atölyelerinde üretim yaptıklarını anlatan Gökalp, gömleği 1 haftada, takım elbiseyi 2-3 haftada müşteriye teslim ettiklerini söyledi. Gökalp, gömlek fiyatının 125 milyon lira olduğunu, takım elbise fiyatının 1.5-2.5 milyar lira arasında değiştiğini bildirdi. 
     
     ''ALIŞKANLIKLARI KIRMAYA BAŞLADIK'' 

     Özel gömleğe talebin beklediklerinin çok ötesinde olduğunu ifade eden Gökalp, Türkiye'nin hemen hemen bütün illerinden çok sayıda müşterileri bulunduğunu belirtirken, ''Bayramlarda Anadolu'dan gelen varlıklı çok insan oluyor. Bütün ihtiyacını bizden karşılıyor'' dedi. 
     Kaan Gökalp, ayrıca Türkiye'de çalışan yabancı diplomatların yanı sıra İtalyan, İngiliz, Alman birçok yabancı işadamının da müşterileri olduğunu kaydederek, şunları söyledi 
     ''Türkiye'de yaşayan yabancıların çoğu gömlek ihtiyaçlarını bizden karşılıyor. Onların aileleri olsun, akrabaları olsun İngiltere'de veya İtalya'da, oradan da servis istiyorlar. Avrupa'ya servis yapmaya başladık. Temsilcimiz uçakla gidiyor, 20-30 müşterinin gömlek ölçüsünü alıyor. Gömlekleri Türkiye'de dikiyoruz ve kargo ile gönderiyoruz. İtalya ve İngiltere'ye ayda bir iki kere gidiyoruz.'' Ünlü birçok müşterileri bulunduğunu aktaran Gökalp, halen sadece İstanbul Metrocity Alışveriş Merkezi'nde bir mağazaları olduğunu, 2 yıl içinde İstanbul ve Ankara'da 5-6 mağaza açmayı planladıklarını, yurt dışında da Londra ve New York'da gömlek mağazaları açmayı düşündüklerini bildirdi. 
     Türkiye'de kadınların erkeklerden daha güzel giyindiğini, özel üretime başlarken bunun da etkili olduğunu belirten Gökalp, erkek giyiminde bazı alışkanlıkları kırdıklarını söyledi. Kaan Gökalp, ''Bazen, müşteriye pembe gömlek öneriyoruz. Müşteri ters ters bakıyor Türk erkekleri pembe giyer mi diye düşünüyor. Biz, bu tip alışkanlıkları kırmaya başladık'' dedi. 

     
</TEXT>
</DOC>
