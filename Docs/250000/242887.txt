<DOC>
<DOCNO> 242887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun09.html </URL>
<DATE> 2004/05/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Erdoğan yarın Londra'ya giriyor... 
</HEADLINE>
<TEXT>

     Başbakan Recep Tayyip Erdoğan, Oxford Üniversitesi'nde düzenlenecek konferansa katılmak üzere, yarın akşam İngiltere'nin başkenti Londra'ya gelecek. 
     Başbakan Erdoğan'ın temasları ise 28 Mayıs Cuma günü başlayacak. Erdoğan ilk olarak, kaldığı otelde Türk-İngiliz Ticaret ve Sanayi Odası TBCCI tarafından düzenlenecek toplantıda Türk ve İngiliz işadamlarıyla bir araya gelecek. Başbakan Erdoğan'ın toplantıda işadamlarına hitaben konuşma yapması ve Türk ekonomisindeki gelişmeleri anlatması bekleniyor. 
     Türkiye'nin Londra Büyükelçisi Akın Alptuna'nın onuruna vereceği öğle yemeğine katılacak Erdoğan'ın, daha sonra Oxford Üniversitesi'nde öncelikle akademisyenlerle biraraya gelmesi öngörülüyor. Başbakan Erdoğan, üniversitede, ''AB, Türkiye'ye neden ihtiyaç duymaktadır '' konulu konferans verecek ve soruları yanıtlayacak. 
     Başbakan Recep Tayyip Erdoğan, akşam yemeğinde de Oxford Üniversitesi yönetimi tarafından ağırlanacak. 
     Erdoğan, gece geç saatlerde Londra'ya döndükten sonra, cumartesi de güne, Londra'daki Türk vatandaşlarıyla sohbet ederek başlayacak. Vatandaşların sorunlarını dinleyecek Başbakan Erdoğan, kaldığı otelde, Royal Academy of Arts yöneticilerini kabul edecek. 
     Basın toplantısı düzenleyecek olan Erdoğan, Türk ve İngiliz gazetecilerin sorularını yanıtladıktan sonra, Londra'dan ayrılarak yurda dönecek. 
     
</TEXT>
</DOC>
