<DOC>
<DOCNO> 232205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yasam/yas01.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcüsüyle evlenmek değil, okumak istiyor 
</HEADLINE>
<TEXT>

   10 yaşında tecavüze uğradı, 12 yaşında anne oldu. Ailesi T.A'yı tecavüzcüsüyle evlendirmek istiyor ama o, "Ben okumak istiyorum" diye feryat ediyor 
      YAŞAR ANTER Muğla DHA 
   
   Milas'ta 10 yaşındayken tecavüze uğrayıp 12 yaşında anne olan T.A., hayatını karartan gençle evlendirilmek istenince isyan etti. Öğretmenlerine sığınan T.A., "Ne olur beni evlendirmelerine izin vermeyin. Okuyup öğretmen olmak istiyorum" dedi. 
   
   Baba olduğunu kabul etti 
   Koru Köyü İlköğretim Okulu'na devam eden T.A., 4. sınıftayken Damlıboğaz köyünde oturan çiftçi Ferit Çiçek'in 22 tecavüzüne uğradı. Çiçek, küçük T.A.'yı ölümle tehdit ederek tecavüzlerini sürdürdü. Hamile kalan ve olayı ailesine anlatamayan T.A.'daki değişimi fark eden öğretmenleri durumu jandarmaya bildirdi. Temmuzda bebeğini doğuran T.A.'nın ifadesi üzerine yakalanıp yargılanan Çiçek, baba olduğunu kabul ederek, T.A.'yla evlenmek istediğini söyledi. 
   
   Namus temizlemek için 
   Çiçek'i 18.5 yıl hapis cezasına çarptıran mahkeme, bebeğin çocuk yuvasına verilmesini kararlaştırdı. Okula dönen ve derslerinde başarılı olan T.A., ailesinin Çiçek'in ailesiyle anlaştığını, yaşını büyütüp kendisini Çiçek'le evlendirmek istediklerini öğrenince öğretmenlerinden yardım istedi. 
   Çiçek'in babası Hüseyin Çiçek de DHA muhabirlerini tehdit ederek, "İkisini en kısa zamanda evlendirip bu hatayı düzelteceğiz" dedi. Baba T. de yaşananları "Buralarda sık rastlanan bir olay. Olan olmuş. Namusumuzu temizlemek için kızı evlendireceğiz" diye konuştu. Çiçek T.A.'yla evlenirse, TCK'nın 434. maddesinden yararlanarak cezaevinden çıkacak. 
   
   
</TEXT>
</DOC>
