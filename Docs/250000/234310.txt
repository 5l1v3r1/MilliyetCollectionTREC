<DOC>
<DOCNO> 234310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/spo02.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a Güneş doğdu 
</HEADLINE>
<TEXT>

   Fenerbahçe'de yine en büyük sıkıntı sol kanatta yaşanıyor. Bu bölge için Ali Güneş'in ismi ön plana çıkarken, sağdaki rekabette Serhat öne çıktı 
      YUSUF KOBAL 

   
   Fatih yetersiz 
   SARI-Lacivertli kulüpte Teknik Direktör Christoph Daum'un kadro arayışları kanatlara takıldı. Beşiktaş derbisinde Samsunspor karşısındaki on biri bozmak istemeyen Alman hoca, defansın solunda yine Fatih Akyel'e şans verme konusunda kararsız kaldı. Milli oyuncunun performansından memnun kalmayan başarılı çalıştırıcı bu bölge için Ali Güneş'i düşünmeye başladı. Daum, bugünkü son taktik çalışmada derbinin on birini deneyecek. 
   
   Selçuk zorluyor 
   SAĞ kanatta ise Serhat, Mehmet Yozgatlı ve Selçuk arasındaki forma rekabeti teknik heyetin yüzünü güldürdü. Antrenmanlardaki performansıyla göz dolduran Serhat, Beşiktaş maçında formaya en yakın isim olarak gösteriliyor. Kendisini Selçuk zorluyor. Büyük ihtimalle Petkov'un yine tribüne çıkıp, Rebrov'un ikinci yarıda oynaması bekleniyor. Bu arada Daum, üşütmesine rağmen dünkü idmanda takımın başında yer aldı. 
   
   Yıldız aranıyor    FENERBAHÇE, geleceğin yıldız futbolcularını yetiştirmek amacıyla altyapısına seçmeler yapacak. 11 Nisan'a kadar kayıt yaptıran 1987 - 1994 doğumluların katılacağı seçmeler bugün ve yarın Dereağzı Tesisleri'nde gerçekleştirilecek. Yoğun talep nedeniyle ikinci dönem seçme kayıtlarının da alınmaya başlandığı bildirildi. 
   
   Divan toplanıyor    DİVAN Kurulu olağan toplantısı bugün Fenerbahçe Faruk Ilgaz Tesisleri'nde yapılacak. Saat 10.30'da başlayacak toplantıda olimpik yüzme havuzu konusu görüşülecek ve Sosyal İlişkiler Kurulu seçilecek. Toplantıda ayrıca 40 yılını dolduran üyelere plaket verileceği ve 25 yılını dolduran üyelerin de tanıtılacağı bildirildi. 
   
   Yönetim çok rahat    İddialı sözler 
   BAŞKANVEKİLİ Nihat Özdemir, Beşiktaş derbisine gerilimden uzak bir şekilde hazırlandıklarını dile getirdi ve "İnönü Stadı'na gideceğiz, oynayacağız ve kazanacağız" dedi. Özdemir, hiçbir unsurun iyi futbolun önüne geçemeyeceğini belirtip, "Hakem ya da buna benzer dış fonksiyonlar iyi futbol oynayan bir takıma etki yapmaz" diye konuştu. 
   
   'Kuşkumuz yok' 
   YÖNETİM olarak galibiyete inandıklarını kaydeden Özdemir, "Herhangi bir kuşku duymuyoruz. Şampiyonluk için üç puana ihtiyacımız var. Bunu da alacağımızı biliyoruz" ifadelerini kullandı. Fenerbahçe Başkanvekili, derbi öncesi tansiyonun yükselmemesi için sağduyulu görünmeye çaba gösterdiklerini, bunda da başarılı olduklarını söyledi. 
   
   
</TEXT>
</DOC>
