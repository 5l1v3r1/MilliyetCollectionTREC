<DOC>
<DOCNO> 234399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun52.html </URL>
<DATE> 2004/04/24/ </DATE>
<TIME> 22.36 </TIME>
<AUTHOR>  </AUTHOR>
<HEADLINE>
ABD, plan Türk tarafının kabul etmesinden dolayı kutladı 
</HEADLINE>
<TEXT>

     ABD, Kıbrıs Türk tarafını referandumdaki cesareti ve barış yönünde oy kullanması dolayısıyla tebrik ederken, Rumların çoğunluğunun çözüm planına karşı oy kullanmasından hayal kırıklığına uğradığını bildirdi. 
     ABD Dışişleri Bakanlığı sözcüsü Richard Boucher, ''Annan planına onay yönünde oy kullanan herkesi, özellikle de Kıbrıs Türk tarafının büyük çoğunluğunu, cesaretleri, barış ve uzlaşma yönünde oy kullandıkları için tebrik ediyoruz'' dedi. 
     Boucher, Rumların tercihiyle ilgili olarak da, ''Kıbrıslı Rumların büyük çoğunluğunun, çözüm planına karşı oy vermesinden hayal kırıklığına uğradık. Kıbrıs Rum Kesimi toplumunun referandumdaki başarısızlığı, Ada'da çözüm için oy verenlere ve uluslararası topluma karşı bir geri adımdır. BM Genel Sekreteri Kofi Annan'ın BM Güvenlik Konseyi'ne vereceği raporu bekliyoruz'' ifadelerini kullandı. 
     Richard Boucher, BM gözetiminde yıllardır sürdürülen ve ABD tarafından da kuvvetle desteklenen müzakereler sonunda Kıbrıslı Türkler ve Rumların, ''Ada'nın trajik bölünmesine'' kapsamlı BM planı çerçevesinde bir son vermek için düzenlenen referandumlarda oy kullandıklarını belirtti. 
     ABD'nin, çabalarından dolayı, özellikle BM Genel Sekreteri Kofi Annan ve BM'nin Kıbrıs Özel Temsilcisi Alvaro De Soto ile onun BM'deki ekibine teşekkür ettiğini kaydeden sözcü, ''Türk ve Yunan hükümetlerinin BM planına verdikleri desteği de memnuniyetle karşılıyoruz'' ifadesini kullandı. 
     Öte yandan, Amerikan yönetimine yakın kaynaklar, ABD'nin bundan sonraki adım olarak, Kıbrıs Türk tarafının durumunun iyileştirilmesine yönelik, üzerinde çalıştığı bir paketi aşamalı olarak uygulamaya koymayı planlandığını belirttiler. 
     Bu kaynaklar, Kıbrıs Türk tarafında ekonomik sıkıntıların hafifletilmesi yönündeki ilk adımın, Türk tarafındaki havaalanının Amerikan ticari uçaklarının kullanımına açılması olabileceğini söylediler. 
     Ambargonun hafifletilmesi çabalarında ABD'nin, Avrupa Birliği ile koordinasyon içinde hareket etmesi öngörülüyor. 
     
</TEXT>
</DOC>
