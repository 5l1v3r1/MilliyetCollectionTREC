<DOC>
<DOCNO> 222725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun34.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta görüşmelere 1 gün ara 
</HEADLINE>
<TEXT>

     Kıbrıs'taki BM Barış Gücü UNFICYP Basın Sözcülüğü, BM tarafından dün başlatılan dolaylı görüşmelere bir gün ara verildiğini, bugün dolaylı ya da doğrudan hiçbir görüşmenin yapılmayacağını açıkladı. 
     Kıbrıs'taki BM Sözcülüğü'nden verilen bilgiye göre, BM Genel Sekreteri'nin Kıbrıs Özel Temsilcisi Alvaro de Soto'nun, bugün ne KKTC Cumhurbaşkanı Rauf Denktaş, ne de Rum yönetimi lideri Tasos Papadopulos'la programlanmış görüşmesi bulunuyor. 
     Lefkoşa'da 19 Şubat'ta başlayan Kıbrıs müzakerelerinde format değişikliği yapılarak, doğrudan görüşmelerin dolaylı çerçeveye taşındığı BM tarafından geçen cuma açıklanmıştı. BM açıklamasında, tarafların gerekmedikçe doğrudan görüşmeler çerçevesinde bir araya gelmeyeceği de belirtilmişti. 
     Denktaş, dün de Soto ile dolaylı görüşmeler çerçevesinde bir araya gelmiş, görüşmeye KKTC Başbakanı Mehmet Ali Talat ile Dışişleri Bakanı ve Başbakan Yardımcısı Serdar Denktaş da katılmıştı. 
     
     PRENDERGAST, BUGÜN YENİDEN GELİYOR 
     Bu arada BM Genel Sekreteri Kofi Annan'ın Siyasi İşler Yardımcısı Sir Kieran Prendergast, adadaki iki tarafla istişarelerde bulunmak ve Kıbrıs müzakerelerinde arabuluculuk yapan de Soto'dan son durumla ilgili bilgi almak amacıyla bugün öğleden sonra yeniden adaya geliyor. 
     Prendergast, iki hafta aradan sonra Kıbrıs'a yapacağı ikinci ziyareti sırasında Denktaş ve Papadopulos'la ayrı ayrı görüşmelerde bulunacak. 
     Denktaş, Sir Prendergast'ı yarın akşam saat 20.00'de kabul edecek. Görüşme yemekte de devam edecek. 
     Prendergast, 2 Mart'ta adaya gelerek Denktaş ve Papadopulos'la ayrı ayrı görüşmüş ve ardından New York'a dönerek, BM Genel Sekreteri'ne bir rapor sunmuştu. 
     
</TEXT>
</DOC>
