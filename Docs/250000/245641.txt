<DOC>
<DOCNO> 245641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonyas05.html </URL>
<DATE> 2004/06/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türkiye'de 3 kadın ve 4 erkekten 1'i şişman... 
</HEADLINE>
<TEXT>

     Yanlış beslenme alışkanlıkları ve hareketsiz yaşam nedeniyle giderek artan ve Dünya Sağlık Örgütü'nce DSÖ sağlığı tehdit eden 10 neden arasına alınan obezite aşırı şişmanlık Türkiye'de de giderek yayılıyor. Türkiye'de, 3 kadın ve 4 erkekten 1'i şişman sınıfına giriyor. 
     Ankara Üniversitesi Tıp Fakültesi İç Hastalıkları, Endokrinoloji ve Metabolizma Uzmanı Prof. Dr. Murat Erdoğan, ABD'de 2030 yılında ulaşılacağı tahmin edilen obez sayısına bu yıl ulaşıldığını, Türkiye'de de durumun farklı olmadığını söyledi. 
     Son yıllardaki beslenme alışkanlıkları ve hareket kısıtlılığı nedeniyle Türkiye'de şişmanlığın giderek arttığını belirten Erdoğan, Türkiye'de, yaklaşık her 3 kadın ve 4 erkekten birinin şişman olduğunu ifade etti. 
     Yeni yaşam tarzında vakit azlığı nedeniyle fast-food denilen yüksek karbonhidratlı ve yağlı gıdaların hızla tüketildiğini, yüksek kalorili olan bu yiyeceklerin alışkanlık yaptığını vurguladı. 
     Erdoğan, bu gıdalar alışkanlık yaptığı için özellikle çocukluk çağında bu beslenme alışkanlığının yerleşmesi ve yanında bol glikozlu kolalı içeceklerin alınmasının tehlikeli olduğuna işaret etti. 
     Yaşam tarzı nedeniyle insanların hareketlerinin gittikçe azaldığını vurgulayan Murat Erdoğan, ''Arabadan inmeden hamburger yeniyor, merdiven yerine yürüyen merdivene biniliyor, fatura ödemeleri bilgisayardan yapılıyor. Böylece harcanan kalori azalıyor, alınan kalori artıyor'' diye konuştu. 
     
     ''GELİR DÜZEYİ DÜŞÜKLER DAHA ŞİŞMAN'' 

     Gelir düzeyi düşük olanlarda şişmanlığa daha çok rastlandığını vurgulayan Erdoğan, ''Gelir az olunca daha çok karbonhidrat ve zararlı yağlardan zengin besinler kullanılıyor. Bu kişiler daha çok ekmek yiyerek besleniyor'' dedi. 
     Prof. Dr. Erdoğan, bir kişinin şişman olup almadığını anlamak için boyunun metre cinsinden karesinin kilosuna bölümüyle çıkan rakama bakıldığını belirterek, bu rakam 25'in üzerindeyse kişinin şişmanlığa aday, 27'nin üzerindeyse şişman, 30'un üzerindeyse ciddi şişman olarak nitelendirildiğini bildirdi. 
     Erdoğan, obezitenin bütün organ ve sistemlere ciddi zararlar verdiğini, obezitenin hipertansiyon, şeker hastalığı, kan yağlarının yükselmesi, kas ve iskelet sisteminde fıtık, bel fıtığı, kireçlenme, karaciğerde yağlanma ve artan kanser oranlarının nedeni olduğunu bildirdi. 
     
     KİLO ALMAMAK İÇİN... 

     Kilo almamak için birçok alışkanlıktan vazgeçilmesi, hareket edilmesi, spor yapılması, az ve kalorisi düşük yiyeceklerin seçilmesi gerektiğine işaret eden Erdoğan, ''Çünkü kilo aldıkça iştah açılır, yedikçe kilo alınır. Böylece şişmanlık devam eder'' diye konuştu. 
     Kırmızı et yerine yağsız beyaz et, tavuk, balık, margarin, tereyağı yerine ölçülü bitkisel yağ kullanılmasını öneren Erdoğan, ekmek, Türk tatlıları, pasta, mantı, pilav gibi yemeklerin aza indirilmesini, bunların yerine daha çok bitki ve sebzeden oluşan beslenme şeklinin benimsenmesi gerektiğini ifade etti. 
     Kilonun takip edilmesi, birkaç kilo alınca alarm verilmesi gerektiğini belirten Erdoğan, ''Çünkü 3-5 kilo alınca vermek zorlaşır'' diye konuştu. 
     
     ''TEK BAŞINA EGZERSİZ ZAYIFLATMAZ'' 

     Haftada en az 3 gün egzersiz yapılmasını, ancak egzersizin kişiye göre ayarlanmasını öneren Erdoğan, egzersiz yapılmadan 3 gün geçirilmemesi gerektiğini ifade etti. Erdoğan, şunları kaydetti 
     ''Yürüyüş yapılacaksa, vitrin bakar gibi değil, ter atacak şekilde en az 45 dakika civarında yürünmeli. Kimse yalnızca egzersizle ciddi olarak kilo veremez. Egzersiz aslında verilen kiloların daha çok tutulmasına yarayan bir iştir. Kilo veriminin hızlandırılmasına yarayabilir. 45 dakika egzersiz yapsanız bunun yatırdığı kalori size bir tatlı kadardır. Sonuçta kilo vermenin asıl yolu diyetten geçer. Egzersiz iştahı azaltır, kişinin psikolojik durumunu düzeltir, kan yağlarını düzenler. Doktor önerisiyle doğru kişilere uygun egzersizler yararlı ama tek başına egzersizle kilo verildiği de baki değildir. Ben yiyip yiyip egzersiz yapayım yok.'' Obezite tedavisinde kullanılan ilaçlarla ilgili bazı spekülasyonlar yapıldığını belirten Erdoğan, yağların vücutta emilimini engelleyen ve merkezi sinir sisteminden iştahı baskılayan iki tür ilaç kullanıldığını söyledi. 
     Erdoğan, ancak bu ilaçların doktor kontrolü dışında kesinlikle kullanılmamasını isteyerek, ilaçların doktor kontrolünde ve gereken hastaya verilmesi halinde son derece yararlı sonuçlar alındığını kaydetti. 

     
</TEXT>
</DOC>
