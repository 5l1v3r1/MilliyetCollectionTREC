<DOC>
<DOCNO> 235947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo31.html </URL>
<DATE> 2004/04/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
''Hertha Berlin ya Daum'u ya da Hiddink'i teknik direktör olarak almalı'' 
</HEADLINE>
<TEXT>

     Almanya Birinci Ligi Bundesliga takımlarından FC Bayern Münih Kulübü Başkanı Franz Beckenbauer, puan cetvelinin sonlarında yer alan Hertha BSC Berlin'e, yeni sezonda Fenerbahçe Teknik Direktörü Christoph Daum'u ya da PSV Eindhoven Teknik Direktörü Guus Hiddink'i teknik adam olarak almasını önerdi. 
     ''İmparator'' lakabıyla tanınan eski ünlü futbolcu Franz Beckenbauer, Berlin'de yayınlanan B.Z Gazetesi'ne yaptığı açıklamada, ''Guus Hiddink'in futbol oynatma şeklini beğeniyorum. Hiddink, Hertha'ya uygun. Çok şey gördü ve çok deneyimi var'' dedi. 
     Gazetenin haberinde, Hiddink'in hücum futbolunu sevdiği, ancak 2007 yılına dek PSV Eindhoven takımıyla sözleşmesi olduğu belirtildi. Alman teknik adamlar arasından yalnızca Daum'u öneren Beckenbauer, ancak Hertha BSC Berlin Menajeri Dieter Höness'in Daum'u isteyeceğini de sanmadığını söyledi. 
     Höness, Daum'un kokain kullandığının ortaya çıkmasından sonra kendisini yoğun biçimde eleştirmişti. 
     
</TEXT>
</DOC>
