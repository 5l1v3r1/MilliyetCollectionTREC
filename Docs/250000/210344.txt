<DOC>
<DOCNO> 210344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun10.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk öğrencileri, ABD'deki Bilim Olimpiyatı'nda harikalar yarattı 
</HEADLINE>
<TEXT>

     ABD'nin New York kenti yakınlarındaki New Jersey ''Pioneer Bilim Akademisinde'' okuyan Türk öğrenciler, ilk kez katıldıkları kuzey bölgesi bilim olimpiyatında rakiplerini geride bırakarak, büyük bir başarıya imza attılar. 
     Okul müdürü Osman Öztoprak, ''Öğrencilerimiz olimpiyata 12 farklı dalda katıldılar. 7 birincilik, bir ikincilik, 4 üçüncülük, 3 mansiyon aldılar'' dedi. 
     Öztoprak, öğretmenlerine de, öğrencileri çok iyi yetiştirdikleri için ''en mükemmel eğitimci'' ödülü verildiğini ifade etti. 
     Olimpiyatta okul öğrencilerinden Derya Teke, Fatih Bayram, Bora Yıldız, Esma Batca, Ekrem Çınar ve Suat Kılıç fizik dalında altın madalya aldılar. 
     Akif Bayram astronomi dalında altın madalyaya layık görülürken, Tuba Bayram kimya dalında gümüş madalya kazandı. Ece Koch ile Aybüke Ahmedi ise kimya dalında bronz madalya aldılar. 
     Türk öğrencilerden Bora Yıldız ve Fatih Bayram robot tasarımı dalında bronz madalya kazanırken, Eza Koch ve Harun Teke biyoloji, Akif Bayram ise kimya dalında mansiyon aldı. 
     
     YENİ YARIŞMAYA HAZIRLANIYORLAR 
     Osman Öztoprak, okuldaki bir grup öğrencinin de 30 Ocak'ta yapılacak ''Geleceğin Şehri Tasarımı'' yarışmasına hazırlandığını açıkladı. 
     Öztoprak, ''Bu yarışma çerçevesinde öğrencilerimiz, gelecekte ortaya çıkacak kentleşme sorunlarını çözmek amacıyla alternatif şehir modelleri oluşturmayı deniyorlar. İki takım halinde katılacağımız yarışmada birinci grup öğrencilerimiz, deniz suyunu arıtarak içme suyu ihtiyacını karşılamanın yanı sıra su sistemiyle çalışan klima cihazlarının kullanılacağı bir şehir planlıyorlar. Bu öğrenciler, trafik probleminin bulunmadığı, hava kirliliğinin yok olduğu, insanların uzun yıllar yaşayabilecekleri geleceğin şehrini tasarlıyorlar'' dedi. 
     İkinci gruptaki öğrenciler ise nüfus artışından dolayı dünyada yer kalmayacağı varsayımından yola çıkarak Mars'ta insanların yaşayabileceği şehirleri dizayn etmek için kolları sıvadılar. 
     
</TEXT>
</DOC>
