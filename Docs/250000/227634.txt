<DOC>
<DOCNO> 227634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy04.html </URL>
<DATE> 2004/04/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ev kadınlığından belediye başkanlığına... 
</HEADLINE>
<TEXT>

     Mardin'in Savur İlçesi'ne bağlı Sürgücü Beldesi'nde 11 çocuklu ve ev kadını olan Zeyniye Öner 46 , belediye başkanı oldu. 
     Savur İlçesi'ne bağlı Sürgücü Beldesi'nde SHP'den aday olan ve 1400 oyun 893'ünü alan ilkokul mezunu Öner, belediye başkanı seçildi. Öner, AA muhabirine yaptığı açıklamada, daha önce hiçbir işyerinde çalışmadığını, sadece el becerisini geliştirmek amacıyla akşam sanat okuluna gittiğini söyledi. 
     En büyüğü 28, en küçüğü de 8 yaşında olan toplam 11 çocuğu olduğunu, bugüne kadar sadece çocuklarına annelik yaptığını anlatan Öner, belediye başkanı seçildikten sonra da beldeye hizmet edeceğini bildirdi. 
     Belediye başkanlığına, eşi ve çocuklarıyla birlikte karar vererek aday olduğunu, beldedekilerin desteğiyle de başkanlığı kazandığını belirten Öner, seçim sürecinde özellikle kadınlardan büyük destek gördüğünü dile getirdi. 
     Kadınların, kendisinin kazanması için ev ev dolaşarak, kendisi için oy istediğini, bu nedenle beldede ilk hizmetinin kadınlara yönelik olacağını ifade eden Öner, şöyle dedi 
     ''Beldemizde su sorunu var. Kadınlarımız evlerinde su olmadığı için bidonlarla çeşmeden evlerine su götürüyor, hem evde, hem tarlada çalışıyor. Bütün bunlar yetmiyormuş gibi su sorunu yaşıyorlar. Artık bu sıkıntıları yaşamalarını istemiyorum. İlk hizmetim, evlere su götürmek olacaktır. Ayrıca beldemizde daha önce fazla çalışma olmadığı için birçok sorun bulunuyor. Bu sorunları gidermeye çalışacağım. Daha önce hiç çalışmadım. Ama bana oy verenleri mahçup etmeyeceğim. Beni seçen seçmenlere de çok teşekkür ediyorum.'' 
     
</TEXT>
</DOC>
