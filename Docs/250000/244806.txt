<DOC>
<DOCNO> 244806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur11.html </URL>
<DATE> 2004/06/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Umut davası"nda da DGM'nin yetkisizlik kararı istendi... 
</HEADLINE>
<TEXT>

     Gazeteci-Yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi çok sayıda olayı kapsayan ''Umut Operasyonu''na ilişkin davada, sanıklar, DGM'lerin kaldırılmasına ilişkin Anayasa değişikliği nedeniyle Ankara 2 No'lu DGM'nin görevsizlik ve yetkisizlik kararı vermesini talep ettiler. 
     ''Umut Davası''nın bugünkü duruşmasına tutuklu sanıklar Ekrem Baytap, Ferhan Özmen, Abdülhamit Çelik, Hasan Kılıç, Mehmet Ali Tekin, Yusuf Karakuş, Mehmet Şahin ve Fatih Aydın ile sanık ve müdahil avukatları katılırken, diğer tutuklu sanık Muzaffer Dağdeviren hazır edilmedi. 
     Tutuklu sanık Mehmet Şahin'in avukatı Mehmet Ballı söz alarak, DGM'lerin kuruluşuna ilişkin Anayasa'nın 143. maddesinin son AB uyum paketiyle yürürlükten kaldırıldığını anımsattı. DGM'lerin Kuruluş ve Yargılama Usulleri Hakkındaki 2845 sayılı yasanın Anayasal dayanağının kalmadığını ifade eden Ballı, ''Hukuk boşluk tanımaz. Tabii hakim ilkesi de gözönüne alınarak, dosyanın derhal görevsizlik ve yetkisizlik kararıyla İstanbul Ağır Ceza Mahkemesi'ne gönderilmesine karar verilsin'' dedi. 
     Şahin'in Topluma Kazandırma Yasası'ndan yararlanma talebi olduğunu da anımsatan Ballı, İçişleri Bakanlığı'ndan gelecek görüş olumsuz bile olsa müvekkilinin açıklamaları, tutuklu kaldığı süre ve ceza yasasında öngörülen değişiklik dikkate alınarak tahliyesine karar verilmesini istedi. 
     İran uyruklu Abbas Gulamzade'nin kaçırılmasıyla ilgili İstanbul DGM'deki dosyası ''Umut Davası'' ile birleştirilen sanık Ekrem Baytap'ın avukatı Kemal Kanber de söz alarak, müvekkili hakkında ana davadaki eylemlerle ilgili takipsizlik kararı verildiğini, ancak Yargıtay'ın bozma kararından sonra dosyanın birleştirildiğini ifade etti ve Baytap'ın tahliyesini istedi. 
     Diğer tutuklu sanıklar da tutuklu kaldıkları sürenin gözönüne alınmasını isteyerek, tahliye talebinde bulundular. 
     Cumhuriyet Savcısı Salim Demirci, yetkisizlik ve görevsizlik talepleri karşısında, DGM'lerin anayasal güvencesinin ortadan kalktığını, ancak 2845 sayılı DGM'lerin Kuruluş ve Yargılama Usulleri Hakkındaki Kanun'un halen yürürlükte olduğuna işaret etti. Anayasa'nın 142. maddesinde, mahkemelerin kanunla kurulacağının hüküm altına alındığını belirten Demirci, DGM'lerin yasal dayanağını Anayasa'nın 142. maddesinden hareketle 2845 sayılı yasadan aldığını, bu nedenle sanıklar ve avukatlarının taleplerinin reddedilmesini istedi. Demirci, sanıkların tutukluluk hallerinin devamını ve diğer eksikliklerin giderilmesini de talep etti. 
     Mahkeme heyeti, görevsizlik ve yetkisizlik kararı verilmesi yönündeki taleple ilgili olarak dosyanın incelemeye alınmasına, tutuklu sanıkların tahliye taleplerinin reddine ve diğer eksikliklerin giderilmesine karar vererek, duruşmayı erteledi. 
     
     İLK KARAR 
     Ankara 2 No'lu DGM, Ferhan Özmen, Necdet Yüksel ve Rüştü Aytufan'ı, ''mevcut anayasal düzeni silah zoruyla yıkıp, yerine din kurallarına dayalı devlet kurmak için oluşturulan silahlı çeteye üye olup, anayasal düzeni değiştirmeye cebren teşebbüs ettikleri'' gerekçesiyle, TCK'nın 146 1. maddesine göre idam cezasına çarptırmıştı. Mahkeme, Abdullah Argun Çetin'in, ''Uğur Mumcu'nun taammüden öldürülmesi olayına fer'i fail olarak iştirak etmek suçunu işlemediği'' gerekçesiyle beraatına karar verirken ''cürüm işlemek için oluşturulan teşekküle üye olma'' suçundan dosyasını Nöbetçi Ankara Ağır Ceza Mahkemesi'ne göndermişti. 1 sanık hakkındaki davayı erteleyen mahkeme, 4 sanığın beraatına karar vermiş, 15 sanığı da 3 yıl 9 ay ile 18 yıl 9 ay arasında değişen ağır hapis cezalarına mahkum etmişti. 
     Yargıtay 9. Ceza Dairesi, idama mahkum edilen Necdet Yüksel ve Rüştü Aytufan'ın cezasını, 4471 sayılı Yasa uyarınca müebbet ağır hapis cezasına dönüştürerek onamış, idam cezasına çarptırılan Ferhan Özmen'in de aralarında bulunduğu 8 sanık hakkında verilen mahkumiyet kararlarını eksik soruşturma gerekçesiyle bozmuştu. 
     
</TEXT>
</DOC>
