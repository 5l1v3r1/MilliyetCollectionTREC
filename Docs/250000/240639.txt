<DOC>
<DOCNO> 240639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun05.html </URL>
<DATE> 2004/05/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Powell sonunda kabul etti CIA Irak'ta yanıldı 
</HEADLINE>
<TEXT>

     ABD'nin, Irak'ta kitle imha silahları bulamaması üzerine, ''devletin en üst katından itiraflar'' sürüyor. 
     ABD Dışişleri Bakanı Colin Powell, dün akşam NBC televizyonunun programına katılarak, Devlet Başkanı Saddam Hüseyin'in devrilmesi için 20 Mart 2003'te girişilen Irak bombardımanları ve işgalinden önce, Şubat 2003'te BM'de Irak'ın kitle imha silahları varsayımı üzerine konuşmasını, Merkezi Haberalma Teşkilatı CIA'in istihbaratına dayanarak yaptığını belirtti. 
     Powell, 420 gündür süren Irak savaşının gerekçeleri üzerine NBC'ye itirafında, ''Irak'ın kamyonlar, trenlerle kitle imha silahı taşıma yeteneklerine sahip olduğu CIA tarafından kaydedilmişti. Ne yazık ki, kitle imha silahlarının bu çok yönlü kullanım imkanları üzerine bu bilginin zamanla doğru olmadığı ortaya çıktı'' dedi. 
     
     ÖNCEDEN... 

     Eski genelkurmay başkanı Powell, sözlerini şöyle sürdürdü 
     ''Irak'ın kitle imha silahları raporunu BM'ye sunduğumda, rapor istihbarat kaynaklarının ortak sağlam berrak yargısını içerir nitelikteydi. Esasında bu istihbarat kaynağı kusurluydu, hatalıydı. Yanlış yönlendirici bilgi önceden tasarlanarak aktarılmıştı.'' Amerikan Associated Press haber ajansının kaydettiği tabirle nisan ayında Powell, Irak'n mobil kitle imha silahları ve istihbarat örgütüyle ilgili ''daha karanlık ve belirsiz'' bir söz kullanıyordu. Powell, nisanda şöyle diyordu 
     ''Öyle görünüyor ki bu istihbarat sandığımız gibi güvenilir olmaktan uzaktı.'' ABD'nin ilk siyah genelkurmay başkanı Colin Powell, Irak'ın Kuveyt'ten çıkarıldığı Körfez Savaşı'nı 16 Ocak-28 Şubat 1991 yönetmişti. 
     
</TEXT>
</DOC>
