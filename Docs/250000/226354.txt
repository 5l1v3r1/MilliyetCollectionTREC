<DOC>
<DOCNO> 226354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy18.html </URL>
<DATE> 2004/03/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ağrı Eleşkirt'te bir sandıktaki oylar iptal edildi... 
</HEADLINE>
<TEXT>

     Ağrı'nın Eleşkirt İlçesi'ndeki 6 nolu sandıktaki oylar iptal edildi. Burada oy kullanan seçmenler, belediye başkanlığı seçimi için yeniden oy kullanmaya başladı. 
     Eleşkirt Yatılı İlköğretim Bölge Okulu'ndaki 6 nolu sandık, ANAP'ın Eleşkirt Belediye Başkan Adayı Sebahattin Sarı'nın kardeşi Dadaş Sarı ile buradaki sandık yetkilisi bir kişi tarafından mühürlenmiş bir şekilde seçim odasına getirildi. 
     Burada oy kullanmaya başlayan seçmenlere, sadece il genel meclisi ve belediye meclis üyesi oy pusulasının verilmesi üzerine, diğer belediye başkan adayları şikayetçi oldu. 
     Eleşkirt İlçe Seçim Kurulu Başkanı Esma Aksoy, yapılan şikayetler üzerine Yüksek Seçim Kurulu ile görüştüğünü, 6 nolu sandıkta oy kullandığı belirlenen 172 seçmenin oyunun iptal edildiğini kaydetti. 
     6 nolu sandıkta belediye başkanlığı ve belediye meclis üyeliği seçiminin yapıldığını belirten Aksoy, burada oy kullanan seçmenlerin yeniden oy kullanacağını söyledi. 
     Diğer belediye başkan adayları ile ANAP'ın belediye başkan adayı arasında yaşanan gerginlik, güvenlik güçlerince büyümeden önlendi. 
     
</TEXT>
</DOC>
