<DOC>
<DOCNO> 244662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun03.html </URL>
<DATE> 2004/06/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
ABD'de çalınan iki tanker korku yarattı... 
</HEADLINE>
<TEXT>

     Tonlarca sıvılaştırılmış gaz taşıyan iki tankerin çalınması üzerine, ABD Federal Soruşturma Bürosu FBI tarafından ülke çapında muhtemel bir terör saldırısı olasılığına karşı alarm verildi. 
     ABD'nin Texas eyaletindeki San Antonio şehrinde bulunan bir gaz şirketi çalışanları, Memorial Day dolayısıyla üç gün tatil yaptıktan sonra Salı günü döndükleri işyerinde biri 10 ton civarında, diğeri 9 ton civarında propan gazı taşıyan iki tankerin çalınmış olduğunu fark etti. 
     Propan gazının teröristlerin saldırılarda kullanmak üzere üzerinde eğitim yaptıkları bir madde olduğunu kaydeden FBI, bir terörist saldırı olasılığından ciddi endişe duyduğunu açıkladı. FBI ajanı Patrick Patterson, propan yüklü tankerlerin bir bomba olarak kullanılabileceğini, ancak çalınma sebebinin tam olarak bu olup olmadığı konusunda ellerinde gösterge bulunmadığını ifade etti. 
     FBI ve San Antonio polisinin verdiği bilgilere göre ise, Kuzey Meksika'ya yakın olan güney Texas'ta propan hırsızlığı yaygın. 
     Suudi Arabistan'ın Dahran kentinde 15 Haziran 1996 tarihinde bir tankerle Amerikan üssüne yapılan terör saldırısında 19 Amerikalı ölmüş, 370 kişi de yaralanmıştı. 
     
</TEXT>
</DOC>
