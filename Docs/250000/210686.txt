<DOC>
<DOCNO> 210686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo17.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, kar yüzünden Malatya maçının ertelenmesini istedi 
</HEADLINE>
<TEXT>

     Adanaspor Kulübü Başkanı Çağdaş Ergin, 25 Ocak Pazar günü deplasmanda yapacakları Malatyaspor karşılaşmasının, kötü hava koşulları nedeniyle ertelenmesini istediklerini belirtti. 
     Malatya'da kar yağışının sürdüğü yolunda haberler aldıklarını belirten Ergin, ''Dileğimiz yola çıkmadan önce erteleme kararının alınmasıdır. Futbol Federasyonu, uçakların bile kalkmadığı, sürekli olarak trafik kazalarının meydana geldiği bir dönemde umarım maçları ertelemeyi düşünür'' dedi. 
     Malatyaspor karşılaşmasının oynanması halinde hedeflerinin en az 1 puan olduğunu ifade eden Ergin, şunları söyledi 
     ''Maça iyi hazırlandık. Bizi terk etmeyen ve güvenen mevcut sporcuların ellerinden geleni yapacaklarına inanıyorum. Ahmet Ziya Yüce hocamızdan aldığım rapora göre, sporcular çok istekli. Bu maçta ilk hedefimiz kazanmak, bir aksilik olursa en az 1 puanla dönmek.'' Parasal kaynak konusunda yeni gelişmelerin yaşanmadığını belirten Ergin, Adana'da eski kulüp başkanları ve yöneticilerle bazı sivil toplum kuruluşlarının temsilcilerinin girişimlerinden dolayı mutlu olduklarını kaydetti. 
     Ergin, takımı takviye etmeyi düşündüklerini, transfer için 6 Şubat Cuma gününe kadar zamanlarının bulunduğunu sözlerine ekledi. 
     
</TEXT>
</DOC>
