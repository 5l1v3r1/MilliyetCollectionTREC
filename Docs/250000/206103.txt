<DOC>
<DOCNO> 206103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/ekonomi/eko02.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen hedefi 4 milyar yukarı çekti 
</HEADLINE>
<TEXT>

   İhracatçılara, programda 51.5 milyar dolar olarak öngörülen 2004 ihracatı için 55 milyar doları hedef gösteren Devlet Bakanı Tüzmen'in 2023 yılı tahmini ise 500 milyar dolar... 
      EKONOMİ SERVİSİ 
   
   Devlet Bakanı Kürşad Tüzmen, hükümetin 2004 yılı programında 51.5 milyar dolar olarak öngördüğü ihracat hedefini 55 milyar dolara yükseltti. 2006 için 75 milyar dolar, 2010 için 100 milyar dolar ihracat hedefi koyan Tüzmen 2023'de 500 milyar dolarlık hedefin gerçekleştirilebilir olduğunu dile getirdi. 
   Bakan Tüzmen, TİM yöneticileriyle birlikte düzenlediği basın toplantısında, 2004 programında 51.5 milyar dolarlık ihracat, 75 milyar dolar ithalat hedeflendiğini hatırlatarak şöyle konuştu 
   
   2006'da 75 milyar dolar 
   "Geçen yıl program hedefini aşmak için elinden gelen gayreti gösteren ihracatçımızın, 2004'te 55 milyar doları geçmek için çalışacağına inanıyorum. Bunu yapacağız. İhracatta 50 milyar dolarlık psikolojik sınırı 2004'te aşacağız. Üzerinde çalışılan veriler olarak 2006'da 75 milyar, 2010'da 100 milyar doları aşmayı hedefleniyoruz. 2023'te sizlerle beraber Allah izin verirse Türkiye, 500 milyar dolar ihracat rakamını aşacak. Bu erişebilir, ayakları yere basan bir hedeftir. Biraz zorlar ama bunu yapabileceğinize inanıyorum." 
   
   'İhracatçı iller artacak' 
   Şu anda beş olan 1 milyar doların üzerinde ihracat yapan il sayısını artıracaklarını dile getiren Tüzmen, Türkiye için bu yılı moda ve marka yılı yapacaklarını, yazılım sektörüne ağırlık vereceklerini, organik tarım ihracatını artıracaklarını, beyaz eşyada Avrupa'da yüzde 30 pay almayı hedeflediklerini anlattı. 
   Gümrük Yasası'nı değiştirerek yasadışı ticareti zorlaştırıp yasal ticarete sağlanan kolaylıkları artıracaklarını vaad eden Tüzmen, esas hedeflerinin maliyetleri düşürmek olduğunu ifade etti. 
   Sarı tehlike olarak görülen Çin'in kırmızı ışık yakılarak durdurulamayacağını ifade eden Tüzmen, ''Sarı tehlikeye kırmızı ile diğer tonlar uyguladığınız zaman mor olma tehlikesi var, morarmamak lazım. Bizim turkuaz renkle yeşil hale çevirmek lazım'' dedi. 
   
   'TL'nin aşırı değeri alınmalı'    Kur politikası nedeniyle geçen yıl sık sık Merkez Bankası'yla karşı karşıya gelen Tüzmen, aşırı değerli TL ile ilgili olarak da "Bizim için önemli olan aşırı değerlenen TL'nin aşırı değerinin ortadan kaldırılmasıdır" dedi. 
   Tüzmen, piyasalarda endişe yaratan ithalat ile dış ticaret açığıyla ilgili olarak gelen bir soruya, "Önemli olan ihracatın ithalatı karşılama oranının yüzde 70'lerde tutulması. Dış açığın toplam dış ticarete oranı da önemli. Yüzde 20'ler seviyesi olursa bu çevrilebilir. Gönlüm 150 milyar dolar seviyesindeki ihracatla 20 milyar doları yakalamaktan yana" yanıtı verdi. 
   
   Satıcı Yanlış yapanı uyarırız    TİM Başkanı Oğuz Satıcı, yeni yılda da Merkez Bankası'nı yanlış yapması durumunda uyaracaklarını ve sorgulayacaklarını söyledi. Merkez Bankası ve izlediği politikanın birinci derecede ihracatçıları ve dış ticaret camiasını ilgilendirdiğini söyleyen Satıcı sözlerine şöyle devam etti 
   
   'Sorunumuz kur değil' 
   "Sorunumuz kur değil, genel para politikaları ve ekonomi yönetiminin bütünlük içinde gitme gerekliliği... Merkez'in 'aferin ihracat güzel artıyor' diyerek ve bu artış içerisinde kendi uyguladıkları politikaların bir payı varmış gibi göstermeye çalışıyor ama bir payları yok. Bu katkı tamamen üreticilerimizin, ihracatçılarımızın verimliliğine, rekabetçiliğine, risk alma kabiliyetlerine dayalı bir gelişmeden kaynaklanıyor." 
   Satıcı, ihracattaki artışa rağmen ihracatçıların bu yıl gerekli k rı üretemediğini de sözlerine ekledi. 
   
   
</TEXT>
</DOC>
