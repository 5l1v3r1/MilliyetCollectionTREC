<DOC>
<DOCNO> 238374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko19.html </URL>
<DATE> 2004/05/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Özatay IMF ile ilişkilerde belirsizliğin ortadan kaldırılması gerekiyor 
</HEADLINE>
<TEXT>

     Merkez Bankası Başkan Yardımcısı Fatih Özatay, 2005 yılı Şubat ayı itibariyle IMF ile ilişkilerin nasıl devam edeceğine ilişkin belirsizliğin mutlaka ortadan kaldırılması gerektiğini bildirdi. 
     ''Sürdürülebilir Yüksek Büyüme ve Makroekonomik İstikrar'' konulu Panel'de konuşan Özatay, ekonomik programın ortaya çıkış sürecini anlatırken, politik istikrarın da önemli olduğunu vurguladı. Enflasyon, borç stoku ve büyüme gibi göstergelerde geçmişe oranla çok iyi bir noktaya gelindiğine işaret eden Özatay, ancak gelinen noktada uluslararası göstergelere göre alınacak yol bulunduğuna işaret etti. 
     Birikmiş sorunları bir çırpıda çözmenin zor olduğunu, bunların çözümü için bir süreç gerektiğini kaydeden Özatay, bu süreç içinde krizlere karşı hassasiyetin giderek azaldığını, ancak yine de devam ettiğini kaydetti. 
     Özatay, atılan adımların devamının kararlı şekilde getirilmesi, özellikle dışsal şoklar dikkate alınarak geri adım atılmaması gerektiğini vurguladı. 
     2001 yılından bu yana, ana eğilimin istikrar yönünde olduğunu, bu arada Irak savaşı gibi geçici sapmalar meydana gelmesine karşılık eğilimin bozulmadığını hatırlatan Özatay, ''Demek ki bu ana eğilime bakmak gerekiyor, bu ana eğilime bağlı unsurları ayakta tutmak gerekiyor'' diye konuştu. 
     Bugün gelinen noktada, bir cari işlemler açığı olduğunu, piyasalarda, yurt dışı piyasalardaki faiz artışı beklentisi bulunduğunu anlatan Özatay, buna AB'den alınması beklenen müzakere tarihinin de eklenebileceğini kaydetti. 
     Yurt dışı piyasalarda faiz artırımının gündeme geldiği bir dönemde tekrar ana eğilimi sağlayan faktörlere sıkı bir biçimde sarılınması gerektiğini söyleyen Özatay, sosyal güvenlik reformu ve vergi sistemi reformunda atılabilecek adımların, bu yaşanılan ortama verilebilecek güçlü cevaplardan biri olduğunu kaydetti. 
     
     IMF İLE İLİŞKİLER 
     2005 Şubatı'ndan itibaren IMF ile ilişkilerin nasıl devam edeceğine ilişkin belirsizliğin mutlaka ortadan kaldırılması gerektiğini de vurgulayan Özatay, ''Unutmamak gerekiyor ki borç stokunun yüksek olduğu bir ülkede, hassasiyetler azalmış olmasına rağmen halen bazı hassasiyetlerin bulunduğu bir ülkede, kuvvetli çapalara ihtiyaç var. Program da bu çapa vazifesini görüyor'' dedi. 
     
     FAİZ DIŞI FAZLA 
     Faiz dışı fazla üzerinde yapılan tartışmaları anlamakta zorluk çektiğini de söyleyen Özatay, ''Unutulan bir şey var yüksek borç. Yüksek borç stoku olan ülkelerde ne tür endişeler olur, acaba bu borç ödenmeyecek mi Acaba bu borç enflasyonla mı ödenecek Acaba bu borç devalüasyonla mı ödenecek Yani bir risk primi, bir iflas primi reel faizlere biniyor böyle ekonomilerde. Sonuçta daha fazla reel faiz ödüyorsunuz. Ama özel sektör reel faizlerden olumsuz etkileniyor. Dolayısıyla borç yüksekse, bu borcun sürdürülebilirliği hakkında çok kuvvetli argümanlar vermemiz gerekiyor'' dedi. 
     İktisat politikasında dört değişken olduğunu, bunlardan reel faiz, reel kur, reel büyümeyi iktisat politikası uygulayıcılarının kontrol edemeyeceğini ancak, faiz dışı fazlayı kontrol edebileceğini söyleyen Özatay, ''Dolayısıyla bir tane kontrol değişkeniniz var. O kontrol değişkeninizi kontrol ederek o kadar kuvvetli sinyaller verebilirsiniz ki, reel faizler düşer, güveni artırır'' dedi. 
     Özatay, faiz dışı fazlanın büyümeye engel olmadığını vurguladı. Yüzde 6.5'luk faiz dışı fazla rakamının sihirli bir rakam olmadığını da söyleyen Özatay, buradaki tartışmaların akademik boyuta çekilmesi gerektiğini söyledi ve ''Önemli olan ekonomideki reel faizlerin düşüyor olması, önemli olan borç stokunun düşüyor olması...Dolayısıyla piyasalardaki insanlara güven verecek düzeyde bir faiz dışı fazla gerekiyor'' diye konuştu. 
     
     FAİK ÖZTRAK 
     Eski Hazine Müsteşarı Faik Öztrak da, dünyada malların ve sermayenin hareketinin serbest olduğunu, emeğin ise böyle bir durumu olmadığını belirtti. 
     Ekonomik kararların giderek uluslararası alanda belirlendiğini, dolayısıyla siyasi karar alıcılarının yerel düzeyde kalmaya başladığını da söyleyen Öztrak, ekonomide karar alma mekanizmalarının içine Türkiye gibi ülkelerin katılımının son derece sınırlı olduğunu söyledi. 
     Dünyadaki rekabetin sermayeyi ülkede tutmak ve ülkeye sermaye çekmek olduğunu belirten Öztrak, ''Sermaye şımartılmak durumunda'' diye konuştu. 
     Küreselleşme ile birlikte sermaye hareketliliği arttıkça kriz olasılığının da arttığına dikkati çeken Öztrak, bu oyunun kurallarının, Türkiye gibi ülkelere dayattığı kurallar bulunduğunu kaydetti. 
     Beklenti yönetiminin önemine de dikkat çeken Öztrak, 2003 yılındaki iyileşmenin tüm gelişmekte olan ülkelerde yaşandığını, ancak faiz artışı riski ile birlikte daralmanın başladığını kaydetti. Türkiye'nin bu durumda AB'den müzakere tarihi almasının bir kredibilite yaratabileceğini anlatan Öztrak, ''Ama 2003 yılındaki siyasetin hareket serbestisi 2004'te yoktur. Son derece dikkatli olmak lazım. Çünkü sermaye ürkekleşmiştir'' uyarısında bulundu. 
     
</TEXT>
</DOC>
