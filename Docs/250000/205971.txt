<DOC>
<DOCNO> 205971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun19.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi "Avrupa birlik içinde olsaydı Irak'ta savaş çıkmazdı" 
</HEADLINE>
<TEXT>

     Avrupa Komisyonu Başkanı Romano Prodi, ''Avrupa birlik içinde olsaydı, bence Irak'ta savaş çıkmazdı. O zaman barışın ağır basacağı bir plan ortaya koyabilirdik'' dedi. 
     Prodi, La Repubblica gazetesine verdiği demeçte, İtalyan hükümetinin, AB dönem başkanlığı sırasında ''tam bir fiyaskoya neden olduğunu'' da belirterek şunları kaydetti 
     ''Avrupa'da İtalya'nın eksikliği hissedildi, İtalya'da da Avrupa'nın. Geçmişte Avrupa'nın yapılanmasında İtalya'nın katkıları hep belirleyici olmuştu. İtalya, hükümetler arası planın, federal bir Avrupa yaklaşımıyla aşılabilmesini sağlıyordu. Ama 2003'te kimi İtalyan bürokratlar, bazı somut sonuçlar elde etmek için samimi bir şekilde çalışmış olsalar da bu başarılamadı.'' İtalya'nın dönem başkanlığı sırasında istikrar paktının da zarar gördüğünü ileri süren Prodi, ''İstikrar paktı açısından da yenilgiye tanık olduk. Fransa ve Almanya'nın kısa vadeli çıkarları dönem başkanı İtalya tarafından da paylaşılınca, mutlaka gerekli olan ilkelerin güçlendirilmesi sağlanamadı'' dedi. 
     Prodi, İtalya'daki hayat pahalılığının ve ekonomik sıkıntıların euroya geçişten kaynaklandığı tezini doğru bulmadığını da belirterek şunları söyledi 
     ''İtalya'da fiyatların dinamiği konusunda en ufak bir kontrol mekanizması bile kurulamamıştır. İtalya'daki ekonomik rahatsızlığın sebebi olarak euroyu göstermek asla doğru değil. Tek para biriminin dört yıldır yürürlükte olduğu unutulmamalı. İki yıldır da resmen tedavülde. Tek para birimini benimseyen 12 ülkenin 10'unda, İtalya'dakinin tam aksine, ne fiyatlar arttı, ne de orta sınıfın veya sabit gelirlilerin durumu kötüleşti. İtalya'ya baktığımda ise daha bu yıla yeni adım attığımız şu dönemde, zamların duyurulmaya başladığını görüyorum. Tüm bunlar hep euronun suçu mu '' 
     
</TEXT>
</DOC>
