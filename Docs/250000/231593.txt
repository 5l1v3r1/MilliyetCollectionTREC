<DOC>
<DOCNO> 231593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun21.html </URL>
<DATE> 2004/04/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
ABD'den Kıbrıs'a 400 milyon dolar... 
</HEADLINE>
<TEXT>

     Kıbrıs ile ilgili Uluslararası Bağışçılar Konferansı hazırlık toplantısı, 34 ülkenin ve uluslararası kuruluşların temsilcilerinin katılımıyla Brüksel'de yapılırken, ABD 400 milyon dolar mali yardımda bulunacağını açıklayarak ilk adımı attı. 
     ABD Uluslararası Kalkınma Ajansı yöneticisi Andrew Natsios, gelecek hafta sonu yapılacak referandumlardan olumlu sonuç çıkması halinde barışa katkı için Washington'un 400 milyon dolar vereceğini açıkladı. 
     Uluslararası Bağışçılar Konferansı'nın hazırlık toplantısının ilk bölümünde, Annan planının olası uygulamasına maddi katkı konusunda ''siyasi destek iradesi'' yansıtılmasına yönelik çalışmalar yapılıyor. Toplantının öğleden sonraki ikinci bölümünde ise uzmanlar dinlenecek ve maddi gereklerin belirlenmesine başlanacak. 
     Türkiye'yi Devlet Bakanı ve Başbakan Yardımcısı Abdüllatif Şener'in temsil ettiği, KKTC Başbakanı Mehmet Ali Talat'ın da hazır bulunduğu, AB Komisyonu'nun genişlemeden sorumlu üyesi Günter Verheugen tarafından yönetilen toplantı, bu akşam son bulacak. 
     Verheugen'in, bir açıklama yaparak basını bilgilendirmesi bekleniyor. 
     
</TEXT>
</DOC>
