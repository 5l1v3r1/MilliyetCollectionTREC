<DOC>
<DOCNO> 218458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yasam/ayas.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolon kanserine 'dur' diyen ilaç 
</HEADLINE>
<TEXT>

   Amerikan Federal Gıda ve İlaç İdaresi, kanserli hücrelerin büyümelerini engelleyip hastalığın kontrolünü sağlayan yeni bir ilaca onay verdi... 
      DIŞ HABERLER SERVİSİ 
   
   ABD'li doktor Judah Folkman, 40 yıl sonra amacına ulaştı. Folkman'ın kanser tedavisi için 1960'ların başında ABD Deniz Kuvvetleri'nde genç bir doktorken ortaya attığı teoriye dayanarak Genentech şirketinin kolon kanseri için ürettiği "Avastin" adlı ilaç, Federal Gıda ve İlaç İdaresi'nce FDA onaylandı. 
   Avastin, kanseri kesin olarak ortadan kaldırmamakla birlikte, "idare edilebilir" bir hastalık haline getiriyor. 
   Araştırmalarını Harvard Medical School'da yürüten Folkman'ın yöntemine göre, habis tümörün salgıladığı ve hücrelerinin beslenmesi için vücuda yeni kan damarları üretmesi "talimatı"nı veren proteinin faaliyeti durduruluyor. Böylece tümörlerin büyümesi engellenerek, hastalık kontrol altına alınıyor. 
   
   Bir dönüm noktası 
   FDA üyesi Mark B. McClellan da 'Avastin'in kolon kanseriyle mücadelede önemli bir silah olduğunu kaydetti. Kolon kanseri olanların yaşam süresini 15 - 20 ay kadar uzatabilen Avastin, özellikle hastalığın erken teşhis edildiği vakalarda en iyi sonucu veriyor. 
   Biyoteknoloji alanında da bir dönüm noktası olarak görülen ilacın kolon kanseri olan hastaların tedavilerine yıllık ekstra 40 bin dolarlık bir yük getireceği hesap ediliyor. 
   
   40 yıl güldüler ama yılmadı    Avastin, doktor Judah Folkman tarafından geliştirilen teoriye dayanılarak üretilenler içinde onay alan ilk ilaç. Folkman, Bethesda Deniz Hastanesi'nde çalışırken tümörlerin yeni oluşan kan damarları tarafından beslendiğini gözlemlemiş, bu damarların gelişiminin engellenmesi halinde besinsiz kalan tümörün yok olabileceğini düşünmüştü. Folkman, yıllarca savunduğu teoriyle "gülünç" diye dalga geçilmesine rağmen çalışmalarını sürdürdü. İlacın yan etkilerinin az olması nedeniyle bir dönüm noktası olabileceğini belirten Folkman, şunları söyledi "Fakülte sıralarındayken kanserin tıpkı ABD Başkan Yardımcısı Dick Cheney'nin kalp rahatsızlığı gibi kontrol altında tutulabilen kronik bir hastalık haline dönüştürülebileceği duyulmuş şey değildi." Hali hazırda Folkman'ın teorisine dayanılarak üretilen 74 ilacın klinik deneyleri yapılıyor. 
   
   
</TEXT>
</DOC>
