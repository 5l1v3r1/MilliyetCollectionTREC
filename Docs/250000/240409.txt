<DOC>
<DOCNO> 240409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/spo02.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener düğmeye bastı 
</HEADLINE>
<TEXT>


MEHMET DEMİRCAN 


1- Daum, sol kanat için Leverkusen'deki eski öğrencisi Placente ile her konuda anlaştı 
2- Hollandalı ünlü kaleci Van der Sar listeye alındı, görüşmelerde önemli adımlar atıldı 
3- Yönetim, Luciano ile Nobre'nin sözleşmelerini bir yıl daha uzattı, bu sorun da böylece aşıldı 
4- Teknik heyet, süper bir grafik çizen Tomas'ın takımda kalması için yönetime rapor verdi 


Dört koldan harekat 
ŞAMPİYONLAR Ligi'nde gelecek sezon büyük hedeflere doğru yelken açan Fenerbahçe güçlü bir kadro kurmak için dört koldan harekete geçti. Teknik Direktör Daum'un ilk iş olarak sol kanatta yaşanan sıkıntıya son vermek istediği, bu nedenle de Leverkusen'deki eski öğrencisi Diego Placente'nin transferi için ısrarcı davrandığı öğrenildi. Arjantin Milli Takımı'nda oynayan yıldız oyuncunun Alman hocaya "gelirim" yanıtı verdiği belirtildi. 

İmmel izlemişti 
1977 doğumlu Placente'nin Leverkusen'de fazla şans bulamadığı için takımdan ayrılmak istediği ifade edildi. Daum, Arjantinli oyuncuyu geçen ay Fas ile oynanan milli maçta yardımcısı İmmel'e de izlettirmişti. Şampiyonlar Ligi için yönetimden tecrübeli bir kaleci de isteyen tecrübeli çalıştırıcının listesindeki ilk ismin Hollandalı ünlü kaleci Van der Sar olduğu öğrenildi. 34 yaşındaki tecrübeli file bekçisi İngiltere'nin Fulham takımında oynuyor. 

Geri sayım başladı 
FENERBAHÇE yönetimi, Nobre ile Luciano'nun sözleşmelerini de birer yıl daha uzattı. Yönetici Mahmut Uslu ile Hakan Bilal Kutlualp'in, Brezilya'da iki oyuncunun kulüpleriyle yaptığı görüşmede anlaşma sağladığı belirtildi. Sarı - Lacivertliler Alex konusunda da geri sayıma başladı. Yıldız oyuncu dün Brezilya basınına "Fenerbahçe ile üç yıllığına anlaştım" açıklamasını yaparken, bu transferin toplam 20 milyon Euro'ya malolacağı ifade edildi. 

Son karar yönetimin 
ADANA deplasmanında formasını yere attığı için büyük eleştiri alan Tomas konusunda ise Daum'un çark ettiği belirtildi. Bu oyuncuyu gözden çıkaran Alman hoca, Tomas'ın son maçlardaki müthiş performansı üzerine yönetime kalması yönünde rapor verdiği bildirildi. Ancak yöneticilerin Hırvat yıldız konusunda camiadan gelen tepkiler nedeniyle kararsız kaldıkları de kaydedildi. Ancak Daum'un bu oyuncunun yerine de alternatifler sunduğu ifade edildi. 

Yıldırım söz verdi 

Fenerbahçe Başkanı, yapacakları transferlerle gelecek beş yılda hem Avrupa'da, hem de ligde önemli başarılara imza atacaklarını söyledi 


'Hedefimize ulaştık' 
BAŞKAN Aziz Yıldırım, geleceğin milli takımını Fenerbahçe'nin oluşturacağını iddia etti. Yıldırım, şampiyonlukta emeği geçen herkesi kutlarken, sezon başında genç bir ekiple yola çıktıklarını, buna rağmen başarının geldiğini belirtti, "Amacımız geleceğin takımını oluşturmaktı. Hem bu hedefimize ulaştık, hem de taraftarın özlemini duyduğu şampiyonluğu yakaladık" dedi. 

'Daum listeyi sundu' 
YILDIRIM önemli transferlere imza atacaklarının altını çizdi, "Hocamızın bize sunmuş olduğu bir oyuncu listesi var. Avrupa'da Şampiyonlar Ligi'nde mücadele edecek olan takımımıza hem yerli, hem de yabancı oyunculardan oluşan bu listedeki isimleri de dahil edeceğiz. Fenerbahçe önümüzdeki 5 sene boyunca hem Avrupa'da, hem de Türkiye'de önemli işlere imza atacaktır. Buna inanıyoruz" diye konuştu. 

Bu sölen kacmaz 

Şampiyonluk kupasını Malatyaspor maçında havaya kaldıran Fenerbahçe, üçüncü yıldızı Kadıköy'de düzenlenecek muhteşem bir geceyle kutlayacak, takım üstü açık otobüsle Şükrü Saracoğlu'na gelecek 


Bileti olan girecek 
2003 - 2004 sezonunu şampiyon olarak tamamlayan Fenerbahçe, zaferini bugün Kadıköy'de muhteşem bir şölenle kutlayacak. Şükrü Saracoğlu Stadı'nda saat 18.00'de başlayacak dev organizasyona Malatyaspor maçının biletleri ile giriş yapılabilecek. Sarı - Lacivertli oyuncular ve teknik kadroyu taşıyacak üstü açık otobüs ise saat 16.30'da Samandıra Tesisleri'nden hareket ederek, Maltepe ve sahil yolu güzergahı üzerinden konvoylar eşliğinde stada gelecek. 

Lig TV'den canlı yayın 
TARAFTARLAR saat 16.00'dan itibaren içeri alınacak, 18.00'de sürpriz sanatçıların konserleri ile kutlamalar başlayacak. Gece yarısına kadar sürecek şenlikte lazer ve havai fişek gösterileri olacak. Gecenin finalinde ise futbolcular, takip ışıkları, lazer ve havai fişek gösterileri eşliğinde şampiyonluk turu atacaklar. Kutlamalar Lig TV'den naklen yayınlanacak. Bu arada Fenerium mağazaları dün yine dolup taştı, ürün satışları hız kesmedi. 

Fener'e kötü haber 
FENERBAHÇE'NİN Şampiyonlar Ligi'ne ön eleme oynamadan katılabilmesi için Fransa Ligi'nde ikinci olması gereken Monaco evinde şok bir skorla Rennes'e 4 - 1 mağlup oldu. Takipçisi Paris Saint Germain ise kendi sahasında lider Lyon'u 1 - 0 yendi. Bu sonuçlardan sonra Fransa Ligi'nde bitime bir hafta kala Monaco üçüncü sıraya inerken PSG bir puan farkla ikinci sıraya yerleşti. 

'Kariyerim zedelendi' 
YUSUF KOBAL 

BU sezon sürekli yedek kalmasına rağmen hiç antrenman kaçırmayıp, profesyonelce davranan, şampiyonluk günü havalimanında bile unutulan Rebrov eşyalarını topladı. Kutlamalara katılmama kararı alan Ukraynalı oyuncu, kulüpten alacaklarını da isterken, İngiltere'ye döneceğini açıkladı, "Ancak Türkiye'yi unutmayacağım" ifadesini kullandı. 
REBROV, Fenerbahçe'de kariyerinin zedelendiğini belirtirken, Teknik Direktör Daum'a da sert eleştiriler getirdi. Yıldız oyuncu, "Milli takımdaki arkadaşlarım benim bu durumuma hayret ediyorlar. Oynatılmadım. Nedenini bilmiyorum. Sormaya kalkıştım, ama bana sırt çevirdiler. Vicdanen rahatım, çünkü hiç bir gün işimi aksatmadım" dedi. 


Türkiye'den manzaralar 

Doğuştan şampiyon 
Devlet Bakanı ve Başbakan Yardımcısı Mehmet Ali Şahin, hafta sonu tatilini değerlendirmek için gittiği Abant'ta minik bir Fenerbahçe taraftarıyla yakından ilgilendi. Şahin, üzerinde "Ben doğuştan Fenerbahçeliyim" tişörtü giyen iki aylık Ali Şahin ile uzun süre oynadı. 

Bodrum sallandı 
Turizmin gözde mekanlarından Bodrum'da Fenerbahçe'nin şampiyonluğu sonrasında çılgın eğlenceler düzenlendi. Sarı - Lacivert formalı ve bayraklı taraftarlar, Barlar Sokağı ve Belediye Meydanı'nı doldurdu. Turistlerin ilgiyle izlediği eğlencelerde şampanyalar da patlatıldı. 

Yer altında kutlama 
Zonguldak'taki Fenerbahçeli maden işçileri, yerin 200 metre altında şampiyonluğu kutladılar. Özel Komur İşletmesi maden ocağında çalışan Sarı - Lacivertli taraftarlar 2 metrelik bayrak açarak, büyük coşkuya ortak oldular. 

Kayseri'de sıcak gece 
Kayseri Fenerbahçeliler Derneği tarafından düzenlenen şampiyonluk gecesinde yer yerinden oynadı. Sarı - Lacivertli taraftarlar, Gülay'ın şarkıları eşliğinde gecenin geç saatlerine kadar eğlendi. Fenerbahçe marşları çalınırken, taraftarlar uzun süre "Şampiyon Fener" tezahüratı yaptı. 

Fanatik çeşme boyandı 
Ereğli'nin Samlar Köyü'nde bulunan ve geçtiğimiz sezon sonunda Beşiktaş'ın şampiyonluğunu temsilen Siyah - Beyaz'a boyanan fanatik çeşme artık Fenerbahçeli oldu. Samlar Köyü sakinleri önceki gün başladıkları çalışmalar sonucunda çeşmeyi Sarı - Lacivert'e boyadı. 





</TEXT>
</DOC>
