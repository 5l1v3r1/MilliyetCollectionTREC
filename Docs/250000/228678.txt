<DOC>
<DOCNO> 228678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonsiy01.html </URL>
<DATE> 2004/04/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Eroğlu ''Annan Planı Kıbrıs'ta Türklüğün sonunu getirecek bir plan'' 
</HEADLINE>
<TEXT>

     Eski KKTC Başbakanı ve UBP Genel Başkanı Derviş Eroğlu, ''Annan Planı'nın Kıbrıs'ta Türklüğün sonunu getirebilecek bir plan olduğunu'' savundu. 
     Eroğlu, Giresun Milli Bakış Hareketi MİBAH tarafından, İl Özel İdare Kültür Sitesi Salonu'nda düzenlenen ''Dünden Bugüne Kıbrıs'', konulu konferansta yaptığı konuşmada, Kıbrıs konusunun, Annan Planı ile bazı çevrelerde 'ver kurtul', bazı siyasi partilerde ise 'Türkiye'den kurtulalım' düşüncesi içinde referandum noktasına gelmiş olduğunu öne sürdü. 
     Annan Planı'nın Kıbrıs'ta Türklüğün sonunu getirebilecek bir plan olduğunu savunan Eroğlu, şu görüşleri dile getirdi 
     ''Plan önce Türkiye'yi, sonra da Türkleri Kıbrıs'dan çıkaracak bir plandır. Bu, müzakere zemini olarak kabul edilemez. Planın özü, felsefesi yanlıştır. Planın özünde ve felsefesinde Kıbrıs'dan Türkleri çıkarmak ve zaman içerisinde ENOSİS'i ve dolayısıyla bunların Megola İdeasını gerçekleştirecek fikirler yatmaktadır. Bunu başkaları da görmüştür. Eğer 30 yıl sonra bütün kazanımlarımızı Rumlara terk edeceksek, neden 1974 Barış Harekatı'nı gerçekleştirdik Madem ki, Rumların insafında yaşamaya mahkum edilecektik, neden insanlar yerlerinden edildi Niye anavatandan göçmenler getirildi, madem ki bu insanlar, yaşadıkları topraklara vatanım diyemeyecekti...'' Eroğlu, zorla yapılan anlaşmaların uzun ömürlü olmayacağını da savunarak, sözlerini şöyle tamamladı 
     ''Zorla anlaşmaların yapıldığı yerlerde kan ve gözyaşı olur. En büyük endişelerimizden birisi de bu... Zaman içerisinde adada kan ve gözyaşının akmasıdır. Planın ekonomik, sosyal ve psikolojik boyutu vardır. Kıbrıs'da barış engellenemez. Barış olması için insanların yerini terk etmemesi lazım. Kıbrıs Türkü malını, mülkünü gelecek olan Ruma teslim edecek... O Rum'a dost gözüyle bakacak... Aynı çatı altında içiçe kardeş gibi yaşayacak... Bu mümkün değildir. Eğer biz Türklerle Rumları bir arada yaşama mecburiyetinde bırakırsak, her mahalleye bir yangın bombası koymuş olacağız.'' 

     
</TEXT>
</DOC>
