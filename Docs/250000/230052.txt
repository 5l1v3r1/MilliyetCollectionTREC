<DOC>
<DOCNO> 230052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/dunya/dun01.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyonu korku sardı 
</HEADLINE>
<TEXT>

      DIŞ HABERLER SERVİSİ 

   
   Irak'ta asker bulunduran ülkeler önceki gün silahlı grupların 13 yabancıyı kaçırması üzerine Irak'ta ABD'nin yanında yer almalarını sorgulamaya başladı. 
   Üç vatandaşı "Mücahitler Tugayı" adlı silahlı grup tarafından kaçırılarak 3 gün içinde Irak'taki 550 askerin çekilmemesi halinde diri diri yakılacağı söylenen Japonya, "Terörist tehdide boyun eğilmeyeceğini" bildirdi. Ancak kamuoyu rehinelerin can güvenliğinin birinci öncelik taşıdığı görüşünde. Japon borsasında şiddetli düşüş yaşanırken siyasi gözlemciler, rehine olayını yüzüne gözüne bulaştırması durumunda Koizumi hükümetinin düşebileceğini belirttiler. 
   Yedi vatandaşı kaçırılan ancak sonra serbest bırakılan Güney Kore, Irak'a asker gönderme kararının değişmediğini açıkladı. Kore Savaşı'ndaki yardımından dolayı kendisini ABD'ye borçlu hisseden Seul hükümeti, 3 bin 600 kişilik bir güç gönderme planında değişiklik olmadığını bildirdi. Ancak muhalefet bu karara şiddetle karşı çıkıyor. Kazakistan ve Tayland ise çekilme eğiliminde. Kazakistan Irak'ta bulunan 30 askerinin, zayiat verilmesi halinde çekileceğini bildirildi. Tayland şiddet olaylarının artması durumunda bu konuyu gözden geçireceğini açıkladı. 
   
   
   
</TEXT>
</DOC>
