<DOC>
<DOCNO> 221777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko11.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya... Yukos hissedarlarının İsviçre'deki hesapları donduruldu 
</HEADLINE>
<TEXT>

     İsviçreli savcılar, Rus petrol devi Yukos petrol şirketinin hissedarlarının İsviçre bankalarında bulunan 5.9 milyar dolarlık hesabını dondurdu. 
     Rusya Savcılık Bürosu Sözcüsü Natalya Vişnyakova, İnterfaks'a yaptığı açıklamada, Yukos hissedarlarının hesaplarının şirket hakkında devam eden soruşturma yüzünden, talepleri üzerine İsviçreli savcılar tarafından dondurulduğunu belirtti. 
     Vişnyakova, İsviçre'deki hesapları dondurulan 20 Rus vatandaşı arasında Yukos'un hissedarlarından Mihail Hadarkovski, Platon Lebedev, Leonid Nevzlin, Mihail Brudno, Vladimir Dubov ile Yukos şirketinin Başkan Yardımcısı Aleksandır Temerko'nun da bulunduğunu belirterek, ''İsviçreli savcılar bu kişilerle ilgili yasadışı para aklama suçlamasıyla dava açıp açmamayı değerlendiriyor'' dedi. 
     Bu arada, İsviçre Genel Avukatlar Bürosu'ndan bir yetkili Moscow Times'a yaptığı açıklamada, Yukos şirketinin hissedarlarının hesabının dondurulduğu konusunda bir bilgisinin olmadığını belirterek, ''Eğer bu doğruysa, 4.9 milyar gibi bir rakam İsviçre tarihinde şu ana kadar dondurulan en yüksek meblağı oluşturuyor'' diye konuştu. 
     İsrail'de sürgünde yaşayan Yukos'un en büyük hissedarlarından Leonid Nevzlin de yaptığı açıklamada, ''Paramız güvenli bir yerde. Bu bizim son 5 milyar dolarımız değil. İstediklerini yapabilirler ve hatta istiyorlarsa bu parayı dondurabilirler'' diye konuştu. 
     İsviçre'deki hesaplarda hiçbir zaman milyar dolarlar olmadığını kaydeden Nevzlin, şunları kaydetti 
     ''Buradaki hesaplarda hiçbir zaman milyar dolarlık paralar olmadı. 4 tane kredi kartım için 100 bin dolardan az bir para vardı. Tahminimce diğer hesaplarımı kullanmak zorunda kalacağım. Seçimlerden önce böyle bir açıklamayla savcıların işlerini yaptığı mesajını vermek istiyorlar. Bu tamamen bir PR eylemi.'' Yukos'un bağlı bulunduğu Menatep şirketinin hissedarları tarafından da gelişmelerle ilgili yapılan açıklamada, Rus hükümetinin iddialarının temelsiz olduğunu ve İsviçreli yetkililerin bu gerçeği kısa sürede farkederek hesapları serbest bırakacağına inandıkları kaydedildi. 
     Rus petrol devi Yukos'un eski Başkanı Mihail Hadarkovski, geçen yıl Ekim ayında gözaltına alınmış ve daha sonra şirket hisselerinin yüzde 39.5'lik bölümü Rus savcılar tarafından dondurulmuştu. 
     
</TEXT>
</DOC>
