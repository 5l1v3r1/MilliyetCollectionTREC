<DOC>
<DOCNO> 232730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun18.html </URL>
<DATE> 2004/04/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Almanya'daki yabancıların dörtte biri Türk... 
</HEADLINE>
<TEXT>

     Almanya'da yaşayan yabancıların dörtte birinin Türk olduğu belirlendi. 
     Wiesbaden kentinde bulunan Federal İstatistik Dairesi'nin araştırmasına göre, Almanya'da yaşayan en kalabalık yabancı grubunu oluşturan Türkler, tüm yabancıların yüzde 25,6'sını oluşturuyor. 
     Almanya'da yaşayan Türklerin sayısının 2003 yılında 2002 yılına göre 1 milyon 912 bin 169'dan 1 milyon 877 bin 661'e gerilediği, Türkleri İtalyanlar, Sırbistan-Karadağlılar, Yunanlılar ve Polonyalıların izlediği belirtildi. 
     Yabancıların sayısının da 2003 yılında 2002 yılına göre 7 milyon 335 bin 592'den 7 milyon 334 bin 765'e gerilediği kaydedildi. Yabancıların yüzde 20,5'inin yaklaşık 1,5 milyon kişi bu ülkede doğduğu, bunlardan 650 bininin Türk olduğu bildirildi. 
     Almanya'da en uzun süre kalan yabancıların başında ise ortalama 26 yılla Slovenyalılar ve 25 yılla İspanyolların geldiği belirtildi. Bunları 23'er yılla Hırvat ve Avusturyalılar, 22'şer yılla İtalyan ve Yunanlılar ve 19 yılla Türkler izliyor. 
     Araştırmada, 2003 yılı sonu itibarıyla yabancıların üçte birinin 20 yıldan fazla, yaklaşık üçte ikisinin de 8 yıldan fazla Almanya'da yaşadıkları ve bu nedenle sürekli oturma izni hakkını elde ettikleri bildirildi. 
     
</TEXT>
</DOC>
