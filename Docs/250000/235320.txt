<DOC>
<DOCNO> 235320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo49.html </URL>
<DATE> 2004/04/27/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Beşiktaş'ta Feyyaz Uçar da görevi bırakıyor... 
</HEADLINE>
<TEXT>

     Beşiktaş'ta, Kulüp Başkanı Serdar Bilgili'nin olağanüstü kongre kararı alması ve menajer Sinan Engin'in sezon sonunda görevini bırakacağını açıklamasının ardından, antrenör Feyyaz Uçar da sezon sonunda istifa edeceğini söyledi. 
     Uçar, BJK Nevzat Demir Tesisleri'ndeki antrenman sonrası basın mensuplarına yaptığı açıklamada, başkan Serdar Bilgili'nin isteği doğrultusunda göreve başladığını belirterek, ''Başkanla geldim, başkanla giderim. Onun aldığı karar sonunda ben de sezon sonunda görevimi bırakma kararı aldım'' dedi. 
     Feyyaz Uçar, gelecek yeni yönetimde başkan kim olursa olsun, görev almayacağını belirtirken, kalan 3 maçta Teknik Direktör Mircea Lucescu'ya yardım etmek ve lig ikinciliğinin yakalanması için çalışacağını ifade etti. 
     Kendisi için en onurlu şeyin, 100. yılda şampiyonluğa ulaşmaları olduğunu vurgulayan Uçar, ''Benim için en büyük mutluluk, 100. yıldaki şampiyonluk posterinde yer almak oldu. Doğrularımız ve yanlışlarımız oldu. Şimdi alnımızın akıyla kalan 3 maçtan çıkıp, görevi bırakacağım'' diye konuştu. 
     
     ADANASPOR MAÇI HAZIRLIKLARI 
     Bu arada Beşiktaş, Adanaspor ile yapacağı lig maçının hazırlıklarına, bir günlük iznin ardından başladı. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen antrenmanda futbolcular, kondisyon çalışmasının ardından çift kale maç oynadı. 
     Antrenmana, sakat olan Zago, Cordoba ve Pancu ile A Milli Takım kampında bulunan İbrahim katılmadı. 
     Siyah-beyazlılar, yarın basına kapalı yapacakları antrenmanla Adanaspor maçının hazırlıklarını sürdürecek. 
     
</TEXT>
</DOC>
