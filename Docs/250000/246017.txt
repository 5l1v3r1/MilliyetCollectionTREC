<DOC>
<DOCNO> 246017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo10.html </URL>
<DATE> 2004/06/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Beşiktaş'a gitmesi beklenen Zafer Biryol'la Fenerbahçe de ilgileniyor 
</HEADLINE>
<TEXT>

     Uzun süredir transfer gündemini meşgul eden gol kralı Zafer Biryol ile Beşiktaş'ın yanı sıra Fenerbahçe'nin de ilgilendiği öğrenildi. 
     Sezon başında Göztepe'den Konyaspor'a transfer edildiğinde büyük eleştiriler alan ve başarısız olacağı düşünülen Zafer Biryol, ilk haftalarda yaşadığı uyum sorununu atlatmasının ardından kendini göstermeyi başardı. 
     Beklenenin üzerinde performans ve attığı birbirinden şık gollerle yeteneğini kanıtlayan Zafer Biryol, sezon sonunda ulaştığı 25 golle adını Türk futbol tarihine gol kralı olarak yazdırma başarısını gösterdi. 
     Ligin bitimiyle transfer gündemine oturan Biryol, Konyaspor'da kalacağını hatta sözleşmesini uzatacağını açıklarken, Beşiktaş'tan gelen teklif tüm düşüncelerini ve hedefini değiştirdi. 
     Prensip anlaşmasına bile varılan Zafer Biryol'un transfer bilmecesi, Beşiktaş ile Konyaspor arasında çözülmeye çalışılırken, lig şampiyonu Fenerbahçe de gol kralıyla ilgilenmeye başladı. 
     Günlerdir bir çözüme ulaşılamadığı için durumu netlik kazanmayan Biryol'un, Fenerbahçe'ye transferi konusunda menajerler aracılığıyla gelen teklife sıcak baktığı, gidebileceğini söylediği öğrenildi. 
     Öte yandan, söz verilmesi nedeniyle öncelikle Beşiktaş ile masaya oturacak Konyaspor yönetimi, bu kez de bir sonuca ulaşılamazsa, diğer teklifleri değerlendirmeye alacak. 
     Yeşil-beyazlıların, Zafer Biryol'un gidip gitmeyeceği konusunun netlik kazanmaması nedeniyle bazı transferleri askıya aldığı, artık bu konunun daha fazla uzamadan bir sonuca ulaşmasını istediği öğrenildi. 

     
</TEXT>
</DOC>
