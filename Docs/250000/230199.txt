<DOC>
<DOCNO> 230199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy05.html </URL>
<DATE> 2004/04/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Vekillere kablosuz internet müjdesi .. 
</HEADLINE>
<TEXT>

     TBMM Başkanı Bülent Arınç, milletvekillerinin artık kulislerde bilgisayarlarıyla internete kablosuz bağlanabileceğini bildirdi. Arınç, ayrıca 10 yıldır kullanılmayan TBMM Vakfı Yalova Termal tesislerinin yeniden düzenlenerek eski ve yeni vekillerin hizmetine sunulduğunu da açıkladı. 
     
     KULİSTE KABLOSUZ İNTERNET DEVRİ 
     ANKA'nın edindiği bilgiye göre, Arınç milletvekillerine birer yazı göndererek hizmete sunulan tesis ve hizmetleri açıkladı. Arınç, yakın zamanda milletvekillerinin, kapsamı genişletilmiş bir şekilde 100 gazete ve dergiden derlenmiş 150-200 haberlik "Basında Bugün" bültenini sabah saat 8.30 
     itibariyle internette bulabileceklerini açıkladı. Kulislerde oluşturulan okuma salonlarında, yerli gazete ve dergilerin sabahları 10.00'dan itibaren bulunabileceğini belirten Arınç, teknolojik bir müjde de verdi. Buna göre artık milletvekilleri İş Bankası'nın kendilerine dağıttığı dizüstü bilgisayarları ile kulislerdeki okuma salonlarına geldiklerinde internete kablosuz olarak bağlanabilecek. 
     
     YORGUN MİLLETVEKİLLERİ YALOVA TERMAL'DE STRES ATACAK 
     Arınç, yaklaşık 10 yıldır atıl durumda bekleyen TBMM Vakfı Yalova Termal tesislerinin yeniden düzenlenerek eski ve yeni vekillerin hizmetine sunulduğunu bildirdi. 
     Atatürk'ün emriyle yaptırılan ve Atatürk Köşkü olarak da bilinen 60 oda, 120 yataklı tesiste sauna, spor tesisleri ve bol kükürtlü suyu sayesinde özellikle deri hastalıklarına iyi gelen bir termal havuz bulunuyor. 
     
</TEXT>
</DOC>
