<DOC>
<DOCNO> 219639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/magazin/mag02.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asmalı' kararıyla 'Firuze'ye toplatma 
</HEADLINE>
<TEXT>

   'Asmalı Konak' albümünün haklarına sahip şirket, 'Firuze' albümünü toplatmaya çalışıyor. Gerekçe, "Ses, bize ait" 
      BAYRAM KAYGUSUZ 
   
   Prestij Müzik'i devralan Popüler Müzik şirketi, dün Unkapanı'nda 'Asmalı Konak' filminin albümüyle ilgili mahkemeden alınan tedbir kararıyla, 'Neredesin Firuze' filminin albümünü toplatmaya çalıştı. 'Neredesin Firuze'nin film müzikleri albümünün yapımcısı ve Kalan Müzik'in sahibi Hasan Saltık, uygulamayı 'komik' olarak niteledi. 
   
   Avukatlar inceliyor 
   Saltık, Popüler Müzik şirketinin tebdir kararında muhatap şirketin Asmalı Konak film şirketi olduğunu ileri sürerek, durumu şöyle özetledi 
   "Popüler Müzik, devraldığı Prestij Müzik'in Özcan Deniz'le yaptığı anlaşmada yer alan 'Bizden başka bir yerde sesi ve müziği olamaz' maddesine dayanarak 'Asmalı Konak' albümü için mahkemeden aldırdığı tedbir kararını burada uygulamaya çalıştı. Avukatlarımız durumu inceliyor." 
   
   Bir de imza krizi    "Neredesin Firuze" ile ilgili filmin dağıtımında da sorun çıktı. Yapım şirketlerinden Cinemedia'nın ortağı Sualp Kalleci, ilgili kontrat kendisine imzalatılmadan filmin dağıtıldığı gerekçesiyle, ortaklarına ihtarname çekti. Böylece filmin dağıtımının durdurulabileceği iddiaları gündeme gelirken, yönetmen Ezel Akay "Bu konu mahkemeye intikal etmeden çözülecek gibi görünüyor. Bugün böyle bir haber aldık. Şu anda bir sorun gözükmüyor" dedi. 
   
   
</TEXT>
</DOC>
