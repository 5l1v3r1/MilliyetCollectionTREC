<DOC>
<DOCNO> 220926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun10.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos, çeşitli ülkelerde yaşayan Rumlar'ı harekete geçiriyor 
</HEADLINE>
<TEXT>

     Kıbrıs Rum yönetimi lideri Tasos Papadopulos, Kıbrıs konusundaki Rum tezlerine dış dünyada destek almak amacıyla çeşitli ülkelerde faaliyet gösteren Rum kuruluşlarını harekete geçirdi. 
     Papadopulos'un, önemli ülkeler üzerinde etki sağlamak amacıyla çeşitli ülkelerdeki Rum topluluklarını harekete geçirdiği ve bu amaçla ABD ve İngiltere'deki büyük Rum örgütlerinin ileri gelenlerini, bilgilendirmek üzere Güney Kıbrıs'a çağırdığı bildirildi. 
     Fileleftheros gazetesi, Papadopulos'un bu amaç çerçevesinde dün ''Pankıbrıs Kıbrıs Mücadelesi Koordinasyon Komitesi'' PASEKA Başkanı Philip Kristofer, ''Amerika Federasyonu'' Başkanı Panikos Papanikolau ve İngiltere'deki Rum örgütünün başkanı Haris Sofoklidis ile görüştüğünü yazdı. 
     Çeşitli ülkelerde yaşayan Rumların, özellikle de ABD ve İngiltere'de yaşayanların, bulundukları ülkelerde Kıbrıs konusunda Rum tarafına baskı uygulanmasına karşı faaliyette bulunacakları ve Türk tarafının endişelerini giderecek hareketleri engellemeye çalışacakları belirtildi. 
     
</TEXT>
</DOC>
