<DOC>
<DOCNO> 239848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/ekonomi/eko02.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz düşmeden borsa rahatlamaz 
</HEADLINE>
<TEXT>


Piyasada dalga boyları küçülmesine karşın tedirginlik sürüyor. Dün faiz 1.5 puan artışla yeniden yüzde 30 seviyesine yükseldi. Borsada ise yoğun satışların etkisiyle 500 puanlık kayıp vardı 

SONGÜL HATISARU 

Petrol fiyatının 1990'dan bu yana en yüksek seviyesine ulaşmasının genel bir enflasyon yükselişini körükleyebileceği tedirginliği, FED'in faiz artırımı olasılığı ve YÖK'le ilgili düzenleme konusunda geniş bir mutabakat sağlanamamasına karşın hükümetin tasarıyı yasalaştırarak ısrarcı olduğunu göstermesi piyasanın durulmasını önlüyor. 
YÖK'le ilgili gerginliğin yanı sıra petrol ve emtia fiyatlarındaki tırmanma, sanayide ve enerjide dışarıya bağımlı olan Türkiye'nin ithalat yoluyla etkilenmesi riskini de oldukça yükselttiğinden piyasaları rahatsız ediyor. Dış konjonktür de göz önüne alındığında piyasadaki dalgalanmanın daha bir süre devam edeceği rahatlıkla söylenebilir. 

Faiz ve kur 
Alternatif piyasalardaki yükselişten olumsuz etkilenen borsada ise satış baskısı sürüyor. Dün sabah saatlerinde dolar kurunun tekrar 1 milyon 560 binler seviyesine yükselmesi ve faizin yüzde 30 seviyesinin üzerine çıkması üzerine borsa endeksi güne düşüşle başladı. Endeks kapanışta yaklaşık 500 puanlık düşüşle günü 16.645 puandan kapattı. Gösterge faiz gün kapanışında yüzde 30, dolar ise 1 milyon 540 bin seviyesindeydi. 

Kısıtlı kalıyor 
1.5 ay önce yüzde 10'lar seviyesinde bulunan reel faiz, nominal faizlerdeki yükseliş nedeniyle 17'lere yükseldi. Faizlerin yüksek olması yatırımcının bu enstrümana yatırım yapıp daha az risk alarak yüksek getiri elde etmesi imk nı doğuyor. Bu durumda yatırımcı cazip faizler nedeniyle bonoya yöneliyor. Faizlerin yüksek seyrettiği dönemlerde hisse senedi piyasasına yeni yatırımcı girişleri kısıtlı kalıyor. Kurdaki görece dengelenmeyi takiben reel faizlerde gerilemeye başlamadan borsanın yönünü yukarı çevirmesi zor. 

TÜFE enflasyonu önemli Piyasaların yönünde YÖK ile ilgili açıklamaların ve ABD'de bugün açıklanacak TÜFE enflasyonunun etkili olması bekleniyor. Ancak dün açıklanan veriler karışık geldi. ABD Çalışma Bakanlığı, üretici fiyatları endeksinin nisan ayında beklentilerin üzerinde gerçekleşerek yüzde 0.7 arttığını açıkladı. Artışın yüzde 0.3 civarında olması bekleniyordu. Ancak çekirdek enflasyonun beklentiler dahilinde yüzde 0.2 oranında artması ve yükselişin nedeninin dışsal faktörler olması piyasaların bu veriye büyük çaplı tepki vermesini engelledi. 
Ama asıl önemli veri bugünkü ABD'de açıklanacak nisan ayı TÜFE rakamları. Bu verinin beklentilerin üzerinde kalması faiz artırımı beklentilerini körükleyeceğinden dolayı yakından takip edilmeli. 


</TEXT>
</DOC>
