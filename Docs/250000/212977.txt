<DOC>
<DOCNO> 212977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/ekonomi/eko07.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ekonomi tefecilerden kurtuldu' 
</HEADLINE>
<TEXT>

   Ulaştırma Bakanı Binali Yıldırım, ekonomide har vurup harman savurma döneminin bittiğini söyledi 
   RECEP DEMİRCİ ERZİNCAN DHA 
   
   Kurban Bayramını memleketi Erzincan'da geçiren Ulaştırma Bakanı Binalı Yıldırım, ekonomide tefecilik döneminin sona erdiğini söyledi. 
   Yıldırım, "Biz bir yılda ekonomiyi, uzmanların yönettiği ekonomi haline getirdik. Şimdi borçlarımızı, ödeme dengelerimizi tefeciler değil, ekonomi uzmanları ayarlıyor" diye konuştu. 
   
   'Savurganlık bitti' 
   Yıldırım Akbulut Kayak Tesisleri'nde kalan Yıldırım, partilileri ile bayramlaşırken de, hükümetin ekonomi alanındaki başarılarını anlattı. Enflasyonun bu yıl içerisinde yüzde 12'ye düşeceğini tekrarlayan Ulaştırma Bakanı Yıldırım, "Devlet ve ekonomi yönetiminde olanlar yıllarca har vurup, harman savurmuş. Şunu herkes iyi bilsin, Türkiye'de artık havada bulup, tavada yutmak dönemi sona ermiştir" dedi. 
   
   Bakana acı sürpriz    Bakan Yıldırım'ın Erzincan'a birlikte geldiği kızı Büşra Yıldırım, kayak yaparken, düşerek kolunu kırdı. Yıldırım, partililer ile bayramlaşırken, aldığı kaza haberi üzerine Erzincan Devlet Hatanesi'ne giderek, kızının sağlık durumu hakkında bilgi aldı. 
   
   
</TEXT>
</DOC>
