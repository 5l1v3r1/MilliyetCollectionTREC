<DOC>
<DOCNO> 211812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/ekonomi/eko08.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti İstikrar oldukça döviz düşer 
</HEADLINE>
<TEXT>

   ANKARA Milliyet 
   
   Merkez Bankası Başkanı Süreyya Serdengeçti, istikrar ortamının sürmesi ve dövize talebin azlığının dövizin düşüşünde etkili olduğunu, bunlar devam ettiği sürece bu tabloda bir değişiklik olmayacağını söyledi. TBMM'de TMSF'ye devredilen bankalarla BDDK'nın faaliyetleri ve bunlara ilişkin iddiaların araştırılması, gereken önlemlerin alınması amacıyla kurulan Meclis Araştırma Komisyonu dün ekonominin kurmaylarını dinlemeyi sürdürdü. 
   Komisyona, Merkez Bankası'nın izlediği para politikası hakkında bilgi veren Serdengeçti, ekonomide istikrarın sürmesi için maliye politikasına önem vermek gerektiğini vurguladı. 
   Komisyonda dün ayrıca, SPK Başkanı Doğan Cansızlar da kurumun çalışmaları hakkında bilgi verdi. 
   Cansızlar, borsada tahtası kapanan şirketlerin birçok hissesinin küçük yatırımcıların elinde olduğunu belirterek, yatırımcıların mağduriyetlerinin giderilmesi için bu senetlerin devlet tarafından alınmasını önerdi. 
   
   
</TEXT>
</DOC>
