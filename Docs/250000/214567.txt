<DOC>
<DOCNO> 214567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur22.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
9 milyon 905 bin öğrenciye kızamık aşısı 
</HEADLINE>
<TEXT>

     Sağlık Bakanı Recep Akdağ, 50 bin sağlık personelinin görev aldığı, Kızamık Aşı Günleri Kampanyası'nın başarıyla tamamlandığını belirterek, illerden alınan verilere göre, kampanya çerçevesinde, ilköğretime devam eden 9 milyon 905 bin 498 öğrenciden 9 milyon 574 bin 904'ünün aşılandığını söyledi. 
     Akdağ, ''2004 Yılı Aşılama Programı ve Kızamık Okulu Aşı Günleri Kampanyası''nın sonuçlarını, Sürmeli Oteli'nde düzenlediği basın toplantısıyla açıkladı. 
     Kızamığın, Türkiye'de her 3-4 yılda bir salgınlara ve ölümlere neden olduğunu belirten Akdağ, hastalıktan korunmanın mümkün olduğunu ifade etti. 
     Hastalıktan korunmanın tek yolunun aşılama olduğunu kaydeden Akdağ, kızamık aşısının, son derece etkin, uygulaması kolay, maliyeti düşük bir aşı olduğunu kaydetti. 
     Kızamık hastalığına neden olan virüsü yok etmeye yönelik başlatılan Kızamık Aşı Günleri Kampanyası'nın başarıyla tamamlandığını anlatan Akdağ, kampanyada yaklaşık 50 bin personelin görev aldığını bildirdi. 
     
     YÜZDE 97'Sİ AŞILANDI 
     Akdağ, illerden alınan verilere göre, kampanya çerçevesinde, ilköğretime devam eden 9 milyon 905 bin 498 öğrenciden 9 milyon 574 bin 904'ünün aşılandığını ve aşılama oranının yüzde 97 olduğunu ifade etti. 
     Aşılama çalışmalarına katılan tüm personele üstün gayretlerinden dolayı teşekkür eden Akdağ, kampanyanın ikinci ayağında okul öncesi çocukların ve okul çağında olup da okula devam etmeyen çocuklara, sahada yapılacak aşılama çalışmasında da aynı başarının sürdürülmesini beklediğini kaydetti. 
     Akdağ, ''Böylelikle Cumhuriyet tarihimizin ve Dünya Sağlık Örgütü Avrupa Bölgesi'nin en büyük hedef nüfusa sahip aşılama çalışmasını başarıyla tamamlayarak yaklaşık 20 milyon çocuğumuzu aşılamış olacağız'' diye konuştu. 
     Kızamık aşısının yanı sıra rutin aşılama programlarına da hız verdiklerini anlatan Akdağ, hedeflerinin, Cumhuriyet tarihinin en yüksek aşılama oranlarına ulaşmak olduğunu dile getirdi. 
     Sağlık çalışanlarından, aşılama çalışmalarını azami gayretle sürdürmelerini isteyen Akdağ, ''Aşıyla önlenebilen hastalıklardan çocukların ölmesi, çağdaş medeniyetin kabul edebileceği bir olay değildir'' dedi. 
     
</TEXT>
</DOC>
