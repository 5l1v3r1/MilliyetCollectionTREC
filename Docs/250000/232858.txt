<DOC>
<DOCNO> 232858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy28.html </URL>
<DATE> 2004/04/19/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Manisalı "AB,Türkiye'yi almayacağı için askeri Kıbrıs'tan tahliye edecek" 
</HEADLINE>
<TEXT>

     İstanbul Üniversitesi İktisat Fakültesi öğretim üyesi Prof. Dr. Erol Manisalı, Avrupa Birliği'nin AB , Türkiye'yi içine almayacağı için Türk askerini ve Türkiye'yi Kıbrıs'tan tasfiyeyi planladığını savundu. 
     Kıbrıs ile ilgili çok sayıda kitabı ve makalesi bulunan Prof. Dr. Manisalı, Doğuş Üniversitesi'nde ''Türkiye-AB İlişkileri ve Kıbrıs'' konulu bir konferans verdi. 
     ''Avrupa ülkelerinin, ABD, Japonya ve geleceğin süper gücü Çin ile rekabet için Avrupa Birleşik Devletleri'ni oluşturmayı hedeflediğini'' anlatan Prof. Dr. Manisalı, ''AB'nin Türkiye'yi içine almak yerine özel statü vermek istediğini'' öne sürdü. 
     Prof. Dr. Manisalı, ''AB'nin amacının Kıbrıs politikasını da etkilediğini'' dile getirerek, ''Kıbrıs, Ege, Güneydoğu, Patrikhane, Ermeni tasarıları Avrupa Parlamentosu metinlerine soğuk savaşın ardından girmeye başladı. AB, Türkiye'yi almayacağı için Türk askerini ve Türkiye'yi Kıbrıs'tan tasfiye etmeyi planlıyor'' diye konuştu. 
     Prof. Dr. Manisalı, Kıbrıs'taki gelişmeleri de Filistin ve Bosna Hersek'teki olaylara benzeterek, şunları kaydetti 
     ''Kıbrıs'ta çatışmalar bile olacaktır. Kimse 'çatışma olmayacak' demesin. Kıbrıs'ta kanlı olaylar olunca, Filistin ve Bosna Hersek'te olduğu gibi kimse kılını kıpırdatmayacak. Türk ordusu da olmayacağı için, ABD ve İngiliz ordusu olacak. Yani önce kaynat, sonra 'barış getiriyorum' diye müdahale et. Biz de olanları Irak'ta Türkmenleri seyrettiğimiz gibi, uzaktan dürbünle seyredeceğiz.'' Prof. Dr. Manisalı, ''ABD'nin Büyük Ortadoğu Projesi'nin Kıbrıs ile ilgili olduğunu'' ifade ederek, ''Büyük Ortadoğu Projesi, AB ve ABD'nin Fas'tan Pakistan'a kadar uzanan petrol ve doğalgaz kaynaklarının yüzde 60'tan fazlasının bulunduğu Avrasya'nın kalbinin denetimi projesidir'' dedi. 
     
     Truva Atları" 
     Bu projenin iki şekilde gerçekleştirilmek istendiğini, birinin Irak'taki gibi silahlı mücadele olduğunu belirten Prof. Dr. Manisalı, şöyle konuştu 
     ''Bu yöntemin milliyetçiliği ve antiemperyalizmi canlandırması nedeniyle başarısız olduğu görüldü. İkinci yol da Türkiye modeliyle, içeride kendi uzantılarını kullanarak çözme, gevşetme yöntemidir. Türkiye'yi Truva atları kanalıyla parçalayıp, halletmek istiyorlar. Bu ülkeyi çözdürme, ayrıştırma, böldürme modelidir. Yugoslavya'yı 6-7 parçaya ayırdılar. Türkiye'yi de yavaş yavaş Yugoslavya modeline dönüştürüyorlar. Ama bunu bombayla değil, Truva atlarıyla yapacaklar.'' Prof. Dr. Manisalı, ''Kıbrıs'ın Büyük Ortadoğu Projesi'nin anahtarı olduğunu'' belirterek, ''Kıbrıs'tan Araplara, Süveyş Kanalı'na, Balkanlar'a, İran'a, Kafkaslar'a, hatta Anadolu'ya harekat yapmak için oradan Türk askerinin tasfiyesi gerekmektedir'' diye konuştu. 
     
</TEXT>
</DOC>
