<DOC>
<DOCNO> 239758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo36.html </URL>
<DATE> 2004/05/13/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Giray Bulak, Denizlispor'la yeniden anlaştı 
</HEADLINE>
<TEXT>

     Denizlispor Teknik Direktörü Giray Bulak, yaklaşık 1,5 sezondur çalıştırdığı yeşil-siyahlı takımla yeniden anlaştı. 
     Denizlispor Kulübü'nden yapılan açıklamada, Başkan Zafer Katrancı ve yönetim kurulu üyeleri ile Bulak arasında yapılan görüşmenin olumlu geçtiği, başarılı çalıştırıcının prensipte ''evet'' dediği belirtildi. 
     Bulak ile sözleşmenin 17 Mayıs Pazartesi günü imzalanacağı, anlaşmanın içeriği ve süresinin imza töreninde açıklanacağı bildirildi. 
     Öte yandan, ligin son maçını deplasmanda Adanaspor ile oynayacak olan yeşil-siyahlılar, bu karşılaşmanın hazırlıklarını sürdürüyor. 
     Adanaspor karşısında sarı kart cezalısı Timuçin, Özgür ve Serhat forma giyemeyecek. 
     Fenerbahçe maçında sakatlanan ve sağ elinde kırıklar belirlenen Ömer Rıza'nın durumu ise maç günü kesinlik kazanacak. 
     
</TEXT>
</DOC>
