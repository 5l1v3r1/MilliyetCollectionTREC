<DOC>
<DOCNO> 237022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas08.html </URL>
<DATE> 2004/05/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Antep fıstığında "aflatoksin" uyarısı 
</HEADLINE>
<TEXT>

     Harran Üniversitesi HRÜ Ziraat Fakültesi Gıda Mühendisliği Öğretim Üyesi Doç. Dr. İbrahim Hayoğlu, uygunsuz koşullarda üretilen, işlenen veya depolanan antep fıstığında, karaciğer kanserine neden olabilen ''aflatoksin''in oluşabileceğini söyledi. 
     Doç. Dr. Hayoğlu, AA muhabirine yaptığı açıklamada, lezzeti ve besin değeriyle Türkiye'nin önemli ihraç mallarından olan antep fıstığının kalite ve itibarının zedelenmemesi için yetiştirme, hasat, kurutma, depolama ve işleme aşamalarında dikkat edilmesi gereken bazı hususlar olduğuna dikkat çekti. 
     Aflatoksin üreten küflerin bahçe döneminde haşere ve hastalıklardan zarar görmüş fıstıklara bulaştığını kaydeden Hayoğlu, hastalık ve zararlılarla mücadelede seçilecek yöntemin büyük önem taşıdığını ifade etti. 
     Antep fıstığında hasat döneminin yaklaştığını ve bu yıl nem düzeyinin önceki yıllara oranla yüksek olduğunu anımsatan Hayoğlu, şunları söyledi 
     ''Bu dönemde ağaç altları iyi temizlenmeli ve hasat işlemi mutlaka zamanında yapılmalıdır. Ayrıca, elle veya örtüler üzerinde silkelenerek yapılan hasat sırasında ürünün toprakla teması engellenmelidir. Uygunsuz koşullarda üretilen, işlenen veya depolanan antep fıstığında, karaciğer kanserine neden olabilen aflatoksin oluşabilir.'' 
     
     AFLATOKSİN NEDİR 
     Aflatoksin, ''aspergillus flavus'' ve ''aspergillus parasiticus'' adlı küflerin ürettiği bir grup toksik zehirli bileşik olarak biliniyor. Küfler, uygun sıcaklık ve nem koşullarında, bazı yiyecek ve yem maddelerinde üreyerek aflatoksin oluşumuna neden olabiliyor. 
     
</TEXT>
</DOC>
