<DOC>
<DOCNO> 231620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun48.html </URL>
<DATE> 2004/04/15/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ölen rehinelerin aileleri İtalyan hükümetine ateş püskürüyor 
</HEADLINE>
<TEXT>

     Irak'ta ''Yeşil Tugay'' adlı gruba bağlı milisler tarafından öldürülen İtalyan rehine Fabrizio Quattrocchi'nin ailesi, İtalyan hükümetinin sergilediği tavra tepki gösterdi. 
     Quattrocchi'nin annesi ve kızkardeşi, ANSA haber ajansına yaptıkları açıklamada, İtalya hükümetini, Irak'ta bulunan İtalyan vatandaşlarının hayatlarıyla oynamakla suçladılar. 
     Öldürülen Quattrocchi'nin kızkardeşi Graziella, Genova'dan yaptığı açıklamada, ''Hükümet, Irak'ta bulunan İtalyan vatandaşlarının hayatıyla oynamıştır. Hükümetin, rehineleri kaçıran kişilerle pazarlıkları sürdürme yoluna başvurması gerekirdi'' dedi. 
     Graziella, hükümetin rehineleri kaçıran kişilerle hiçbir bağlantı kuramamış olması nedeniyle kardeşinin naaşının bulunup İtalya'ya getirilebileceğinden bile kuşkulu olduğunu söyledi. 
     Halen rehin bulunan üç İtalyandan Salvatore Stefio'nun babası da İtalyan hükümetine ve Irak'taki koalisyon güçlerine çağrıda bulunarak, takas önerisinin de gündeme getirilmesini istedi. 
     34 yaşındaki rehinenin babası Angelo Stefio, ''Koalisyon yönetimi rehineleri kurtarabilmek için takas önerisini de gündeme getirmeli. Koalisyon yönetiminin tutukladığı bazı kişileri serbest bırakmasına karşılık, yaklaşık 30 Batılı rehinenin kurtarılması mümkün olabilir'' dedi. 
     Salvatore'nin erkek kardeşi Christian Stefio, İtalya Dışişleri Bakanı Franco Frattini'nin, ''Quattrocchi, kahramanca ölmüştür'' açıklamasına tepki gösterdi. Christian Stefio, ''Kahramanca mı Kahramanca da olsa netice de ölmüştür '' diye konuştu. 
     
</TEXT>
</DOC>
