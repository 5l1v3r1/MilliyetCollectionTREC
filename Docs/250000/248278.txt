<DOC>
<DOCNO> 248278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/guncel/gun02.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokya, edebiyata açılıyor 
</HEADLINE>
<TEXT>


40'a yakın şair ve yazarın katıldığı Kapadokya Edebiyat etkinliklerinin uluslararası edebiyat platformuna dönüştürülmesi ve her sene düzenlenmesine karar verildi 

MİLLİYET İstanbul 

Ortahisar ve Ürgüp'te 11 ve 12 Haziran'da düzenlenen Kapadokya Edebiyat ve Kültür etkinliklerine 40'a yakın şair ve yazar katıldı. Can Yayınları'nın, Pacha Tours, Ortahisar ve Ürgüp Belediyelerinin katkılarıyla düzenlediği edebiyat etkinliği büyük ilgi çekti. Etkinliğin ilk gününde Melisa Gürpınar, Yeşim Eyüboğlu ve Erdal Öz, güneşin battığı saatlerde Ortahisar Kızılçukur vadisinde şiirler okudu. Ürgüp Cumhuriyet Meydanı'nda Gürsel Korat Kapadokya halkları üzerine bir konferans verdi. Erdal Öz, Erendiz Atasü, Faruk Duman, Nazlı Eray, Ayşe Sarısayın, Özcan Karabulut, Cemil Kavukçu öykülerini okudu. Ürgüp kongre salonunda da yazar Leyla Ruhan Okyay Gürsel Korat ve Adnan Binyazar "Edebiyatta doğa'nın sesi"ni anlattı. 
Etkinlikler sonunda yazarların, okurların ve yöre belediyelerinin isteği doğrultusunda edebiyat günlerinin her sene yapılmasına karar verildi. 
Etkinliklere diğer yazarların ve yayınevlerinin de katılmasının sağlanmasının gerekliliği ifade edildi. Erdal Öz, Türkiye'de kitapları yayınlanan yabancı yazarların katılımının sağlanmasıyla etkinliğin uluslararası edebiyat günlerine dönüştürülmesi için çalışmalar başlatılacağını belirtti. Kapadokya edebiyat etkinliğinin uluslararası bir platforma dönüştürülmesine karar verildi. 


</TEXT>
</DOC>
