<DOC>
<DOCNO> 216746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko04.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası, kredi kartı faizini yüzde 5.95'e düşürdü... 
</HEADLINE>
<TEXT>

     Türkiye İş Bankası, kredi kartlarında uyguladığı faiz oranını düşürdü. 
     İş Bankası'ndan yapılan açıklamaya göre, 23 Şubat Pazartesi günü itibariyle geçerli olacak yeni oran, yüzde 5.95 olarak belirlendi. 
     Türkiye İş Bankası Genel Müdür Yardımcısı Mete Uğurlu, Banka'nın, müşterilerine en kaliteli hizmeti, en gelişmiş teknolojilerle destekli ve en uygun fiyatlarla sunmayı hedefleyerek çalışmalarına her geçen gün yeni ürünler ve hizmetler ilave etmeye devam ettiğini belirtti. 
     Ekonomik göstergelerdeki olumlu gelişmeler doğrultusunda İş Bankası olarak kredi kartı faiz oranlarını yeniden indirme imkanı bulduklarını kaydeden Uğurlu, kredi kartı aylık faiz oranını en son, 19 Ocak 2004 tarihinden itibaren geçerli olmak üzere yüzde 6.20'ye düşürdüklerini hatırlattı. 
     Uğurlu, bu kez, kredi kartı faiz oranını yüzde 5.95'e indirdiklerini belirterek, ''Gönül ister ki bu oranlar daha düşük seviyelere çekilebilsin. Ancak bilinmelidir ki, ödemesiz sürenin finansman maliyetinin yanı sıra kartlı ödeme sistemlerinin yüksek operasyonel maliyetleri bankaları sınırlamaktadır'' dedi. 
     Mete Uğurlu, İş Bankası'nın, 2.5 milyon kredi kartı sahibi müşterisine, kaliteli, çeşitli, yüksek standartlarda ve ucuz hizmet vermek için kesintisiz çalıştığını, bireysel bankacılık alanında öncü ve yenilikçi hizmetlerle her zaman müşterilerinin yanında olmaya devam edeceğini vurguladı. 
     Şubat ayından itibaren kredi kartı müşterilerinin yanı sıra 5 milyondan fazla Bankamatik kartı sahibi müşteriye de, yaptıkları alışveriş işlemleri karşılığında Maxipuan vermeye başladıklarını bildiren Uğurlu, 2004 yılının, Banka'nın 80. kuruluş yıldönümü olması nedeniyle ''yıl boyunca her ay'' 80 kredi kartı veya Bankamatik kartı müşterisine 500 milyon lira karşılığı Maxipuan vereceklerini duyurdu. 
     
</TEXT>
</DOC>
