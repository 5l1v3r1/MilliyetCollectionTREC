<DOC>
<DOCNO> 223457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko28.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Almanya Türkiye'yi AB'ye giden yolda desteklemektedir..." 
</HEADLINE>
<TEXT>

     Almanya Dışişleri Bakanlığı Müsteşarı Klaus Scharioth, Türkiye'nin Avrupa Birliği'ne AB üyelik yolunda önemli reformlar gerçekleştirdiğini belirterek, ''Bu dinamiği devam ettirirseniz AB ile müzakere görüşmeleri konusunda Aralık ayında sizin lehinize karar verilecektir'' dedi. 
     Türk-Alman İşbirliği Konseyi'nin TAİK 10. Dönem Toplantısı Türkiye Odalar ve Borsalar Birliği'nin TOBB ev sahipliğinde Birlik merkezinde başladı. 
     Tolantının açılışında bir konuşma yapan Almanya Dışişleri Bakanlığı Müsteşarı Klaus Scharioth, iki ülke arasındaki ilişkilerin güçlü olduğu bir dönemde bulunulduğunu kaydetti. 
     Türkiye'nin AB'ye üyelik yolunda önemli adımlar attığını belirten Scharioth, Kopenhag kriterlerinin önemli ölçüde yerine getirildiğini, ölüm cezalarının kaldırıldığını, demokratikleşme yolunda önemli adımlar atıldığını belirterek, Türk Anayasası'nın AB mevzuatı çerçevesinde değiştirilecek olmasının da Türkiye'nin demokrasi konusundaki azmini gösterdiğini söyledi. 
     Ancak Kopengah kriterlerinin yerine getirilmesinin tek başına yeterli olmadığını, politik ve sosyal uygulamalarında önemli olduğunu anlatan Scharioth, bunun da yetmeyeceğini, bürokrasinin de bunları uygulamaktan kaçınmaması gerektiğini söyledi. 
     
     ''SİZİ DESTEKLEYECEĞİZ''- 
     Reformların Almanya tarafından yürekten desteklendiğini anlatan Scharioth, ''Bu dinamiği devam ettirseniz Aralık ayında sizin lehinize karar verilecektir. Çalışmalarınızı devam ettirirseniz en azından biz sizi destekleyeceğiz'' dedi. 
     Almanya'nın Türkiye'nin en önemli ticari ortağı olduğunu belirten Scharioth, Türkiye ile Almanya arasındaki ticarete ilişkin rakamlar verdi. 
     Türkiye'de hükümetin gerçekleştirdiği yapısal reformlar ve parasal politikaların Türk ekonomisine olan uluslararası inancı pekiştirdiğini belirten Scharioth, ''Almanya, Türkiye'yi AB'ye giden yolda desteklemektedir. Siz bu konuda bize güvenebilirsiniz. Almanya'ya güvenebilirsiniz'' diye konuştu. 
     Almanya Ekonomi ve Çalışma Bakanlığı Avrupa Politikası Bölümü Başkanı Wolfgang Koberski de Türkiye ile Almanya arasındaki ticaret hacminin son 10 yılda iki katına çıktığını kaydetti. 
     İki ülke arasında endüstri ve sanayi konsundaki işbirliğinin daha fazla desteklenmesi gerektiğine dikkat çeken Koberski, 2003 yılında Alman işletmelerinin Türk ekonomisine olan güvenlerini yaptıkları yatırımlar ile gösterdiklerini söyledi. 
     Türk parlementosunun çıkardığı yasa ve reformların hayranlık uyandırdığını belirten Koberski, Avrupa Konseyi'nin Nisan ayında Türkiye'nin insan hakları ve demokratikleşme konusunda ne ölçede ilerleme gösterdiğine karar vereceğini, bunun da Türkiye'nin AB'ye üyeliğinde muazzam bir başarı olacağını, onu ilerleteceğini söyledi. 
     
     TOBB BAŞKANI HİSARCIKLIĞIOĞLU 
     TOBB Başkanı Rifat Hisarcıklıoğlu da Almanya'nın Türkiye'nin dış ticaretinde birinci partner olduğunu, Türkiye'nin ithalatının yaklaşık yüzde 14'ü, ihracatının ise yaklaşık yüzde 17'sini Almanya ile gerçekleştirdiğini söyledi. Hisarcıklıoğlu, Türkiye'de faaliyet gösteren yabancı firma sayısı açısından Almanya'nın 1084 şirketle birinci sırada yer aldığını kaydetti. 
     Siyasi reformların gerçekleştirilmesi sürecinde, hükümetin iş dünyasının desteğini her zaman yanında bulduğunu anlatan Hisarcıklıoğlu, bundan böyle de aynı desteği bulmaya devam edeceğini kaydetti. Hisarcıklıoğlu, ''bu desteğin yanı sıra biz hükümetin uygulama alanındaki performansını da takip ediyoruz'' dedi. 
     Konuşmasında AB'ye üyelik konusundaki görüşlerini de dile getiren Hisarcıklıoğlu, AB'nin 1 Mayıs 2004'den sonra kendi anayasası, kurumsal sorunları ve yeni üyelerin hazmedilmesine yoğunlaştığını, bunun genişleme sürecinin devamına olan ilgisini azalmaması temennisinde bulundu. 
     Hisarcıklıoğlu, ''Tam üyelik hedefini bu defa da gerçekleştiremez isek, tüm Avrupa kıtasını içine alan ve 500 milyon insanı birleştiren, yeni ve büyük AB'nin dışında kalmanın, ülkemiz açısından dışlayıcı ve her açıdan ayrımcı bir gelişme olacağını, önemle dikkatinize sunmak istiyorum'' dedi. 
     Odalar Birliği'nde bugün başlayan Türk-Almanya İşbirliği Konseyi'nin TAKİ 10. Dönem Toplantısı yarın sona erecek. 
     
</TEXT>
</DOC>
