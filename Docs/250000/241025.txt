<DOC>
<DOCNO> 241025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo40.html </URL>
<DATE> 2004/05/18/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Çaykur Rizespor, Sakıp Özberk ile görüşüyor... 
</HEADLINE>
<TEXT>

     Birinci Süper Futbol Ligi'nde Yılmaz Vural'ın istifasının ardından sezonu antrenör Erdoğan Yılmaz ile tamamlayan Çaykur Rizespor, teknik direktör konusunda Sakıp Özberk ile görüşüyor. 
     Özberk, AA muhabirine yaptığı açıklamada, yeşil-mavili kulübün yönetim kurulu ile görüştüğünü ve görüşmelerde herhangi bir sıkıntı yaşanmadığını belirtti. 
     Çaykur Rizespor yöneticilerinin tecrübeli olduğunu ve kulübün profesyonel yapısı konusunda kendilerinin düşündüğünü yeşil-mavili kulübün yöneticilerinin de düşündüğünü kaydeden Özberk, ''Şimdiye kadar görüşmelerimiz iyi biçimde geçti. 2-3 gün içinde son bir görüşme daha yapacağız. Bu konunun olumlu sonuçlanacağını tahmin ediyorum'' dedi. 
     Daha önceki sezonlarda yeşil-mavili kulüpten teklif geldiğini, ancak çalışmanın kısmet olmadığını da kaydeden Özberk, o zaman kendisinin bu teklife hazır olmadığını, ancak şimdilik karşılıklı bir memnuniyetin olduğunu sözlerine ekledi. 
     
</TEXT>
</DOC>
