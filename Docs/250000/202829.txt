<DOC>
<DOCNO> 202829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/ekonomi/eko08.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın avukatlarına tedbir istendi 
</HEADLINE>
<TEXT>

   NEZİH GÜROL İstanbul 
   
   Tasarruf Mevduatı Sigorta Fonu TMSF , Uzan Grubu'na bağlı Telsim ve Standart Pazarlama şirketlerinin banka hesabından yapılan yurtdışı ödemelerinin engellenmesi için tedbir talebinde bulundu. Başvuruda, Uzan ailesi ve bankanın eski yöneticilerini yurtiçinde ve yurtdışında savunan avukatlara ve hukuk bürolarına ödenen ücretlerin durdurulması istendi. 
   Fon avukatları, tedbirli şirketleri yurtdışındaki "Motorola davasında" savunan avukatların, Uzan ailesinin de vekili olduğunu öne sürerek, Türkiye Cumhuriyeti'nin vekalet ücretlerini ödemek zorunda bırakılmaması gerektiğini savundu. 
   Dilekçede, "Bankanın eski yöneticileri ve ortağı sıfatı taşıyan kişilerin davalı olduğu dosyaları takip eden avukat ve hukuk bürolarının da aralarında bulunduğu ilgili yerlere yapılan ödemelere izin verilmesi kamu menfaatlerini zedeleyecektir" denildi. 
   
   
</TEXT>
</DOC>
