<DOC>
<DOCNO> 204536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yazar/zbirand.html </URL>
<DATE> 2003/12/26/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Sayın büyükelçiler bu defa cesur olun 
</HEADLINE>
<TEXT>

   
   Ankara'da son derece önemli bir toplantı yapılıyor. Avrupa Birliği nezdinde tüm büyükelçilerimiz, Washington Büyükelçimiz ve BM daimi delegemiz Dışişleri Bakanlığında buluştular. 
   Bu toplantıda, TC'nin önümüzdeki yıllarını, geleceğini etkileyecek konuşmalar yapılacak. 
   Türk diplomasisinin en parlak isimleri, bulundukları başkentlerde duyduklarını, saptadıklarını ve değerlendirmelerini aktaracaklar. 
   Kıbrıs'ta nasıl hareket etmek gerekiyor 
   Avrupa Birliğindeki durumumuz nedir ve tarih alabilmek için neler yapılmalı 
   Dışişleri Bakanı, Başbakan ve tüm karar vericiler Büyükelçilerimizin dediklerini büyük bir dikkatle izleyecekler. Notlar alacaklar ve karar verirken, Büyükelçilerin dediklerinden etkilenecekler. 
   Bu toplantıların bir büyük sakıncası vardır. 
   O da, Büyükelçilerimizin bir bölümünde görünen, aşırı temkinlilik ve derdini tam anlatamama hastalığıdır. 
   Kimi sazı eline aldı mı bırakmaz ve sırf her olasılığa değinmek, hiç açık bırakmamak için laf uzatırlar. Dinleyen hem bıkar, hem ilgisini kaybeder. Hele bazıları sonradan "ben demiştim" diyebilmek veya ilerde suçlanmamak için "Ne olur, ne olmaz. Ben bu işe bulaşmayayım" yaklaşımını benimserler. Gerçekleri, bir türlü anlatamazlar. 
   
   BİZE SÖYLEDİKLERİNİZİ TEKRARLAYIN, CESUR OLUN 
   Bütün Büyükelçilerden, kamuoyu adına bir isteğimiz var Lütfen cesur olun. Lütfen bizlerle yaptığınız özel konuşmalarda anlattıklarınızı net biçimde ortaya koyun. Başbakan ve Bakan'a gerçekleri anlatın. Kariyerinizi koruma telaşıyla laflarınızı yaymayın. 
   Sizlerin neler düşündüğünüzü çevrenizdekiler biliyor. Bizler de biliyoruz. 
   Lütfen korkmayın. 
   Söyleyeceklerinizin, çocuklarınızın torunlarınızın geleceğini değiştirebileceğini unutmayın. Sonra vicdan azabı duyarsınız. 
   Bu ülke, kısıtlı kaynaklarıyla sizleri yetiştirdi ve bulunduğunuz başkentlerde yaşatıyor. 
   Şimdi geri ödeme zamanıdır. 
   Bizleri hayal kırıklığına uğratmayın. 
   Siyasi iktidarı yanıltmayın. 
   
   
   
   ÖNÜMÜZDEKİ 12 AYIN ÇİZELGESİ...    Önümüzdeki dönem, Türkiye'nin randevuları sadece Avrupa Birliği ve Kıbrıs konularıyla dolu geçecek. Meraklılarına bir liste hazırladım 
   28 OCAK Tayyip Erdoğan, Başkan Bush ile Beyaz Saray'da görüşecek 
   KONU Irak-Kıbrıs ve AB 
   1 ŞUBAT Tahminen Kıbrıs'ta görüşmelerin başlaması 
   KONU Uluslararası kamuoyunun ikna edilip edilemeyeceği anlaşılacak 
   04 MART Yunanistan'da genel seçimler 
   KONU Simitis'in kaybedip, kazanması Kıbrıs ve Ege görüşmelerini etkileyecek 
   1 MAYIS Çözüm bulunamadığı taktirde, Kıbrıs'ın tümü adına Rumlar AB'ye tam üye olacak ve veto hakkı elde edecekler. 
   KONU Hem çözüm, hem de AB ile ilişkiler etkilenecek 
   04 HAZİRAN İstanbul'da NATO doruk toplantısı 
   KONU Kıbrıs ve Ege gündemin bir parçası olacak 
   04 TEMMUZ Brüksel'de AB doruğu 
   KONU Türkiye 
   04 EKİM AB Komisyonu, Türkiye konusunda son raporunu yayınlayacak 
   04 ARALIK AB doruğu, Türkiye'ye müzakere tarihi verilip verilmemesi hakkındaki kararını verecek. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
