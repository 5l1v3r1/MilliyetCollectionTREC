<DOC>
<DOCNO> 239390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy20.html </URL>
<DATE> 2004/05/12/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
TCK değişikliği... TBMM'ye 500 madde sunulan tasarı 350 maddeye indi 
</HEADLINE>
<TEXT>

     TBMM Adalet Alt Komisyonu, 7 ay önce başladığı TCK tasarısı üzerindeki çalışmalarını tamamladı. 
     AK Parti Kastamonu Milletvekili Hakkı Köylü başkanlığındaki Alt Komisyon, TBMM'ye 500 madde olarak sunulan tasarının madde sayısını 350'ye indirdi. 
     Alt Komisyon bugün, daha önce üzerinde uzlaşma sağlanamayan müstehcenlik ile ilgili maddeyi ele alarak sonuçlandırdı. Maddede öngörülen ceza oranları aşağı çekilirken, bilim, edebiyat ve sanat eserleri müstehcenlik ile ilgili madde kapsamı dışında tutuldu. 
     
     BEKARET KONTROLÜNE HAPİZ CEZASI 
     Alt Komisyon, bekaret kontrolüne hapis cezası öngördü. Buna göre, yetkili hakim ve savcı kararı olmaksızın bir kişinin bekaret kontrolüne gönderilmesi halinde fail hakkında üç aydan bir yıla kadar hapis cezasına hükmolunacak. Bulaşıcı hastalıklar dolayısıyla kamu sağlığını korumak amacıyla kanun ve tüzüklerde öngörülen hükümlere uygun olarak yapılan muayeneler açısından bu hüküm uygulanmayacak. 
     TBMM Adalet Komisyonu Başkanı Köksal Toptan, yarın düzenleyeceği basın toplantısında, 5 milletvekilinden oluşan Alt Komisyon'un çalışmalarının sonucunu açıklayacak. 
     Kadın erkek eşitliği ve çocukların şiddet ve istismarının önlenmesine ilişkin pek çok yeni hükümler içeren tasarı, bundan sonraki aşamada kamuoyunun tartışmasına açılacak. 
     Tasarı, yaklaşık bir ay süreyle kamuoyunda tartışıldıktan sonra Adalet Komisyonu'nda ele alınacak. 
     
</TEXT>
</DOC>
