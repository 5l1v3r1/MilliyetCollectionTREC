<DOC>
<DOCNO> 230396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko02.html </URL>
<DATE> 2004/04/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türkiye'nin kredi notu... 
</HEADLINE>
<TEXT>

     Japon Kredi Derecelendirme kuruluşu JCR, AK Parti Hükümeti'nin, Avrupa Birliği AB yolunda, yapısal reform politikasını sürdürmesinin, kredi notunu da olumlu etkileyeceğini bildirdi. 
     JCR kıdemli analisti Yoshihiko Tamura, A.A muhabirine yaptığı değerlendirmede, makro ekonomik verilerin olumlu bir trend içinde olduğunu bunun da beklentileri olumlu yönde güçlendirdiğini söyledi. 
     Yoshihiko Tamura, ''Hükümet, beklentileri karşılamaya devam ederse, enflasyon konusundaki beklenti ile tüketici ve yatırımcıların düşünceleri de olumlu şekilde etkilenir'' dedi. 
     
     YEREL SEÇİMLERİN VERDİĞİ MESAJ... 
     Tamura, yerel seçimlerden, AK Parti Hükümeti'nin, AB yolundaki ekonomik ve siyasi reformlarına destek çıktığını da vurguladı. 
     JCR analisti, Hükümet'in, daha önce olduğu gibi, ekonomik programı, popülist sapmalar göstermeden uygulamasının da önemli olduğuna dikkat çekti. 
     Tamura, Türk seçmeninin de, artık bir daha ekonomik kriz ve siyasi istikrarsızlık yaşamak istemediğini yerel seçimde verdiği oylarla gösterdiğini belirterek, Hükümetin de programı, gevşetmeden, aynı kararlılıkla uygulaması gerektiğini vurguladı. 
     Japon kredi derecelendirme kuruluşu JCR, geçen ay, Türkiye'nin, döviz cinsinden uzun vadeli borçlanma ile yerel para birimi cinsinden uzun vadeli borçlara ilişkin olarak B B artı olan kredi notunu aynen teyit ederken, daha önce durağan olan ekonomik görünümünü de olumluya çevirmişti. 
     
</TEXT>
</DOC>
