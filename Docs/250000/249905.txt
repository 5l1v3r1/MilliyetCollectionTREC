<DOC>
<DOCNO> 249905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun30.html </URL>
<DATE> 2004/06/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yaver Kerkük'ün etnik yapısı değişmemeli 
</HEADLINE>
<TEXT>

     Irak Devlet Başkanı Gazi El Yaver, Saddam Hüseyin döneminde Araplaştırılmaya çalışılan Kerkük kentinin etnik yapısının değişmesine karşı olduğunu bildirdi. 
     Irak polisinin ve Amerikan kuvvetlerinin geniş güvenlik önlemleri altında, Amerikalı sivil yönetici Paul Bremer ile kenti ziyaret eden Yaver, ''Kerkük bir arada yaşanılan bir kent olmalı. Yeni Irak, kimseyi kendi toprağını terk etmeye zorlamamalı'' dedi. 
     Kent yetkilileriyle toplantı yapan Yaver, ''kentteki yabancıları kovma''yı tavsiye eden Kerkük Vali Yardımcısı Kürt Hasip Ruj Bayani'ye tepki göstererek, ''Bu tarz nitelemeleri reddederim. Söz konusu olanlar Iraklılardır. İfadeniz çok katı, ben bunu kabullenemem'' ifadesini kullandı. 
     Amerikalı sivil yönetici Paul Bremer de kentin yeniden inşası çerçevesinde, başta elektrik, su ve yol olmak üzere planlanan 90 proje için 500 milyon dolarlık finansmanın onaylandığını söyledi. 
     
</TEXT>
</DOC>
