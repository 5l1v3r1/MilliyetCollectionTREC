<DOC>
<DOCNO> 217338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/yasam/ayas.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fayın iyisi batıya yırtılır 
</HEADLINE>
<TEXT>

   Beklenen İstanbul depreminde son durum Yeşilköy - Tekirdağ fayı batıya, İzmit Körfezi - Yeşilköy fayı güneydoğuya doğru yırtılırsa, iyi. Yoksa... 
      Önay Yılmaz 
   
   Boğaziçi Üniversitesi Deprem Mühendisliği Ana Bilim Dalı Başkanı Prof. Dr. Mustafa Erdik, Prof. Dr. Aykut Barka'nın 2. Ölüm Yıldönümü nedeniyle İTÜ'de düzenlenen "Türkiye'nin İki Ucunda Depremsellik" konulu toplantıda, Marmara Denizi'nde beklenen depremi değerlendirdi. 
   Erdik, olası Marmara depreminde, "Faylar hangi yöne yırtırılsa İstanbul için daha riskli olur " sorusunun cevabını verdi. Durumu, Boğaziçi Üniversitesi'nin uluslararası kuruluşlarla yaptığı işbirliği sonucu hazırladıkları Marmara fay haritasında değerlendiren Erdik, yırtılmanın 'yönüne' dikkat çekti. 
   
   'Zarar kesin ama..' 
   Prof. Erdik, iki ayrı fayın 'ne yöne doğru yırtılacağının' İstanbul'u vuracak depremin etkisini belirleyeceğini kaydedip şöyle konuştu 
   "Marmara Denizi fayı İzmit Körfezi'nden Adalar'ın güneyinden geçip Yeşilköy'de kıvrım yaparak Tekirdağ'a uzanan yaklaşık 175 km. uzunluğunda bir fay. Bu faydaki yırtılma, hangi yönde olursa olsun İstanbul'a zarar verecek. Ancak yırtılma Yeşilköy'den kıvrım yapıp Tekirdağ'a uzanan 110 km.lik bölümde doğudan batıya yırtılırsa İstanbul'a daha az az zararlı olur. Yırtılma tersine, batıdan doğuya olursa, özellikle Anadolu yakası büyük zarar görür. İzmit Körfezi ile Yeşilköy arasında, Adalar'ın güneyinden geçen 65 km.lik bölümde ise, yırtılma güneydoğudan kuzeybatı istikametine doğru olursa, Avrupa yakası, özellikle de Yeşilköy, Çekmece, Bakırköy, Avcılar arasındaki bölge büyük zarar görür. Tersi olursa, Yalova bölgesi." 
   
   Tek bir umut var 
   TÜBİTAK Marmara Araştırma Merkezi Başkanı Prof. Dr. Naci Görür de, birinci derecede deprem beklentisinin, 110 km. uzunluğundaki Orta Marmara fayı üzerinde yoğunlaştığını söyledi. 
   Görür, 1766 ve 1894 depremlerinin yerlerinin büyük ölçüde saptandığını belirterek, araştırmalara göre, 1894 depreminin Adalar'ın güneyinde, 1766 depreminin ise 110 kilometrelik Orta Marmara fayında oluştuğunu kaydetti. Eldeki verilerin, 250 yıllık periyodunu tamamlayan Orta Marmara fayının kırılacağını gösterdiğini söyleyen Görür, şöyle konuştu 
   "En hareketli görülen bu 110 km.lik fay. Uzun süredir suskun. Kırılacaksa, bu kırılacak. Yaptığımız tüm araştırmalar, deniz dibine indirdiğimiz OBS'ler deniz dibi sismometresi de bu beklentiyi güçlendiriyor. Büyük deprem üretecek. Ancak Le Suroit gemi ekibinden bazı bilim adamlarına göre tek seferde kırılmayabilir. Orta Marmara çukurluğu buna engel olabilir." 
   
   
</TEXT>
</DOC>
