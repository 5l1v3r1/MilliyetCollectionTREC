<DOC>
<DOCNO> 217614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yasam/ayas.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖLÜM TANKERİ 
</HEADLINE>
<TEXT>

   Freni patlayan akaryakıt yüklü tanker, Kartal'ı cehenneme çevirdi. Tankerin 26 aracı hurdaya çevirdiği kazanın bilançosu 9 ÖLÜ, 21 YARALI 
      M. AKİF ERDEM, GÖKHAN KARAKAŞ İstanbul 
   
   Kartal'da dün freni patlayan fueloil yüklü bir tanker, 26 araca çarptıktan sonra devrilerek durabildi. Caddenin savaş alanına döndüğü kazada, 9 kişi öldü, 21 kişi de yaralandı. Ahmet Şimşek Koleji öğrencilerinin kazadan kısa süre sonra okuldan çıkması ve tankerin Kartal minibüs durağına 10 - 15 metre kala durması da facianın boyutlarının daha da büyümesini önledi. Tanker şoförü gözaltına alındı. İzmit'ten aldığı fueloili Kartal'daki HABAŞ'a getiren Cahit Karakaş 42 , idaresindeki 34 TY 2043 plakalı tankerle dün 15.00 sıralarında Kartal Köprüsü'nden dönüş yaptı. Park eden araçlar nedeniyle Sanayi Caddesi'nden HABAŞ Petrol Ürünleri tesislerinin bulunduğu sokağa giremeyen Karakaş, ışıklardan dönüş yapmak üzere Spor Caddesi'ne girdi. Sahile doğru inerken, tankerin freni patladı. 
   
   Araçlar alev aldı 
   Yaklaşık 1.5 kilometre yol alarak hız kazanan tanker, park ya da seyir halindeki 2 otobüs, 1 minibüs, 2 taksi, 1 kamyon, 1 kamyonet ve 19 otomobile çarpıp ya da ezdikten sonra devrilerek durabildi. 
   Araçlar hurda yığınına dönerken, bazıları içeride kalan sürücüleri çıkamadan alev aldı. Çok sayıda itfaiye ekibi ve ambulans olay yerine sevk edilirken, araçlardaki vatandaşların yardımına önce çevredekiler koştu. Eczacıbaşı İlköğretim Okulu öğrencilerini kursa götüren servis otobüsünde de çok sayıda öğrenci ve veli büyük tehlike atlattı. Otobüsün camını kıran vatandaşlar, öğrencileri çıkarmayı başardı. 
   İtfaiye ekipleri köpük sıkarak söndürme çalışmalarına başladı, otomobillerde sıkışanlar için kurtarma araçları istendi. 
   
      Güvenlik çemberi 
   Kazanın meydana geldiği cadde güvenlik çemberine alınırken, itfaiye yangın ihtimaline karşı tankere ve çevresine de köpük sıktı. Çevreye zarar vermemesi için de tankerin yakıtı boşaltıldı. Büyük bir patlama duyduklarını, olayın canlı bomba eylemi olduğunu sandıklarını belirten görgü tanıkları olayı şöyle anlattı "Önce canlı bomba zannettik. Olay yerine gidince trafik kazası olduğunu anladık. Tanker, araçları ezmişti. Bir öğrenci servis otobüsü vardı. Kazma küreklerle camlarını kırıp öğrencileri kurtardık. Ancak biri ölmüştü. Aslında yaralılar kurtarılabilirdi." 
   Ölen dokuz kişinin kimlikleri Erdoğan Karataş 40 , Atilla Gürsel 64 , Yıldız Gürsel 50 , Ömür Beyazıtoğlu 40 , Sabri Gürçay, İsmail Nazif Beyazıtoğlu, Latif Yılmaz, Nilüfer Kıranel ve kızı Müge Kıranel 14 olarak açıklandı. 
   
      'Müdahalede geç kalındı'    Görgü tanıklarının iddiasına göre, kaza yerine yaklaşık 800 metre mesafedeki Kartal SSK Hastanesi'nden ambulans yaklaşık 15 dakika içerisinde yaralıları taşımak üzere geldi. Olay yerine gelen 10 ambulans ile yaralılar alınarak hastaneye taşındı. 250 - 300 metre mesafedeki Kartal İtfaiyesi araçları ise 5 - 10 dakika içerisinde yanan araçlara müdahalede bulundu. Görgü tanığı Erdoğan Sonuçer "500 metre ileride itfaiye var, yakında da özel hastane var ama itfaiye de ambulans da geç geldi" dedi. 
   
   Giriş yasağı karmaşası    Tankerlerin 10.00 - 16.00 sıralarında şehir içine girmesinin yasak Özel izin hariç olduğu belirtilirken, Trafikten Sorumlu Emniyet Müdür Yardımcısı Ayhan Pamuk, iller arasında taşımacılık yaptığı için izin gerekmediğini söyledi. Pamuk, tankerin freninin HABAŞ'ın önünde patladığını, şoförün önündeki iki yoldan Spor Caddesi'ni tercih ettiğini belirtti. Kazaya neden olan tankerin şoförü Karakaş, tedavisinin ardından gözaltına alınarak, sorgulanmak üzere emniyete götürüldü. 
   
   
</TEXT>
</DOC>
