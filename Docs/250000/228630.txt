<DOC>
<DOCNO> 228630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun55.html </URL>
<DATE> 2004/04/05/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Rodman "Irak'ın terörden arındırılmas,Türkiye ile ortak çıkarımız" 
</HEADLINE>
<TEXT>

     ABD Savunma Bakan Yardımcısı Peter Rodman, Irak'ın teröristlere yuva sağlayacak istikrarsız bir ülke haline gelmemesinin Türkiye'nin hayati çıkarlarından biri olduğunu, ABD'nin de aynı anlayışı paylaştığını bildirdi. 
     Washington'da düzenlenen Amerikan-Türk Konseyi'nin ATC 23. konferansındaki bir panelde konuşan Rodman, istikrarlı bir Ortadoğu'dan herkesin çıkarı olduğunu belirterek, ''Irak'ın terörden arındırılması, Türkiye ile ortak çıkarımız'' dedi. 
     Rodman, Irak'ta bugün siyasi devrimin sağlanmasının en önemli şey olduğunu, bu amacın gerçekleştirilmekte olduğunu kaydetti. 
     Irak'ta şiddetin devam ettiğini ve çirkin olayların sahne aldığını anlatan Rodman, bunların çaresine bakılacağına güvenlerinin tam olduğunu söyledi. 
     Rodman, ''Bu bölgede başarının sırrı, Ortadoğu'da ılımlı güçlerin kuvvetlendirilmesine bağlı'' dedi ve bölgede ekonomik, siyasi reformlar yapmanın önemine işaret etti. 
     ABD'nin stratejisinin ilerleme kaydettiğini söyleyen Rodman, birleşik, modern, demokratik bir Irak'tan en çok Türkiye'nin faydalanacağını kaydetti. 
     Rodman, Türk firmalarının Irak'ın yeniden yapılandırılmasında aldıkları role işaret ederek, Türkiye ve Irak'ın ''doğal ekonomik ortaklar'' olduğunu söyledi. 
     Bir katılımcının, terör örgütü PKK'ya karşı son dönemde gerçekleştirilen eylemlere ilişkin sorusuna karşılık, Rodman, ''Bu sorunun cevabı, aktif olarak tartışılıyor. PKK veya son adı her ne olursa olsun, Irak'ta ya da başka hiçbir yerde bu örgüte yer yoktur. Zamanlama, askeri yargıya bağlı. Irak'ta terörizme yer olmadığı görüşünü paylaşıyoruz. Bununla nasıl mücadele edileceği ise taktik bir konudur'' dedi. 
     ATC panelinde, ABD Savunma Bakanlığı'nın üç numaralı ismi Douglas Feith'ın konuşması öngörülüyordu. Ancak, Feith'ın yerine ABD savunma bakan yardımcılarından Rodman panele katıldı. 
     Aynı panelde konuşan ''Washington Institute'' adlı düşünce kuruluşunun Türkiye uzmanı Soner Çağaptay da, Irak'ta Kerkük petrolünün yanı sıra en tartışmalı hale gelmesi beklenen konulardan birinin su paylaşımı olacağına işaret etti. Çağaptay, Türkiye ve Iraklı Kürtler'in, Ortadoğu'ya giden suyu kontrol edeceğini söyledi. 
     
</TEXT>
</DOC>
