<DOC>
<DOCNO> 216701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/yasam/yas15.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ritz'e 'Alçak Türk' davası 
</HEADLINE>
<TEXT>

   Londra Ritz Oteli'nde çalışan Edip Adanır, Fransız Genel Müdür'ün 'ırkçı aşağılaması' ve işinden çıkarılmasını dava etti 
      NEVSAL ELEVLİ Londra 
   
   Efsanevi Beşiktaşlı futbolcu 'Baba Recep' lakaplı Recep Adanır'ın oğlu Edip Adanır, 'haksız yere işten çıkarıldığı ve ırkçı hakaretlere maruz kaldığı' gerekçesiyle Londra'da 7 yıldır çalıştığı Ritz Oteli'ni mahkemeye verdi. 
   Edip Adanır 49 , Ritz Oteli restoranı müdür yardımcılığı görevini yürüttüğü sırada, Fransız Genel Müdür Luc Delafosse'un, Türk olduğu için sürekli aşağıladığını, nisanda da haksız yere işten çıkardığını savunarak İş Anlaşmazlıkları Mahkemesi'ne başvurdu. Adanır, Delafosse'un kendisine sürekli 'Alçak Türk' diye hakaret ettiğini öne sürdü. 
   
   'Türk'sün, anlamazsın' 
   Adanır, önceki gün başlayan davada şu ifadeyi verdi "Genel Müdür Delafosse, iş yerinde hayatımı cehenneme çevirdi. Yemek yerken beni çağırır, Fransızca bir şey isterdi. Arkasından da 'Anlamazsın tabii, sen bir Türk'sün' derdi." 
   Ritz Oteli'ndeki işine baş garson olarak başlayan Adanır, restoran müdürlüğü pozisyonu açıldığında, Ritz'in sahibi Sir Barclay'ın şahsi önerisine rağmen, Delafosse'nin terfisini engellediğini, nisan ayında da haksız yere 'hırsızlık yapma planlarına katılmakla' suçlanıp işine son verildiğini anlattı. Adanır, Delefosse'un "Bir Türk benim restoranımı idare edemez" dediğini de sözlerine ekledi. 
   Ritz Oteli ise ırkçılık iddialarını redetti. Dava önümüzdeki hafta sonuçlanacak. 
   
   
</TEXT>
</DOC>
