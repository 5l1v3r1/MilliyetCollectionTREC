<DOC>
<DOCNO> 231862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/guncel/gun03.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
146 sakıncalı gün 
</HEADLINE>
<TEXT>

   Emniyet, olay çıkması muhtemel sakıncalı günleri listeledi. Polis neredeyse 2 günde bir fazla mesai yapmak zorunda kalıyor... 
      ERDAL KILINÇ İstanbul 
   
   Polise göre, yılın 365 gününün 146'sı olaylara gebe, yani neredeyse 2 günde bir olay çıkabilir. Olay çıkması muhtemel sakıncalı günleri listeleyen İstanbul Emniyet Müdürlüğü, Küba ve İran Devrimi'nden Stalin'in doğum gününe, Amerikan 6. Filo'nun protesto edilmesinden Abdullah Öcalan'ın yakalanmasına kadar bütün gerilimli olayların yıldönümlerinde fazla mesai yapıyor. 
   Kapsamlı bir dünya tarihini andıran polisin sakıncalı günler takviminde yok yok. Küba Devrimi'nin yapıldığı 1 Ocak, ya da Cemalettin Kaplan'ın ölüm yıldönümü olan 15 Mayıs günü, İstanbul polisi için tetikte durmak anlamına geliyor. Aynı şekilde, Türkiye İşçi Köylü Partisi'nin kuruluş yıldönümü olan 30 Ocak, PKK'nın Ulusal Birlik Günü olan 15 Şubat, Hizbullah Lideri Hüseyin Velioğlu'nun öldürüldüğü 17 Ocak, hatta Dünya Kadınlar Günü olarak kutlamaların yapıldığı 8 Mart da sakıncalı günler takviminde altı çizgiyle işaretlenen sayfalar arasında yer alıyor. 
   
   İşte polisin takvimindeki 'özel' günlerden bazıları    21 Ocak 1924 Lenin'in ölümü 
   1 Şubat 1979 İran Devrimi 
   16 Şubat 1969 Kanlı pazar olayı 
   16 Mart 1978 İstanbul Üniversitesi'nde 7 öğrencinin öldürülmesi 
   1 Mayıs İşçi Bayramı 
   26 Haziran 1999 Abdullah Öcalan hakkında idam kararı verilmesi 
   2 Temmuz 1993 Sivas Madımak Oteli'nin yakılması, 33 kişinin ölmesi 
   22 Temmuz 1980 DİSK Genel Başkanı Kemal Türker'in öldürülmesi 
   1 Eylül Dünya Barış günü 
   9 Eylül 1976 Mao'nun ölümü 
   16 Eylül 1938 Dersim olayları 
   6 Kasım 1981 YÖK'ün kuruluşu 
   
   
   
   
   
</TEXT>
</DOC>
