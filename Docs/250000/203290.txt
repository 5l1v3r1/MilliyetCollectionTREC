<DOC>
<DOCNO> 203290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur30.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston, Dışişleri Bakanlığı'nda... 
</HEADLINE>
<TEXT>

     ABD Dışişleri Bakanlığı Kıbrıs Özel Koordinötörü Thomas Weston, Dışişleri Bakanlığı Müsteşarı Büyükelçi Uğur Ziyal ve Kıbrıs Dairesi yetkilileriyle bir araya geldi. 
     Weston, yaklaşık 2,5 saat süren görüşmenin ardından yaptığı kısa açıklamada, görüşmelerin iki müttefik ve dost ülkeye yakışır bir şekilde verimli, samimi ve açık geçtiğini söyledi. 
     Ankara'daki temaslarıyla bölge turunu tamamladığını hatırlatan Weston, bütün bu turu, ''önümüzdeki dönemde KKTC'de ne olacağına dair kafa karışıklığıyla tamamladığını'' söyledi ve birçok kişinin de bu görüşü paylaştığını kaydetti. 
     Koordinatör Weston, 1 Mayıs 2004'te yeni bir Kıbrıs'ın AB'ye gireceği, adil ve kalıcı bir çözüm elde etmenin olası ve arzu edilebilir olduğu hissi içinde olduğunu da ifade etti. 
     Weston'ın, yarın sabah erken saatlerde Ankara'dan ayrılarak ABD'ye dönmesi bekleniyor. 
     
</TEXT>
</DOC>
