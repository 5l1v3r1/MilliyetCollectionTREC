<DOC>
<DOCNO> 204996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/dunya/adun.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer, Blair'i yalancı çıkardı 
</HEADLINE>
<TEXT>

   ABD'nin Irak'taki yöneticisi, TV'de, Blair'in 'Irak'ta kitle imha silahı laboratuvarları ortaya çıkarıldı' şeklindeki sözleri için 'Yok öyle bir şey' diyerek müttefikini utandırdı 
      DIŞ HABERLER SERVİSİ 

   
   Irak savaşı nedeniyle ülkesinde sert eleştirilere uğrayan, İngilizleri savaşa ikna etmek için Irak'ın kitle imha silahlarıyla ilgili bilgileri çarpıttığı öne sürülen İngiltere Başbakanı Tony Blair, ABD'nin Irak'taki sivil yöneticisi Paul Bremer'dan da "darbe yedi". Bremer, Blair'in, geçtiğimiz günlerde İngiliz birliklerine yönelik Noel mesajında yer alan "Irak'ta kitle imha silahı laboratuarları olduğuna dair bol miktarda kanıt bulundu" şeklindeki sözlerini, İngiliz ITV1 televizyonunda katıldığı bir programda, "Böyle bir şey yok" diye yalanlayarak pot kırdı. Ancak Bremer, açıklamanın, ABD'nin en yakın müttefiki İngiltere'nin Başbakanı tarafından yapıldığını öğrenince, sözlerinden çark etmeye çalıştı. İngiltere'de yayın yapan ITV1 televizyon kanalında Jonathan Dimbleby'nin sunduğu programa katılan Bremer, İngiltere Başbakanı Tony Blair'in, 16 Aralık'ta yayınladığı Noel mesajında yer alan "Irak'ta kitle imha silahlarını arayan Irak Gözlem Grubu, çok büyük kaçak laboratuvar sistemleri buldu. Buralarda kitle imha silahı üretildiğine dair elimizde kanıt var" şeklindeki sözlerinin hatırlatılması üzerine, "Bu sözler kime ait bilemiyorum, ama ABD öncülüğündeki Irak Gözlem Grubu Başkanı David Kay böyle bir şey söylemedi" dedi. Yalanladığı açıklamayı, İngiltere Başbakanı Blair'in yaptığından habersiz olan Paul Bremer, "Irak Gözlem Grubu'nun raporunu okudum. Böyle bir şey yok. Böyle açıklamalar, Irak'taki koalisyonun siyasetini yıkmak için ortalığı bulandırmak isteyenlere hizmet ediyor. Dikkatleri farklı yönlere çekmek için ortaya atılmış bir yem işlevini görüyor" diyerek sözlerine devam etti. 
   
   Çevir kazı yanmasın 
   Programın sunucusu Jonathan Dimbleby, söz konusu açıklamanın Tony Blair'e ait olduğunu söyleyince bir dakika önce sarf ettiği sözlerden çark eden Bremer, "Tabii, aslında David Kay'in başkanlığındaki grup, bazıları Irak'ta yürütülen kimyasal ve biyolojik programlarla ilgili çok sayıda kanıtı kamuoyuna açıkladı" diye konuştu. Irak Gözlem Grubu'nun ekim ayında yayımladığı raporda, Irak'ta biyolojik, kimyasal veya nükleer silahlar olduğuna dair somut kanıt bulunamadığı belirtilmişti. 
   
   En az güvenilen siyasetçi    İngiltere'de bir internet sitesi tarafından yapılan araştırma, Başbakan Tony Blair'in ülkenin en az güvenilen politikacısı olduğunu ortaya koydu. Buna karşılık Blair'in partisindeki en büyük rakibi ve liderlik koltuğunun en önemli alternatifi olan Maliye Bakanı Gordon Brown'ın ise İngilizler tarafından en güvenilir politikacı olarak görüldüğü belirlendi. Brown'ı, Liberal Demokrat Parti lideri Charles Kennedy izledi. Muhafazakar Parti lideri Michael Howard ise en çok güvenilen üçüncü politikacı oldu. CyberBritain.com adlı internet sitesi tarafından 13 bin kişi arasında yapılan ankette 4 bin kişinin, 30 kişilik listeden en az güvenilir politikacı olarak Blair'e oy verdiği belirtildi. 
   
   
</TEXT>
</DOC>
