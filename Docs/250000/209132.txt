<DOC>
<DOCNO> 209132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur11.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumlu öğrenciler kantinlerindeki haksızlığa dur dedi 
</HEADLINE>
<TEXT>

     Erzurum'da ilköğretim öğrencileri, okul kantinleri ile marketlerdeki ürünlerin fiyat farklılıklarını araştırdı. Okul kantinlerinde ürünleri daha yüksek fiyata sattığının belirlenmesi üzerine, Milli Eğitim Müdürlüğü bu yönde çalışma başlattı. 
     Kent merkezinde bulunan Kültür Kurumu İlköğretim Okulu'nun ''Okulu Güzelleştirme Kolu'' faaliyetleri kapsamında minik öğrencilere, ''Okulumuz için ne yapabiliriz'' konulu araştırma verildi. 
     Bu konu üzerine, ilköğretim 5. sınıf öğrencisi Meltem Polat'ın başkanlığında bir araya gelen değişik sınıflardaki 6 öğrenci, kantinlerde satılan ürünlerin fiyatlarını araştırmak amacıyla çalışma başlattılar. 
     Araştırma kapsamında Erzurum'daki değişik okulların kantin işletmecileriyle görüşen minik öğrenciler, kantinde satılan ürünlerin fiyatlarını öğrendiler. 
     Aynı ürünlerin marketlerde satış fiyatlarını da araştıran öğrenciler, yaptıkları çalışma sonucunda kantin ürünlerinin daha pahalıya satıldığını belirlediler. 
     Yaptıkları çalışmayı rapor haline getirerek, Erzurum Milli Eğitim Müdürü Ahmet Er'e sunan öğrenciler, ''Kantinlerden pahalıya ürün almak istemiyoruz'' şeklinde görüş dile getirdiler. 
     Kültür Kurumu İlköğretim Okulu Müdürü Cengiz Boroğlu, öğrencilerin yaptıkları araştırmayı gördükleri zaman kendilerinin de çok şaşırdıklarını ifade ederek, ''Biz öğrencilerimizin okulumuz için çalışma yapacaklarını beklerken, onlar genel bir sorunu ele almış ve bu konuda da başarılı bir çalışma yapmışlar. Öğrencilerimizin yaşları küçük ama büyük bir iş başarmışlar'' diye konuştu. 
     
     ''TEK FİYAT UYGULAMASI BAŞLATILACAK...'' 
     Milli Eğitim Müdürü Ahmet Er, öğrencileri yaptıkları çalışmadan dolayı kutladığını ve bu durumdan oldukça mutlu olduğunu söyledi. 
     Şu ana kadar okul kantinlerindeki ürünlerin fiyatları konusunda herhangi bir bilgileri olmadığını anlatan Er, ''Öğrencilerimiz bizi bu konuda uyardıkları için onları kutluyorum'' dedi. 
     Er, öğrencilerin kantinlerdeki fiyatlara yönelik yaptıkları araştırma sonucunu kendilerine iletmelerinin ardından, Milli Eğitim Müdürlüğü bünyesinde komisyon oluşturduklarını bildirdi. 
     Söz konusu komisyonun kantinlerde satılan ürünlerin fiyatlarının belirlenmesi amacıyla çalışma yapacağını ifade eden Er, öğrencilere daha ucuza ürün satılması amacıyla bütün okullarda tek fiyat uygulaması yapılacağını belirtti. 
     Kantinlerin kar amaçlı yerler olmadığını dile getiren Er, öğrencilerin sırtından kimsenin haksız yere para kazanmaya hakkı olmadığını kaydetti. 
     
</TEXT>
</DOC>
