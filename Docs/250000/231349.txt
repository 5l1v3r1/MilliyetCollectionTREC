<DOC>
<DOCNO> 231349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy29.html </URL>
<DATE> 2004/04/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Sezer "Türk ulusunun önü açıktır" 
</HEADLINE>
<TEXT>

     Cumhurbaşkanı Ahmet Necdet Sezer, Atatürk devrimlerinin getirdiği kazanımlardan geriye dönüş olmadığını belirterek, ''Türk ulusunun önü açıktır, geleceği aydınlıktır. Bunu engellemeye kimsenin gücü yetmeyecektir'' dedi. 
     Cumhurbaşkanı Sezer, Harp Akademileri Komutanlığı'nda öğrenci ve müdavimlere bir konferans verdi. Sezer'in basına kapalı gerçekleştirilen konferansta yaptığı konuşmanın metni Cumhurbaşkanlığı'nın internet sitesinde yayınlandı. 
     Sezer, konferansta 21. yüzyılın risk ve tehditlerine karşı var olan yeteneklerini geliştirme çabası içindeki NATO'nun, tarihinin en büyük dönüşüm sürecinden geçtiğini ve kendini ''Soğuk Savaş'' sonrası dönemin değişen ve farklılaşan güvenlik ortamına uyarlama çalışmalarını sürdürdüğünü söyledi. 
     NATO'nun dönüşümü sürecinde, tehdide dayalı kuvvet bulundurma anlayışı bırakılarak güvenliğe dayalı bir yapılanmaya gidildiğini vurgulayan Sezer, daha küçük, ancak modern, yüksek yetenekli, yer değiştirebilir ve uzun süre kendi kendine yeterli olabilir bir kuvvet yapılanması oluşturulmasının amaçlandığını bildirdi. 
     Sezer, konuşmasına şöyle devam etti 
     ''NATO'nun yeniden yapılandırılmasıyla birlikte, ittifakın Avrupa-Atlantik ekseninde istikrarın sürdürülmesine ve küresel güvenliğin sağlanmasına yönelik katkısının artması beklenmektedir. Dönüşüm çerçevesinde, dünyanın çeşitli bölgelerinde ortaya çıkabilecek bunalımlara uluslararası yasallık içinde kısa sürede müdahale yeteneğinde ve yüksek vurucu gücü bulunan bir kuvvet oluşturma sürecinde ileri bir aşamaya ulaşılmış bulunulmaktadır.'' ''NATO Karşılık Kuvveti'' adı verilen ve NATO tarihinde örneği bulunmayan bu kuvvetin oluşmasına Türkiye'nin de etkin katkıda bulunduğuna işaret eden Cumhurbaşkanı Sezer, ''NATO Karşılık Kuvveti'nin kara unsurunun önderliği, Ekim 2003-Haziran 2004 dönemi için ülkemizce üstlenilmektedir. NATO'ya 7 yeni üyenin daha katılmasıyla, Baltıklar'dan Karadeniz'e kadar uzanan sürekli bir güvenlik alanı yaratılması mutluluk vericidir'' dedi. 
     NATO-Rusya işbirliğinin, ''Soğuk Savaş'' anlaşmazlıklarını artık tarihe mal ettiğini dile getiren Sezer, ayrıca Ukrayna ile özel bir ortaklığın yürütüldüğünü söyledi. 
     Sezer, Barış İçin Ortaklık BİO girişimi üyesi olan ülkelerle yoğun bir işbirliği programı uygulandığını da ifade ederek, Kafkaslar ve Orta Asya ülkeleri ile geleneksel yakın bağları nedeniyle Türkiye'nin bu süreçte kilit bir rol oynadığına dikkat çekti. 
     
     NATO'NUN İSTANBUL ZİRVESİ.. 
     Türkiye'nin bu yıl haziran ayında İstanbul'da düzenlenecek ''NATO Doruğu''na ev sahipliği yapacağını da hatırlatan Sezer, burada NATO-AB ilişkilerinin de gündemin üst sıralarında yer alacağını kaydetti. 
     Cumhurbaşkanı Sezer, ''İttifak, bugün de Avrupa-Atlantik bölgesinin güvenliğinin temel taşlarından biri olan NATO-Avrupa Birliği AB stratejik ortaklığını genişletmekte kararlıdır. NATO'nun güvenlik rolü çoğaldıkça ve ittifak daha geniş sorumluluklar üstlendikçe, Türkiye'nin NATO'daki etkinliğinin daha da artması doğal olacaktır'' diye konuştu. 
     Sezer, AB'nin ekonomi alanındaki bütünleşme yönünde sağlamış olduğu ilerlemeye koşut olarak, siyasal alanda da uluslararası bir güç oluşturabilmek, NATO'nun bir bütün olarak yer almayacağı bunalımlarda müdahale edebilmek amacıyla ''Avrupa Güvenlik ve Savunma Politikası'' adı altında ortak bir güvenlik sistemi geliştirdiğini anlattı. Önümüzdeki dönemde, ''Avrupa Güvenlik ve Savunma Politikası''nın olgunlaştırılmasında, AB'nin siyasal bütünleşme sürecini tamamlamasıyla birlikte NATO'nun yeniden yapılandırılmasına ilişkin gelişmelerin ve NATO-AB ilişkilerinin belirleyici öğeler olmasının beklendiğini belirten Sezer, ''Türkiye'nin Avrupa Güvenlik ve Savunma Politikası içinde daha belirgin bir yer almasının, bölgesel güvenlik ortamının olumlu yönde geliştirilmesine ve AB üyelik sürecine ek katkı sağlayacağına inanıyoruz'' dedi. 
     
     ''TSK, ÇAĞDAŞLIK VE İLERİCİLİĞİN SİMGESİ'' 
     İnsan hakları, temel özgürlükler ve çağdaş hukukun ana ilkelerine dayalı demokratik, laik, parlamenter sistemlerin, çağdaş toplumlarda birey mutluluğunun en önemli aracı ve güvencesi olduğuna işaret eden Ahmet Necdet Sezer, ülkelerin bu sistemi sağlıklı ve verimli bir biçimde sürdürmelerinin de, ülke sınırlarının güvenilir ellerde olduğu duygusunun belleklerde yerleşmesiyle yakından bağlantılı olduğunu kaydetti. 
     Cumhurbaşkanı Sezer, Türkiye'nin bu bakımdan şanslı bir ülke olduğunu vurgulayarak, ''İçinde yer aldığı coğrafyada, günümüzün hızla değişen ortam ve koşullarını yakından izleyen, bu koşulların gerektirdiği uyumu gecikmeden sağlayabilen, mensuplarının yüreği özveri ve yurt sevgisiyle dolu, iyi eğitilmiş, esin kaynağını cumhuriyetimizin kurucusu Atatürk'ten alan bir silahlı kuvvetlere sahiptir'' dedi. 
     Türk Silahlı Kuvvetleri'nin TSK , cumhuriyet tarihinde her zaman çağdaşlığın ve ilericiliğin simgesi olduğuna dikkat çeken Sezer, TSK'nın bu gücü yakalayıp sürdürmesinde en büyük rolün, Türk Silahlı Kuvvetleri mensuplarına ilişkin olduğunu bildirdi. 
     Sezer, ''Sizlerin güç kaynağı ve dayanağınız ise Türk ulusunun sizlere duyduğu sevgi ve haklı güvende yatmaktadır'' dedi. 
     Geçen yılki konuşmasında cumhuriyetin 80. yılına gönderme yaptığını hatırlatan Cumhurbaşkanı Ahmet Necdet Sezer, şunları kaydetti 
     ''Atatürk'ün 10. Yıl Söylevi'ndeki anlatımla, 'bir on yılın daha sonsuzluğa akıp gittiğini' belirtmiştim. Bundan sonraki hedefimiz artık cumhuriyetimizin 100. yıldönümü olmalıdır. Atatürk'ün Türkiye için öngördüğü 'çağdaş uygarlık düzeyinin üzerine çıkmak' ülkü ve yönergesini, cumhuriyet kuşakları olarak tam anlamıyla gerçekleştirebildiğimizi söyleyemeyiz. Önümüzde daha yapılması gerekenler vardır, ancak bunları yapmak kararlılığımızdan kimse kuşku duymamalıdır. Geçici sıkıntılar olabilir, ama bunları hep birlikte aşarız. Atatürk devrimlerinin getirdiği kazanımlardan geriye dönüş yoktur. Türk ulusunun önü açıktır, geleceği aydınlıktır. Bunu engellemeye kimsenin gücü yetmeyecektir.'' 
     
</TEXT>
</DOC>
