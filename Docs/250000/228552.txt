<DOC>
<DOCNO> 228552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/yozer.html </URL>
<DATE> 2004/04/05/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Büyük deha 
</HEADLINE>
<TEXT>

   
   Futbolu bu kadar ilkel oynayan takımların kazandığı üç puana her zaman kızmışımdır. Futbolun güzelliğinin de büyük ölçüde bu olduğunu bilmeme rağmen, kızgınlıktan kurtulamıyorum. Bir takım düşünün, 90 dakika rakip kaleye tek şutunu bin rica minnet ile atacak, hücumu hiç düşünmeyecek, oyunun hiçbir anında kontrol mekanizmasını elinde tutamayacak, antrenörü, sırf öğrencisine yenildi demesinler diye inanılmaz korkak oynayacak, hata üstüne hata yapacak, şansın ötesinde neredeyse kara büyüye gol ümidini bırakacak ve maçı kazanacak. Olmaz ama, dün oldu işte. 
   Ve tabii Ali Aydın. Yaratıcı dehası ile Einstein'i bile kıskandıracak şekilde ilk penaltıyı yaratan Ali Aydın son zamanlarda hakkındaki tartışmalara da böylece nokta koymuş oldu. Bu Aydın artık ya şimdi emekliye hemen ayrılacak ya da bir iki sene acilen dinlendirilecek. Başka yolu yok. 
   Ve Beşiktaş'ın bu maçı kazanmasına rağmen ligin ikinci yarısında neden 16 puan kaybettiğini sağa sola sormanın pek anlamı yok. Böylesine futboldan uzak bir anlayışın bu kayıplara uğraması son derece doğal. 
   Galatasaray ilk kez bu sezon futbol oynadığını anladı. Ancak dün bu futbollarının karşılığını puan olarak alamamaları gerçekten yazık. Oysa dünkü maçta puanları sadece Galatasaray hak etmişti. Sarı - Kırmızılı oyuncular 90 dakika boyunca hiç oynamadıkları kadar mücadeleci oynadılar. Savunması ile orta alan koordineli çalışınca, Beşiktaş tek gedik bulamadı. İbrahim'i çok iyi kilitleyen Galatasaray, rakibin kanat organizasyonlarını da böylece öldürmüş oldu. Pancu'nun maçın başındaki dirençli futbolu da bir süre sonra dar alana hapsedilince, Beşiktaş'ın tek artısı da kayboldu. Galatasaray rakibine gol pozisyonu vermedi. Hatta rakip forveti aciz duruma düşürdü. İki kez pozisyon olmadan ceza alanına girip, iki penaltı kazanan Beşiktaş futbolun inanılmaz cilvesi ile maçı kazandı. 
   Hagi belli ki takımına bu kısa dönemde bir şeyler katmış. Öncelikle futbolcularına güveni aşılayan enjektörü bulmuş. Her futbolcunun sahnelediği hırsın tek açıklaması bu. Ancak Galatasaray tüm sezon içine girdiği golcü sıkıntısını da sonuna kadar hissetti. Eğer Galatasaray'ın dün etkili bir golcüsü olsa, maçı güle oynaya kazanırdı. Eğer puanlar fazla gol atana değil, futbol oynayana verilse dün Galatasaray üç puan değil altı puan alırdı. 
   Bu arada Galatasaray'ın ilk golüne değinmek gerekir. Herkes farklı bir yorum yapıyor. Ancak kim ne derse desin bana göre temizdi. Top ve Necati yere inerken, artık yer çekiminin gücüne kapılmışlardı. Galatasaraylı futbolcu kolunu testere ile kesemeyeceğine göre o golün de kesinlikle iptal edilmemesi gerekirdi. Zaten Aydın'ın verdiği ender doğru kararlardan birisiydi. 
   
      
</TEXT>
</DOC>
