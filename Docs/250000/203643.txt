<DOC>
<DOCNO> 203643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/yazar/akyol.html </URL>
<DATE> 2003/12/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türki Cumhuriyetler ve Türkiye 
</HEADLINE>
<TEXT>

   
   TÜRKÇE'NİN değişik lehçelerini konuşan Asya toplumları, onlar için çok genel ve soyut bir 'Pan Türklük' fikri üzerinde değil, ancak kendi somut kimlikleri üzerinde birer "milli devlet" ve "vatan" bilinci oluşturabilirler. 'Türklük' onlar için bir akrabalık duygusudur. 
   Özbekistan'da cadde ve meydanlarda sloganlar gördüm 
   "Özbekistan, muqaddes vatandır... Yeryüzinin sayqası Özbekistan'dır... Özbek halqı uluğ bir halqdır..." 
   Böyle ulus ve vatan fikri oluşmadan, bağımsızlık, milli bütünlük, hukuk, parlamento gibi fikirlerin oluşması, iç çatışma tehlikesinin aşılması imkansızdır. 
   Özbekistan'da cadde ve meydanlarda İslam Kerimov'un bir tane bile heykelini görmedim. Timur ve Ali Şir Nevai gibi tarihi sahsiyetlerin heykelleri var. İmam Buhari külliyesi muhteşem bir şekilde inşa edilmiş. Kerimov'un sadece iki afişte halk ve çocuklarla beraber resmini gördüm. 
   Türkmenistan'da ise her yerde "Türkmenbaşı" var gün ve ay adlarında bile "Kişi kültü"nu bu derecede yüceltmek uluslaşma sürecine zarar verir. Kerimov'un yaptığı doğrudur. 
   
   BAŞKIRT kökenli büyük tarihçimiz tarihçi merhum Zeki Velidi Togan'ın "Türklüğün Mukadderatı Üzerine" adlı kitabı makalelerden oluşur. Orada 1956 tarihli bir makelesinde Togan diyor ki 
   "Asya, bilhassa Orta Asya meseleleri ırklar arası mücadeleler ile değil, iktisadi inkişafın doğuracağı mecburiyetlerle halledilecektir. Bu da fikrimce iki yoldan işleyerek Orta Asya'da bir 'açık kapı' devrini açaktır..." 
   Bir, Orta Asya zamanla ekonomik bakımdan dışa açılma mecburiyetinde kalacaktır... İki, buna bağlı olarak, nüfus hareketleri, göç ve kültürel ilişkiler gelişecektir... 
   Togan, Sovyet Rusya'nın buna engel olamayacağını, Orta Asya'nın bu yönde gelişeceğini yarım asır önce yazmış Sf. 201 
   Bugün böyle bir süreç işliyor. İktisaden dışa açılma mecburiyeti Türki cumhuriyetlerin bağımsızlığını ve siyasi görgüsünü güçlendiriyor. Türkiye'nin misyonu ve stratejik çıkarı bu sürece katkıda bulunmaktır. 
   Togan da yarım asır önce "bir siyasi panturanizmden bahsetmenin beyhude" olduğunu yazmıştı. 
   
   DİL meselesinde Togan Hoca yine yarım asır önce şunları yazmış 
   "Doğutürk uruğları arasında temasların sıklaşması, dolayısıyla konuşma dilleri arasında farkların azalması ve yeni müstakbel milli birlik ve milli hayat tarzlarının birleşmesi için, bugünkü iktisadi gelişmeler pek müsaittir Sovyetlerin bölme siyasetlerinin radikalliğine rağmen." Sf. 165 
   İktisadi gelişme ve piyasa ekonomisi Türki Cumhuriyetlerin birbirleriyle ticaretinin gelişmesini de gerektiriyor. Bunu kurumlaştırmak istiyorlar. 
   Latin harflerine geçmiş olmaları da bu dil yakınlaşmasını kolaylaştırıyor. 
   Özbek lideri İslam Kerimov, Başbakan Tayyip Erdoğan'a diyor ki 
   - Türk dilli halkların liderleri bir araya geldiğimizde Rusça konuşarak anlaşıyoruz, bundan çok sıkıntı duyuyorum 
   Kerimov, Özal döneminde Türkiye'ye sık gelip gittiği zaman Türkçe'yi iyi anlamaya başladığını, araya uzun fasıla girince şimdi zorluk çektiğini de söyledi. 
   Kerimov, Türkiye'nin AB'ye üye olmasını da bütün gücüyle destekliyor. 
   Çünkü AB üyesi bir Türkiye ile, Batı ekonomisi ve teknolojisi Orta Asya'ya yakınlaşaçak, bu da genç cumhuriyetlerin bağımsızlığını güçlendireceği gibi, artacak ticari ve turistik ilişkiler dillerin bir ölçüde yakınlaşmasını da sağlayacaktır. 
   Türkiye'nin bu büyük ufka rağmen yaptığı iki hatayı da belirteyim Latin harfleriyle matbaalar göndermekte geciktiğimiz için tam bir alfabe birliği olmamıştır. Mesela Özbekler ç harfini ch şeklinde yazıyor, Avrupa dillerinde olduğu gibi... 
   Türkiye'deki uydurma dilcilik Türkçe'yi Türkiye'de fakirleştiriyor, Türki dillerden daha da uzaklaştırıyor. 
   Sayın Cumhurbaşkanı Sezer'in 'duyunç'larına arz ederim bu meseleyi... 
   
      
   
</TEXT>
</DOC>
