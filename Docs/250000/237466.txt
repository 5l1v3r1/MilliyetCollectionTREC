<DOC>
<DOCNO> 237466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun61.html </URL>
<DATE> 2004/05/05/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Rum Bakanlar, KKTC'den girişler "Yasadışı" sayılıyor 
</HEADLINE>
<TEXT>

     Kıbrıs Rum yönetimi bakanlar kurulu, AB Komisyonu'nun ''Yeşil Hat'' yönetmeliği ve düzenlemelerini inceleyerek, bu yönetmeliğin uygulanmasıyla ilgili tutumunu belirledi. 
     Rum hükümetinin kararına göre, KKTC limanlarından adaya giriş yapan AB vatandaşları, ''yasadışı yollardan giriş yapmış'' sayılıyor ve KKTC'den Rum tarafına geçmeleri halinde bunlara karşı idari veya başka yaptırım uygulama hakkı saklı tutuluyor. 
     Toplantıdan sonra yapılan resmi açıklamada, ''AB kuralları temelinde AB vatandaşları hiçbir engelle karşılaşmadan söz konusu hattan geçebilir. Ancak adaya 'yasal olmayan' giriş noktalarından giren 'Kıbrıs' ve AB vatandaşları bu hattan geçerken yasaları ihlal etmiş olur'' denildi. 
     Kıbrıs Rum yönetimi sözcüsü Kipros Hrisostomis kararla ilgili olarak, Rum yönetiminin, ''kendi iç yasaları uyarınca 'yasal olmayan' yollardan adaya giriş yapan AB vatandaşlarına idari veya başka yaptırımlar uygulama hakkına sahip olduğunu'' söyledi. 
     Rum yönetimi Dışişleri Bakanı Yorgos Yakovu da, Rum yönetimini Yeşil Hat'tın yasal statüsü konusunda AB Adalet ve İçişleri Bakanları Konseyi'nin yönetmeliğini olduğu gibi benimsediğini belirtti. 
     Avrupa-Akdeniz EUROMED toplantısına katılmak için bugün Dublin'e giden Yakovu, Larnaka Havaalanı'nda yaptığı açıklamada, ''Türk TIR'larının sigorta poliçelerinin Rum kesimini kapsamadığı için AB üyesi ülkelere girişlerine izin verilmediği'' yolunda Türk basınında çıkan haberlerle ilgili olarak da Yakovu, ''Türkiye'nin 'Yeşil Kart' olarak adlandırılan ve 'Kıbrıs'ı da kapsayan sigorta poliçeleriyle ilgili anlaşmayı imzaladığını ve böylece 'Kıbrıs Cumhuriyeti'ni tanıma konusunda ilk adımı attığını'' savundu. 
     
</TEXT>
</DOC>
