<DOC>
<DOCNO> 245838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/dunya/adun.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tören Avrupa'yı 60 yıl sonra birleştirdi 
</HEADLINE>
<TEXT>


Normandiya Çıkarması'nın 60. yıldönümünde dünya liderleri Fransa'ya çıkarma yaptı. Almanya ve Rusya'nın da katıldığı törenlerde ilk kez "Birleşik Avrupa" görüntüsü oluştu 

DIŞ HABERLER SERVİSİ 


Avrupa'nın Nazi işgalinden kurtuluşunu ve İkinci Dünya Savaşı'nın bitişini hazırlayan Normandiya Çıkarması, 60. yıldönümünde, yaklaşık 20 liderin katılımıyla Fransa'da düzenlenen törenlerle anıldı. Törenlere bu yıl ilk kez Alman ve Rus liderler de katıldı. ABD Başkanı George W. Bush ve İngiltere Başbakanı Tony Blair'in de hazır bulunduğu törenlere Rusya Devlet Başkanı Vladimir Putin ve Almanya Başbakanı Gerhard Schröder'in de katılması Avrupa'nın tam anlamıyla birleşmiş olduğu yorumlarını doğurdu. 
Schröder, Bild gazetesine verdiği demeçte, "Müttefikler, Almanya'ya karşı zafer kazanmadı, Almanlar için zafer kazandı" demişti. Colleville - Sur - Mer kasabasındaki resmi törende, Fransa Cumhurbaşkanı Jacques Chirac, ABD Başkanı George W. Bush'u, çıkarma sırasında hayatını kaybeden 9 bin 387 Amerikalı askerin gömüldüğü mezarlıkta, 21 pare top atışı eşliğinde karşıladı. 

Binlerce gazi de katıldı 
Törene, aralarında ABD, İngiltere, Almanya, Rusya, Kanada, Avustralya, Polonya, Hollanda, Norveç, Belçika'nın da bulunduğu 16 ülkenin liderlerinin yanı sıra binlerce savaş gazisi de katıldı. 6 Haziran 1944 tarihli, "D - Günü" olarak anılan çıkarmada, ABD, İngiltere ve Kanada'dan 135 bin müttefik askeri denizden, 20 bini de havadan Normandiya kıyılarına çıkmıştı. Çıkarma anında 4 bin müttefik askeri ölmüştü. Normandiya'daki çatışmalarda, müttefik kuvvetlerden 60 bin, Almanlardan ise 44 bine yakın asker, bölge halkından ise 20 bin kişi hayatını kaybetmişti. Tarihin en büyük deniz çıkarması olan bu saldırıdan 11 ay sonra Nazi Almanyası yenilgiyi kabul etmişti. 


</TEXT>
</DOC>
