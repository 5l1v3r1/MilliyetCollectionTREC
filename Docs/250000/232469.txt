<DOC>
<DOCNO> 232469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/yasam/yas05.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan maçına hazırlar 
</HEADLINE>
<TEXT>

   Danino Ulusal Karması'nı oluşturan Türk minik futbol takımı, 23 Nisan'da Afgan akranlarıyla dostluk için top koşturacak 
      ASLI ÖKTENER İstanbul 
   
   Teknik direktörlüğünü Beşiktaş'ın eski 'Sarı Fırtına'sı Metin Tekin'in yaptığı 12-13 yaş arası Türk çocuklardan oluşan Danino Ulusal Karması, Afgan Çocuk Futbol Takımı ile 23 Nisan Ulusal Egemenlik ve Çocuk Bayramı'nda karşılaşacak. 
   Kupa Danino Dostluk Turnuvası, Milli Eğitim Bakanlığı ve Danone Tikveşli Süt ve Sütlü Ürünler Şirketi markalarından Danino işbirliğiyle düzenlendi. Geçen yıl 23 Nisan'da Meclisspor ile karşılaşan Danino Ulusal Karması'nın, bu yıl da, 'barış' için Afganlı çocuklarla bir maç yapması kararlaştırıldı. Proje için, Türkiye'nin Irak ve Afganistan Ticari Büyükelçisi ve Koordinatör Ahmet Ökçün ve Afgan Milli Eğitim Bakanlığı tarafından Afganistan'daki çeşitli okullardan 12 - 13 yaş arası 14 çocuk seçildi. 
   
   NTV'den canlı yayın 
   Afgan çocukların maç öncesi İstanbul'u gezeceğini belirten Danone Ürün Müdürü Fatih Uysal da, "Amacımız, iki ülke arasındaki dostluğu güçlendirmek ve Afgan çocuklarının savaş yaralarını az da olsa sarmak" dedi. 23 Nisan günü İstanbul Bayrampaşa Stadyumu'nda düzenlenecek turnuva NTV'den de canlı olarak yayımlanacak. 
   
   
</TEXT>
</DOC>
