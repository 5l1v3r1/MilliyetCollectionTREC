<DOC>
<DOCNO> 215690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun29.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova Büyükelçiliği "Türk şirketleri için genelleme yapılmasın" 
</HEADLINE>
<TEXT>

     Türkiye'nin Moskova Büyükelçiliği Cumartesi günü Tranvaal Aqua Park'ta meydana gelen kazadan dolayı spekülasyonlardan ve Türk şirketleri hakkındaki genellemeden kaçınılması gerektiğini bildirdi. 
     Büyükelçilik'ten Rus basınına yapılan yazılı açıklamada, 14 Şubat günü Transvaal Aqua Park'ın çatısının çökmesi sonucunda çok sayıda kişinin hayatını kaybetmesinden ve yaralanmasından büyük üzüntü duyulduğu belirtildi. 
     Açıklamada, ''Büyükelçi Kurtuluş Taşkent, 15 Şubat günü Moskova Belediye Başkanı Sayın Yuri Lujkov'a gönderdiği mesajda üzüntülerini belirtmiş, anılan olayda hayatlarını kaybedenlerin yakınlarına ve tüm Moskova halkına başsağlığı, yaralılara acil şifa dileklerini sunmuştur'' denildi. 
     Olayın ilgili Rus kurumları tarafından objektif şekilde araştırılacağına ve nedenlerinin ortaya çıkarılacağına inanıldığı kaydedilen açıklamada, şunlar belirtildi 
     ''Bu vesileyle, Türk müteahhitlik ve inşaat şirketlerinin şimdiye kadar çeşitli bölgelerde, çeşitli coğrafyalarda ve iklimlerde 50 milyar ABD Doları civarında önemli inşaat işlerini başarıyla tamamladıklarını ve 2003 yılında 30'u aşkın ülkede 3.5 milyar dolarlık yeni iş aldıklarını belirtmek uygun olacaktır. Bu çerçevede, Türk müteahhitlik ve inşaat şirketleri Rusya Federasyonu'nda da şimdiye kadar yaklaşık 12 milyar dolar düzeyinde taahhüt işleri gerçekleştirmişlerdir''. 
     Açıklamada, ilgili Rus kurumlarının araştırmaları neticesinde Transvaal Aqua Park'ta çatının çökmesi olayının nedenlerinin ortaya çıkarılacağı kaydedildi ve spekülasyonlardan, özellikle Türk inşaat şirketleri hakkında genellemelerden kaçınılması gerektiği bildirildi. 
     
</TEXT>
</DOC>
