<DOC>
<DOCNO> 237018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas04.html </URL>
<DATE> 2004/05/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
10 kişiden biri boşanmış ya da ayrı yaşıyor 
</HEADLINE>
<TEXT>

     ABD'de her 10 yetişkinden birinin boşanmış olduğu ya da eşinden ayrı yaşadığı belirtilirken, Virginia'nın 94 bin nüfuslu Roanoke şehrinde bu oranın her 5 yetişkinde 1 olduğu bildirildi. 
     New York Times gazetesinde yer alan haberde, 2000 yılında yapılan nüfus sayımı sonuçlarına göre, ekonomik sorunlar ve Amerikan toplumunun yaşadığı kültürel değişim yüzünden 1990'lı yıllarda boşanma ve ayrı yaşama oranları ulusal çapta yüzde 10 civarında artarken, Roanoke'de bu oranın yüzde 30 yükseldiği ifade edildi. 
     Roanake şehrinde boşanma olaylarının önemli ölçüde artması üzerine, Virginia'da yeni bir kanun çıkarıldığı belirtilen haberde, bu kanunla boşanmadan kaynaklanacak sorunların üstesinden gelebilmeleri konusunda çocuklarına yardımcı olmak üzere boşanacak anne-babalara dört saatlik bir kursa gitme mecburiyetinin getirildiği kaydedildi. 
     Habere göre, Amerika genelinde 15 yaş ya da üzerindeki yetişkinlerin yüzde 11,9'u boşanmış ya da ayrı yaşarken, ilerleyen yaşlarda evlenenler arasındaki boşanma oranları çok daha düşük kalıyor. Boşanmaların başkenti durumundaki Roanoke'de ise sadece geçen yıl 9 boşanma davası açıldı. 
     Gazetenin haberinde, ABD'de boşanma olaylarının daha çok evliliğin ilk 7 yılında görüldüğü, evliliklerin önemli bir kısmının aldatma yüzünden sona erdiği belirtildi. Kadınların ekonomik güç ve bağımsızlık kazanmalarının da boşanma sayısındaki artışta önemli bir etken olduğu kaydedildi. 
     
</TEXT>
</DOC>
