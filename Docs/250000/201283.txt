<DOC>
<DOCNO> 201283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/spor/spo02.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer'i al, Servet'i ver 
</HEADLINE>
<TEXT>

   Fenerbahçe'nin ara transferdeki kaleci adayları arasında ilk sırada bulunan Zafer için takas teklifi yapıldı. Ankaragücü'nün Teknik Direktörü Rıza Çalımbay, milli kaleciye karşılık eski öğrencisinin verilmesini istedi 
      M.ALİ SABUNCU 

   
   SARI-Lacivertli kulübün, Recep ve Volkan'ın yetersizliği gerekçesiyle kaleci takviyesi yapmasına kesin gözüyle bakılırken, Ankaragücü kanadından Daum'a ilginç bir öneri geldi. Başkent ekibinin hocası Rıza Çalımbay, Daum'u arayarak, sakatlığı henüz geçmeyen Zafer'in transferini isteyip, istemediğini sordu. Daum'un bu konuda ısrarlı olduğunu gören Çalımbay, takas teklifi sundu. 
   RIZA Çalımbay, Zafer'e karşılık, Fenerbahçe'den eski öğrencisi Servet'i istedi. Ankaragücü'nün Servet'i kiralık olarak sezon sonuna kadar renklere bağlamayı düşündüğü öğrenildi. Daum'un, konuyu yönetime iletmesinin ardından kendisine kesin yanıt vereceğini bildirdiği ifade edildi. Fenerbahçe'nin, Servet'in kulübe maliyetini en aza indirmek amacıyla takas formülüne olumlu yaklaşması bekleniyor. 
   
   DAUM'DAN hodri meydan    YUSUF KOBAL 

   ALMAN teknik adam, "Her zaman 12 kişiye karşı oynuyoruz" sözlerinin arkasında olduğunu söyledi. Christoph Daum, "Söylediklerime istinaden bunu ispat edebilirim. Kararlar genelde Fenerbahçe'ye karşı. Herkes görüyor ama, öyle bir an geldi ki, bunu kelimelerle de dile getirmenin zamanıydı. Diğer takımlara olduğu gibi, Fenerbahçe'ye de aynı muamelenin yapılması özel isteğimdir" dedi. 
   FENERBAHÇE, UEFA ve Avrupa'nın Türkiye'ye karşı takındığı tavrı protesto için İspanya kampını iptal etti. Genel Sekreter Vedat Olcay, "Kültür Bakanımız Erkan Mumcu bu konudaki düşüncesini dile getirdi. Biz de kampı Antalya'ya aldık" dedi. Ancak Daum, "Kendim aldığım kararla ne kadar güvenli ve konuksever bir ülke olduğunu vurgulamak için Türkiye'de karar kıldık" ifadesini kullandı. 
   
   Revivo sürprizi    FENERBAHÇE'DEN sorunlu bir şekilde ayrılıp, Galatasaray'a giden, ardından da ülkesine dönen İsrailli oyuncu yeşil ışık bekliyor. Daum'un oyun kurucu aradığını duyan Revivo'nun, tecrübeli hoca ile görüşüp, dönmek için vize isteyeceği bildirildi. Öte yandan Ortega'nın avukatı Crespo, "Bu konu iki tarafın istediği şekilde tatlıya bağlanacak" garantisini verdi. 
   
   Mahmut'u hazırlıyor    DENİZLİSPOR maçının hazırlıklarını sürdüren Fenerbahçe'de Daum oyuncularına prese dayalı bir antrenman programı uyguladı. Çalışmaya kulağındaki problem nedeniyle sıkıntı yaşayan Fatih de katıldı. Daum, Petkov'u yedeklerle oynatıp, yerine Mahmut'a şans verdi. Sakat olan Kemal düz koşu yaptı. Alman hoca, Erhan Albayrak'ın sözleşmesinin fesh edileceğini açıkladı. 
   
   
</TEXT>
</DOC>
