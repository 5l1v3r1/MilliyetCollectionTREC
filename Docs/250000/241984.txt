<DOC>
<DOCNO> 241984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo16.html </URL>
<DATE> 2004/05/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sakaryaspor, Yıldırım ile yollarını ayırdı... 
</HEADLINE>
<TEXT>

     Sakaryaspor Kulübü, antrenör Şaban Yıldırım ile yollarını ayırdı. 
     Kulüp başkanı Selahattin Aydın, kararı altyapı tesislerinde Şaban Yıldırım ile düzenlediği basın toplantısıyla duyurdu. 
     Aydın, toplantıdaki konuşmasında, Şaban Yıldırım'ın, Sakaryaspor'un Birinci Süper Lig'e yükselmesinde büyük payı olduğunu ve Türk spor kamuoyunun bu ismi öğrendiğini söyledi. 
     Yıldırım'ın da, diğer teknik direktörler gibi para kazanmak zorunda olduğunu ve bu amaçla çalıştığını vurgulayan Aydın, şunları kaydetti 
     ''Kendisiyle gelecek sezon da çalışmak istedik ama şartlarda anlaşamadık ve ayrıldık. Bu bir bütçe işidir. Kendisi de hesabını kitabını yaptı. Sakaryaspor'un kapısı kendisine her zaman açıktır. Kendisi başarılı bir hocadır, bundan sonra da olacağına inanıyorum. Kırgınlık ve gücenme yok. Biz yarından itibaren yeni hoca arayışlarına başlayacağız. Aslında bu daha önce olmalıydı. Sakaryaspor'un böyle kalacak hali yok'' dedi. 
     Antrenör Yıldırım ise belirli koşullarda anlaşamadıkları için ayrıldıklarını bildirdi. 
     Kimseye kırılmadığını ifade eden Yıldırım, ''Profesyonelliğin iki taraf için de şartları var ve bunlar yerine gelmezse çalışmanın bir anlamı yok. Şu ana kadar benim hiçbir kulüple görüşmem olmadı. Aracı kişilerle teklifler geldi ama bu kapıları açmadım'' diye konuştu. 
     Yıldırım ile birlikte antrenör Ahmet Seçkin ve Adem Beşli de Sakaryaspor'dan ayrıldı. 
     
</TEXT>
</DOC>
