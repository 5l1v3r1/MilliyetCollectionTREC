<DOC>
<DOCNO> 244155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun32.html </URL>
<DATE> 2004/05/31/ </DATE>
<TIME> 21.16 </TIME>
<AUTHOR>  </AUTHOR>
<HEADLINE>
Michelangelo'nu otistik olduğu iddiası... 
</HEADLINE>
<TEXT>

     İngiliz araştırmacılar, İtalyan Rönesansı heykeltıraşı, ressamı, mimarı ve şairi Michelangelo'nun 1475-1564 otistik olabileceği görüşünü ortaya attı. 
     Dublin'deki Trinity College'den Michael Fitzgerald ile psikiyatr Muhammad Arshad, Journal of Medical Biography gazetesinde yayınladıkları makalede, Rönesans döneminin sanatsal dehası olarak kabul edilen Michelangelo'nun otizm hastalığının özel bir türü olan Asperger sendromuna yakalanmış olabileceğini yazdı. 
     Amerikalı Dustin Hoffman, ''Rain Man'' Yağmur Adam adlı filmde, olağanüstü yeteneklere sahip olmakla birlikte sosyal ilişki kuramayan bir karakteri canlandırmıştı. İnanılmaz bir sayı hafızasına sahip bu karakterin, tipik bir Asperger sendromu vakası olduğuna işaret edilirken, otistiklerin usta müzisyenler, desinatör ya da matematikçi olabileceği belirtiliyor. 
     Heykeltıraş, ressam, mimar ve şair olan Michelangelo'nun bazı takıntıları olduğu ve hayatının bütün yönlerini kontrol altında tutmaya çalışarak hep aynı biçimde yaşadığı, babası ve amcaları tarafından sürekli dövülen sanatçının 14 yaşında dönemin önemli sanatçılarından Domenico Ghirlandaio'nun yanında kariyerine başladığı ve kısa zamanda ustasını geçtiği biliniyor. 
     Duygularını ifade etme güçlüğü çeken İtalyan sanatçının, kardeşinin cenazesine gitmediğini, başkalarıyla iletişimde zorlandığı ve asla uzun konuşmalara katılmadığını ve sık sık konuşmanın ortasında ortadan kaybolduğunu belirten İngiliz uzmanlar, ''Yalnız ve asosyal bir kişiydi. Çok az arkadaşı vardı. Kötü bir karakteri olan sanatçı ve sık sık öfke nöbetlerine tutulurdu. Münzevi ve tuhaf olarak nitelendirilen sanatçı kendi içsel gerçeğiyle meşguldu'' diyor. 
     İngiliz uzmanlar, Michelangelo'nun babasının, dedesinın ve kardeşlerinden birinin de otistik eğilimler gösterdiğinin altını çizerken, ''Michelangelo'nun takıntılı çalışma rutini, alışılmamış yaşam tarzı, iletişim konusundaki zaafiyeti ve herşeyi kontrol etmek isteme eğilimi Asperger sendromunun belirgin özellikleri gibi görünüyor'' ifadesini kullanıyor. 
     
</TEXT>
</DOC>
