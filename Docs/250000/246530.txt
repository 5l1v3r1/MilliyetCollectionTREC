<DOC>
<DOCNO> 246530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy12.html </URL>
<DATE> 2004/06/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Futbol Federasyonu Kanunu onayladı... 
</HEADLINE>
<TEXT>

     Cumhurbaşkanı Ahmet Necdet Sezer, Türkiye Futbol Federasyonu TFF Kuruluş ve Görevleri Hakkında Kanun'da değişiklik yaparak Genel Kurul üye sayısını artıran, spor kulüplerinin Genel Kurul üye sayısını yüzde 42'den yüzde 72'ye çıkaran yasayı onayladı. 
     Yasaya göre, Futbol Federasyonu'nun idari birimlerinin görev yerleri yönetim kurulunca belirlenecek. Bu durumda örneğin Merkez Hakem Kurulu MHK İstanbul'da görev yapabilecek. 
     Yasa, Federasyon Genel Kurulu'nun üye sayısını da artırarak, üyelerin dağılımını şöyle belirliyor 
     ''Türkiye profesyonel futbol en üst ligindeki kulüplerin başkanları ile yönetim kurullarınca belirlenecek dörder temsilci, Türkiye Profesyonel İkinci Ligi A kategorisindeki kulüplerin başkanları ile ilk 10 sırada yer alan kulüplerden birer temsilci, Türkiye Profesyonel İkinci Ligi A kategorisi dışında kalan diğer gruplardaki ilk 6 sırada yer alan kulüplerin başkanları ile yönetim kurullarınca belirlenecek birer temsilci, Türkiye Profesyonel Üçüncü Ligi'nde her grupta ilk 3 sırada olan kulüplerin başkanları, Türkiye Futbol Federasyonu Başkanlığını asaleten 6 aydan fazla yapmış olanlar, Türkiye Milli Olimpiyat Komitesi Başkanı ile Yönetim Kurulunca belirlenecek 3 temsilci, FİFA ve UEFA'nın icra kurullarında fiilen görev yapanlar ile komisyonlarda en az 5 yıl görev yapan Türkiye Cumhuriyeti vatandaşları ve büyükler kategorisinde olimpiyat, Dünya şampiyonalarında, kıtalararası futbol federasyonu şampiyonasında çeyrek final, Avrupa kupaları ile Dünya kupalarında yarı finallerden birini yönetmiş faal olmayan hakemler, Bünyesinde futbol dalı bulunan federasyonların başkanları, A Milli Takım teknik direktörlüğünü en az 6 ay yapmış olan Türkiye Cumhuriyeti vatandaşları, En az 75 defa A Milli olmuş ve Genel Kurul tarihinden en az 6 ay önce faal sporculuğu bırakmış olanlar, Profesyonel Futbolcular Derneği Başkanı ile yönetim kurulunca belirlenecek bir temsilci, Türkiye Amatör Spor Kulüpleri Konfederasyonu Genel Başkanı ile yönetim kurulu tarafından belirlenecek 4 temsilci, Türkiye Futbol Adamları Derneği Başkanı ile yönetim kurulunca belirlenecek bir temsilci, Türkiye Futbol Antrenörleri Derneği Başkanı ile yönetim kurulunca belirlenecek bir temsilci, Türkiye Faal Futbol Hakemleri ve Gözlemcileri Derneği Yönetim Kurulu tarafından belirlenecek 2 temsilci, Türkiye profesyonel futbol en üst liginde şampiyon olan kulüplerden her biri için ilave 2 temsilci.'' 
     
     YÖNETİM KURULU'NU GENEL KURUL SEÇECEK 

     Yasaya göre, Genel Kurul, 4 yılda bir futbol liglerinin tescili tarihinden itibaren en geç 45 gün içinde, Mali Genel Kurul ise her yıl haziran ayında, Yönetim Kurulu'nun belirleyeceği tarihte olağan olarak toplanacak. 
     Genel Kurul, Başkanı, Yönetim Kurulu'nun 14 üyesini, Tahkim, Merkez Hakem ve Denetleme kurullarını seçecek. 
     Başkanın görev süresi 4 yıl olacak. Başkan seçimi, genel kurulda yönetim kurulunun 14 üyesinin seçiminden önce yapılacak. Başkan en fazla üst üste iki dönem seçilebilecek. 
     Futbol Federasyonu yönetim kurulu federasyon başkanı ile genel kurulun seçeceği 14 üyeden oluşacak. 
     Yönetim Kurulu'na, liglerin isimlerini ve iki başkanvekilini belirleme, Türkiye'de, akredite belgesine sahip olan doping kontrol merkezinde sporcuların doping kontrollerini yaptırma, sporda şiddetin önlenmesi için gerekli tedbirleri alma ve aldırma yetkileri de veriliyor. 
     Yasa, Denetleme Kurulu'na, Federasyon'un mali işlemlerini Genel Kurul adına denetleme yetkisi veriyor. Denetleme Kurulu, raporunu bir ay önceden genel kurul üyelerine gönderecek. 
     
     TAHKİM KURULU'NUN OLUŞUMU 

     Tahkim kurulu, 5 asıl, 5 yedek hukukçu üyeden oluşacak. Tahkim Kurulu üyeleri 4 yıl için genel kurulca seçilecek. 2 asıl ve 2 yedek üye üniversitelerin hukuk fakülteleri ile spor yüksek okullarında görev yapan hukukçu öğretim üyeleri arasından seçilecek. 
     Yasa, halen Federasyon Başkanı'nca seçilen Merkez Hakem Kurulu'nun, Genel Kurul'ca seçilmesini ve toplam 9 asil, 9 yedek üyeden oluşmasını da öngörüyor. Merkez Hakem Kurulu'na, Federasyon bütçesinden en az yüzde 2 oranında pay verilecek ve bu bütçe Genel Kurul'da ibra edilecek. 
     Milli karşılaşmalarda protokol tribünü, Federasyon tarafından düzenlenecek. 
     Yasa ile Federasyona Türkiye futbol liglerinin isim haklarını belirleme yetkisi de veriliyor. İsim haklarından elde edilen gelirlerin yüzde 35'i Üçüncü Lig, yüzde 25'i 2. Lig kulüplerine eşit olarak dağıtılacak. Kalan yüzde 40'lık kısım ise Federasyon payı kesildikten sonra en üst lige katılan kulüplere yine eşit dağıtılacak. 
     
     TELEVİZYON YAYINLARI 

     Uygulanacak para cezaları 500 milyar lirayı geçemeyecek, bu miktar her yıl yeniden değerleme oranında artırılacak. 
     Futbol karşılaşmalarının televizyon, radyo ve her türlü teknik cihazla yayınlanmasına, yayınların düzenlenmesine ve programlanmasına yalnızca Federasyon yönetim kurulu yetkili olacak, milli karşılaşmalar şifreli yayınlanamayacak. 
     Futbol Federasyonu Başkanı ve Yönetim Kurulu Üyesi seçilebilmek için Türkiye Cumhuriyeti vatandaşı olmak, vergi ve sigorta borcu bulunmamak, seçim tarihinden önceki 5 yıl içerisinde bir defada bir yıl ve toplam iki yıl hak mahrumiyeti cezası ile cezalandırılmamış olmak şartları aranacak. 
     Yasada yer alan geçici bir madde uyarınca, bu kanunun yürürlüğe girdiği tarihten önce en az 40 defa A milli olmuş ve faal futbolculuğu bırakmış olanlar Türkiye Futbol Federasyonu'nun genel kurul üyesi olacak. 
     Genel Kurul'da yasaya eklenen geçici bir madde ile yasanın yürürlüğe girdiği tarihe kadar haklarında kapatma kararı verilmiş veya davası devam eden amatör kulüplere, 3 ay içinde genel kurullarını yapmış olmaları halinde faaliyetlerine devam etme olanağı sağlandı. 
     
</TEXT>
</DOC>
