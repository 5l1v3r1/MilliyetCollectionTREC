<DOC>
<DOCNO> 202585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur40.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi'nin 2004 bütçesi 6 katrilyon lira... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Büyükşehir Belediyesi ve bağlı kuruluşların 2004 yılı konsolide bütçesinin toplam 6 katrilyon 706 trilyon lira olduğunu açıklayarak, ''Bu bütçe, dönemimizin son bütçesidir'' dedi. 
     Büyükşehir Belediyesi Meclisi, belediyenin Saraçhane'deki binasında, Başkan Vekili Ümit Özerol başkanlığında toplandı. 
     Belediyenin 2004 mali yılı bütçesinin de görüşüldüğü toplantıda konuşan Gürtuna, İstanbul'a 22 bin kilometre doğal gaz, içme suyu, yağmur ve atık su içeren altyapı çalışması yaptıklarını hatırlatarak, kentin altyapı problemlerinin yüzde 90'ını çözdüklerini, dere ıslahında da yüzde 80 oranında mesafe aldıklarını söyledi. 
     Gürtuna, son 5 yıllık çalışmalarını anlattığı konuşmasında, raylı sistem, deniz taşımacılığı ve ulaşımda yaptıkları hizmetlere dikkati çekti. 
     İstanbul için 2023 Yılı Vizyon ve Stratejik Eylem Planı hazırladıklarını da vurgulayan Gürtuna, belediye olarak halka verilen sağlık hizmetlerine de işaret etti. 
     Gürtuna, 17 ağustos depreminin ardından kentte depreme yönelik çalışmalara da dikkati çekerek, Deprem Master Planı ile depreme yönelik hukuki, idari ve teknik altyapının hazırlandığını anlattı. 
     
     2004 YILI BÜTÇESİ 
     Konuşmasında 2004 yılı bütçesinin rakamsal verilerini de dile getiren Gürtuna, ''Büyükşehir Belediyesi ve bağlı kuruluşların konsolide bütçesi toplam 6 katrilyon 706 trilyon lira'' dedi. 
     Gürtuna, Büyükşehir Belediyesi'nin bütçesinin 2 katrilyon 250 trilyon lira, İSKİ'nin 1 katrilyon 446 trilyon lira, İETT'nin 973 trilyon lira, mülhak kuruluşların 35 trilyon lira, bağlı şirketlerin de 2 katrilyon 1 trilyon lira olduğunu açıkladı. 
     Büyükşehir Belediyesi'nin bütçesinde 961 trilyon liranın yatırımlara ayrıldığını ifade eden Gürtuna, İSKİ'nin 616 trilyon, İETT'nin 184 trilyon, şirketlerin de 459 trilyon liralık yatırım bütçesi bulunduğunu söyledi. 
     Gürtuna, bütçeden yalnızca ulaşıma 422 trilyon lira ayrıldığını da belirterek, bunun yanı sıra sosyal amaçlı harcamalar için de yaklaşık 95 trilyon liralık bir bütçe ayırdıklarını ifade etti. 
     Belediyenin halen toplam 596 milyon dolar borcu bulunduğunu anlatan Gürtuna, belediyenin İstanbul'un çözüm bekleyen sorunlarına yönelik çalışmalarının kesintisiz devam edeceğini bildirdi. 
     ''Bu bütçe, dönemimizin son bütçesidir'' diyen Gürtuna, belediye meclis üyelerine de seslenerek, geçen 5 yıl zarfında genelde iyi günler yaşadıklarını ve zor şartlar altında görevlerini sürdürdüklerini anlattı. 
     
     ''İDDİASI OLAN İSTANBUL'U ÜRETTİK'' 
     Gürtuna, ''Mazbatayı aldığım nisan 99'da daha ilk gün operasyonlar ve soruşturmalar başladı. Çalışmalarımızı kesintisiz yaptık. Bugün huzurluyuz, mutluyuz. İddiası olan İstanbul'u ürettik'' diye konuştu. 
     Konuşması sırasında Ümit Yaşar Oğuzcan'ın ''İstanbul'' adlı şiirini de okuyan Gürtuna, şiirin ''İnsan bir kere sevmeye görsün Anladım nereye gidersen git orada İstanbul'' mısralarına işaret ederek, ''İstanbul nereye gidersek gidelim orada olacak'' dedi. 
     Meclis toplantısı, partilerin grup başkanlarının bütçe üzerindeki görüşmeleriyle devam ediyor. Görüşmelerin ardından belediyenin 2004 mali yılı bütçesinin oylanmasına geçilecek. 
     Bu arada, meclis çalışmalarının son bölümüne konuşma yapmak üzere katılan Gürtuna'nın, AK Parti Grubu'nun bulunduğu sıraya oturması dikkati çekti. 
     
</TEXT>
</DOC>
