<DOC>
<DOCNO> 214774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo08.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'u Kupa'da Mehmet Yılmaz ve Volkan sırtlıyor 
</HEADLINE>
<TEXT>

     Türkiye Kupası Çeyrek Finali'nde Konyaspor'u gümüş golle 2-1 yenerek yarı finale yükselmeyi başaran Trabzonspor'da, Mehmet Yılmaz ve Volkan Kürşad Bekiroğlu attıkları gollerle takımın başarısında önemli rol oynadılar. 
     Geçen sezon Türkiye Kupası'nın sahibi olan bordo-mavili takımda 8 golle kupada en fazla golü kaydeden Mehmet Yılmaz, Konyaspor'a attığı golle tekrar kupada golle buluştu. Bu futbolcu attığı golle de takımını yarı finale taşıyan isim oldu. 
     Devre arasında Adanaspor'dan Trabzonspor'a gelen Volkan Kürşad Bekiroğlu ise forma giydiği 2 Türkiye Kupası maçında 2 gol kaydetti. 
     Diyarbakırspor karşısında attığı golle takımının çeyrek finale çıkmasında payı olan Volkan, Konyaspor maçında 90. dakikada kaydettiği golle karşılaşmanın uzatmalara gitmesini sağladı. 
     
     MEHMET YILMAZ ''HEDEF KUPA'' 
     Trabzonspor'un golcü oyuncusu Mehmet Yılmaz, takımının yarı finale çıkmasından büyük mutluluk duyduğunu, Türkiye Kupası'na tekrar sahip olmayı düşündüklerini söyledi. 
     Mehmet Yılmaz, Konyaspor maçında çok iyi bir mücadele ortaya koyduklarını belirterek, ''Adanaspor maçına oranla daha iyiydik. Mücadele adına iyi oynadık ve Konyaspor karşısında turu geçmeyi başardık'' dedi. 
     Ligde bu sezon Konyaspor karşısında aldıkları kötü sonuçları bir nebze olsun unutturduklarını da ifade eden Mehmet Yılmaz, ''Geçen sene Türkiye Kupası'nı almıştık. Bunda bütün takım arkadaşlarımın payı büyüktü. Bu sezonda Türkiye Kupası'nı almak istiyoruz. Bu güçte olduğumuza inanıyoruz'' diye konuştu. 
     Volkan ise Konyaspor maçının çok zorlu geçtiğini belirterek, ''Saha çok ağırdı. Ancak zor da olsa karşılaşmadan galibiyetle ayrılmayı başardık. Özellikle ikinci yarıda bizi çok destekleyen taraftarlara teşekkür ediyorum'' dedi. 
     Volkan, Türkiye Kupası'nda 2 maçta 2 gol attığını ve bundan mutluluk duyduğunu da ifade ederek, ''Takım olarak finale kadar emin adımlarla yolumuza gidiyoruz. İnşallah Türkiye Kupası'nın sahibi olacağız'' diye konuştu. 
     
</TEXT>
</DOC>
