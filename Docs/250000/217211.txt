<DOC>
<DOCNO> 217211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo30.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Villarreal, İstanbul'a ikinci antrenörü Garcia ile geliyor... 
</HEADLINE>
<TEXT>

     UEFA Kupası'nda Galatasaray'ın rakibi olan İspanyol Villareal'de istifa eden teknik direktör Benito Floro'nun yerine takımda ikinci antrenör olarak görev yapan Francisco Garcia getirildi. 
     La Liga'da Zaragoza karşısında alınan 4-1'lik yenilgi sonrasında herhangi bir futbolcu ismi vermeden takımın tümünü ''motivasyonsuzlukla'' suçlayan Floro'nun istifasının ardından, göreve getirilen Garcia'nın takımı Galatasaray maçına hazırlayacağı belirtildi. 
     İspanyol televizyon ve radyolarında yapılan yorumlarda, Floro'nun istifası için ''büyük sürpriz'' denildi. 
     Villareal Kulübü Başkanı Fernando Roig, ''Floro'nun istifasını beklemiyordum. Beni şaşırttı. Bana istifa etme nedenlerini akşam söyledi ve bana en iyisinin kendi yolunda gitmesi olduğunu açıklayınca istifasını kabul ettim. Bana öyle geliyor ki çok açık bir karar aldı ve bunu da futbolcularına söyledi. Takımın sorumluluğu her zaman teknik direktöre ait. Benim tarafımdan futbolcuların gayretinden ve çalışmalarından memnunum. Ligde iyi bir durumdayız ve sezon iyi devam ediyor'' dedi. 
     Roig, teknik direktörün istifasının futbolcular açısından Galatasaray maçına etki edip etmeyeceği yönündeki bir soruya ise ''Tek bildiğimiz şey, istifanın olduğudur. Umuyorum ki, bu UEFA Kupası'na etki yapmaz. Ben eminim ki, etkilemeyecek'' cevabını verdi. 
     
</TEXT>
</DOC>
