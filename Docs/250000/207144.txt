<DOC>
<DOCNO> 207144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/dunya/dun03.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Evet, Lindh'i ben öldürdüm 
</HEADLINE>
<TEXT>

   Sırp asıllı tutuklu sanık Mijailo Mijailovic, İsveç'in eski Dışişleri Bakanı Anna Lindh'i öldürdüğünü itiraf etti 
      İRFAN KURTULMUŞ Kopenhag 

   
   İsveç'in eski Dışişleri Bakanı Anna Lindh'i öldürdüğü iddiasıyla 24 Eylül'den beri tutuklu bulunan Sırp asıllı Mijailo Mijailovic, avukatının isteği üzerine alınan önceki günkü ifadesinde suçunu kabul etti. 
   İsveç Haber Ajansı dün, 25 yaşındaki zanlının son verdiği ifadede, Lindh'i 10 Eylül 2003 tarihinde Stockholm'deki Nordiska Kompaniet alışveriş merkezinde bıçakladığını itiraf ettiğini duyurdu. 
   Lind'in öldürülmesiyle ilgili soruşturmayı yürüten Başsavcı Agneta Blidberg, gelişmeye şaşırmadığını, Mijailovic'in suçunu itiraf etmese bile dosyada zanlı aleyhine çok güçlü teknik delillerin mahk miyetine yeteceğinden emin olduğunu söyledi. 
   Mijailovic'in avukatı Peter Althnin ise, dün yaptığı açıklamada, müvekkilinin herhangi bir ideolojik ya da siyasi nedenle cinayeti işlemediğini vurguladı. 
   İsveç gizli polisi SAEPO tarafından hazırlanan ve basında yayımlanan gizli bir raporda, Mijailovic'in Sırp asıllı olduğuna dikkat çekilerek, cinayeti NATO'nun 1999 yılındaki Yugoslavya harek tı sırasında Sırbistan'da zarar gören yakınlarının intikamını almak için işlemiş olabileceği iddia edilmişti. 
   Kaldırıldığı Karolinska Hastanesi'nde olaydan bir gün sonra hayatını kaybeden Anna Lindh, 1982 yılında milletvekili olarak başlayan siyasi yaşamında hızlı bir yükseliş kaydetmişti. 1994 yılında Çevre Bakanı olan Lindh, 1998 yılında Dışişleri Bakanlığı'na atanmıştı. Göran Persson'dan sonra başbakan olmasına kesin gözüyle bakılan Anna Lindh, evli ve iki çocuk annesiydi. 
   
   
   
</TEXT>
</DOC>
