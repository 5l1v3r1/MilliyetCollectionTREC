<DOC>
<DOCNO> 200398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo06.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Memo 22 dakikada 21 sayı attı 
</HEADLINE>
<TEXT>

     ABD Profesyonel Basketbol Ligi'nde NBA 6. hafta mücadelesine, bu sabaha karşı yapılan 8 maçla devam edildi. 
     Merkez Grubu'nda 2. sırada yer alan Detroit Pistons, deplasmanda Houston Rockets'a yenilerek, 21. maçında 7. yenilgisini aldı. 
     Karşılaşmada Pistons'da oyuna sonradan girerek 22 dakika sahada kalan Mehmet Okur, bu sezonun en yüksek rakamına ulaşarak 21 sayı kaydetti ve takımının en skorer oyuncusu oldu. 21 sayının yanısıra 2 savunma ve 2 hücum ribaundu alan, 1 asist yapıp 1 de top çalan Okur, serbest atışlarda 5'de 4, 2 sayılık atışlarda 12'de 7, 3 sayılık atışlarda da 2'de 1 isabet buldu. 
     Pistons'da ayrıca Richard Hamilton, 17 sayı ve 4 ribaunt, Chauncey Billups, 11 sayı, 4 ribaunt ve 4 asist, Tayshaun Prince de 10 sayıyla oynamalarına karşın yenilgiyi önleyemedi. 
     Evsahibi ekipte ise dev Çinli pivot Yao Ming, 22 sayı kaydederken, kariyerinin en yüksek rakamına ulaşarak 20 ribaunt aldı, 5 de blok yaptı. Rockets'ı diğer galibiyete taşıyan isimler olarak 14 sayı ve 4 ribauntla Maurice Taylor, 14 sayıyla Cuttino Mobley, 13 sayı ve 7 ribauntla da Kelvin Cato göze çarptı. 
     Geçen sezonun şampiyonu San Antonio Spurs, deplasmanda Miami Heat'i farklı skorla yenip, 21. maçında 11. galibiyetini almasına karşın Ortabatı Grubu'nda 7. ve son sıradan yine kurtulamadı. 
     Maçta Spurs'de 22 dakika forma şansı verilen Hidayet Türkoğlu, 6 sayı, 2 savunma ribaundu, 2 asist ve 1 top çalma performansı gösterdi. Türkoğlu, 3 sayılık atışlarda 2'de 0, 2 sayılık atışlarda 3'de 2, serbest atışlarda da 4'de 2 isabet kaydetti. 
     Konuk ekipte geçen sezonun ''en değerli oyuncusu'' Tim Duncan, 21 sayı, 19 ribaunt ve 6 blok, Sloven pivot Radoslav Nesteroviç de 21 sayı ve 13 ribauntla galibiyette başrolü oynarlarken, Arjantinli forvet Emanuel Ginobili 11 sayı, Fransız oyun kurucu Tony Parker da 10 sayı ve 11 asistle galibiyete büyük katkı yaptı. 
     Evsahibi ekipte ise Lamar Odom, 17 sayı ve 9 ribaunt, Dwyane Wade 14 sayı, Eddie Jones, 14 sayı, 8 ribaunt ve 4 asist, Brian Grant da 10 ribauntla oynadı. 
     Öte yandan bu sezon ligin en başarısız ekibi görünümündeki Atlantik Grubu sonuncusu Orlando Magic, deplasmanda Dallas Mavericks'e farklı skorla yenilip 20. maçında üstüste 19. yenilgisini aldı. Bu maçta Magic formasını 5 dakika giyen Gürcü asıllı Türk vatandaşı Zaza Pachulia, maçı 2 sayı, 2 ribaunt 1 hücum-1 savunma ve 1 top çalmayla tamamladı. 
     Bu arada Atlanta Hawks'ın, deplasmanda Cleveland Cavaliers'a yenildiği maçta Hawks'ın yıldız pivotu Şerif Abdürrahim, takımının 85 sayısından 43'ünü kaydetmesine karşın yenilgiye engel olamadı. 
     Ligde 6. hafta mücadelesi, yarın sabaha karşı yapılacak 6 maçla tamamlanacak. 
     NBA'de, günün maçlarında alınan sonuçlar şöyle 
     New Jersey Nets 99 - Phoenix Suns 88. 
     Cleveland Cavaliers 95 - Atlanta Hawks 85. 
     Miami Heat 70 - San Antonio Spurs 86. 
     Chicago Bulls 91 - New Orleans Hornets 97. 
     Dallas Mavericks 110 - Orlando Magic 97. 
     Houston Rockets 86 - Detroit Pistons 80. 
     Milwaukee Bucks 109 - Washington Wizards 114 uzatmada . 
     Golden State Warriors 104 - New York Knicks 92. 
     
</TEXT>
</DOC>
