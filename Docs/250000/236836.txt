<DOC>
<DOCNO> 236836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun18.html </URL>
<DATE> 2004/05/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fransa, 'Kaplancı' imamı konuşuyor... 
</HEADLINE>
<TEXT>

     Paris'te yaşayan Türk imam Mihdat Güler'in, "şiddet eylemler ve terörizm"i teşvik eden "Kaplancılar" örgütünün Fransa'daki sorumlusu olduğu gerekçesiyle sınır dışı edilmek üzere gözaltına alınması olayı, Fransa'da büyük yankı buldu. 
     Fransız basını, 400 bin Türkün yaşadığı Fransa'da örgüt yanlılarının sayısının 500'yi geçmediğine dikkat çekerken 1990 yıllarında ülkedeki Türk aydınlarının camiye "Anadolu İslam Federe Devleti" yazılı bir pankart asılması üzerine Fransız hükümetine protesto mektubunu gönderdiklerini anımsattı. 
     
     DOMİNİQUE DE VİLLEPİN KARARLI 

     Muhafazakar Le Figaro gazetesi, eski Dışişleri Bakanı Dominique de Villepin'in başında bulunduğu İçişleri Bakanlığının köktendinci imanlara ilişkin sertlik politikasını sürdürdüğüne dikkat çekti. 
     45 yaşındaki Güler'in, "cihat"ı savunan ve Türkiye'de İslamcı bir devleti kurmayı amaçlayan "Kaplancılar" örgütünün Fransa'taki sözcüsü olduğu belirtildiğini kaydeden gazete, Fransa'nın örgüt yanlılarının sayısının ancak 500 cİvarında olmasına karşın şiddete dayanan bir ideoloji savundukları için daima polisin yakın takibin altında olduklarını ifade etti. 
     Geçen yıldan bu yana kendilerini "Kaplancı" olarak ilan edilen üç imamın Fransa'dan sınır dışı edildiğini anımsatan gazete, Güler'in daha önce neden gözaltına alınmadığını sordu. 
     Erkek kardeşi Ahmed Güler, Mihdat Güler'in 19 yaşından beri Fransa'da yaşadığını, 16 yıldır camiiyi yönettiğini söylediğine dikkat çekerken Güler'in yakınlarınca beş çocuklu, iyi bir aile babası olarak tanımlandığını kaydetti. 
     
     SİYASİ İLTİCA BAŞVURUSUNDA BULUNDU 

     Güler'in göz altına alındıktan sonra siyasi iltica başvurunda bulunduğunu kaydeden gazete, İçişleri Bakanı Dominique de Villepin, şiddeti teşvik edenlerle mücadele kararlılığını dile getirirken aşırı görüşleri olan imanları sınır dışı etmeye devam edeceklerini söylediğini anımsattı. 
     Le Figaro, Almanya'da kurulan "Kaplancılar" örgütü ve yan kuruluşlarının 2001 yılında Almanya tarafından yasaklandığına dikkat çekerken de örgütün lideri Metin Kaplan'ın Türkiye tarafından iadesi istendiğini, Almanya'nın sonunda iadesini kabul edebileceğini yazdı. 
     Sol görüşlü Liberation gazetesi ise, İçişleri Bakanı Dominique de Villepin'in İslam Konseyi bölge başkanlarıyla yaptığı toplantıda "aşırı imamları sınır dışı" etmeyi sürdüreceğini bildirdiği gün Mithat Güler'in gözaltına alındığı öğrenildiğini belirtti. 
     
     AVUKATI SUÇLAMALAR TEMELSİZ 

     Gazete, Mihdat Güler'in avukatı Adrier Namigohar'ın, İçişleri Bakanlığının Güler hakkındaki suçlamaların "temelsiz" olduğunu, Güler'in yıllarca Citroen şirketinde çalıştığını ve hiç bir zaman yargı ile bir sorununun olmadığını savunduğunu kaydetti. 
     Buna karşın, gazete, adı açıklanmayan Fransa'daki bir Türk kuruluşu yetkilisinin kendilerinin çok daha önce "Fransa İslam Cemiyeti" kuruluşunun çok katı, aşırı köktendici olduğunu Fransız makamlarına bildirdiğini ancak hiç bir zaman yanıt alamadıkları yolundaki sözlerine de yer verdi. 
     
</TEXT>
</DOC>
