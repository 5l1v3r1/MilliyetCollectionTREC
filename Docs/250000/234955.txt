<DOC>
<DOCNO> 234955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo07.html </URL>
<DATE> 2004/04/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Barcelona R.Madrid'i yıktı, Nihat Sociedad'ı kurtaramadı 
</HEADLINE>
<TEXT>

     Hüseyin NARİN 
İspanya'da yılın maçı olarak gösterilen Real Madrid-Barcelona kapışmasında gülen taraf Barcelona oldu 1-2. 
     Haftaya lider Valencia ile aynı puanda başlayan başkent temsilcisi, 54. dakikada Santiago Solari ile 1-0 öne geçti. Golden sonra Barcelona'nın teknik direktörü Rijkaard Kluivert hamlesini yaptı ve Hollandalı golcü oyuna girer girmez topla ilk buluşmasında kafayla Real Madrid filelerini havalandırdı. 
     Ve maçın bitimine 4 dakika kala Katalan ekibine galibiyeti getiren gol geldi. Ronaldinho'nun mükemmel pasında Xavi, kaleci Casillas'ın üzerinden topu ağlara gönderdi ve Madridliler yıkıldı. Maç 1-1 sürerken eski Barcelonalı Real Madridli yıldız Luis Figo 69. dakikada kırmızı kart gördü. Bu sonuçla Real Madrid 70 puanda kalırken Barcelona puanını 66'ya yükseltti. 
     Lider Valencia ise Athletic Bilbao deplasmanından 1-1'lik skor ve 1 puanla döndü. Valencia'nın golünü Lopez atarken, Bilbao'nun sayısını Horno kaydetti. Valencia ligin bitimine 4 hafta kala Real Madrid'in bir puan önünde 71 puanla liderliğini sürdürdü. 
     Nihat yenildi, Deportivo berabere 
     40 puanla tehlikeli bölgede bulunan Nihat'lı Real Sociedad, Real Betis'e 2-1'le boyun eğdi. Betis'in sayılarına Esono ve Dani imza atarken, Sociedad'ın tek golünü temsilcimiz Nihat Kahveci 45. dakikada kaydetti. 
     Bu sezon Şampiyonlar Ligi'nin flaş takımı Deportivo, La Liga'daki üçüncülük mücadelesinde Malaga ile 2-2 berabere kalarak Barcelona'nın 4 puan gerisine düştü. 
     Diğer sonuçlar Espanyol-Atletico Madrid 3-1, Celta Vigo-Osasuna 1-0, Racing Santander-Albacete 0-2, Valladolid-Mallorca 1-3, Villarreal-Real Murcia 1-0, Zaragoza-Sevilla 4-4. 
     Kalan maçlar... 
     La Liga'da zirvedeki takımların kalan maçlarının programları ise şöyle 
     

     

35. HAFTA Valencia-Real Betis Barcelona-Espanyol Deportivo-Real Madrid 36. HAFTA Sevilla-Valencia Real Madrid-Mallorca Celta Vigo-Barcelona 37. HAFTA Villareal-Valencia Real Murcia-Real Madrid Barcelona-R.Santander 38. HAFTA Valencia-Albacate Real Madrid-R.Sociedad R.Zarogoza-Barcelona      
</TEXT>
</DOC>
