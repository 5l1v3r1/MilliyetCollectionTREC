<DOC>
<DOCNO> 216624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/ekonomi/eko03.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener, borsadaki ilk gününde iki tavan yaptı 
</HEADLINE>
<TEXT>

   Fenerbahçe borsada hızlı başlangıç yaptı. İki seansta da tavan yapan hisseler günü yüzde 21.9 primle 12 bin 800 liradan kapattı 
   EKONOMİ SERVİSİ 
   
   Halka arza hasret borsacılar dün yüzde 15'i işlem görmeye başlayan Fenerbahçe Sportif hisselerini kapıştı. Güne 10 bin 500 liradan başlayan FB, iki seansta da tavan yaptı ve günü 12 bin 800'den kapattı. Galatasaray ve Beşiktaş günün "en fazla kaybettiren"i oldu. Halka açılan üçüncü spor kulübü olan Fenerbahçe'nin hisseleri, dün açılıştan itibaren tavan yaptı. 10 bin 500 liradan halka arzedilen hisseler ilk seansı yüzde 10.48 artışla kapattı. İkinci seansa da tavanla başlayan hisseler seans boyunca 12 bin 800'den işlem gördü. Böylece halka arzdan hisse alanlar yüzde 21.9 kazançlı çıktı. 
   İki yıl önce dün işlem görmeye başlayan Beşiktaş ve Galatasaray ise Fenerbahçe'nin borsaya geldiği gün en çok kaybettiren hisseler oldu. Dün Galatasaray yüzde 19.87, Beşiktaş ise yüzde 15.83 düştü. İki büyük kulübün halka açılan şirketleri, ilk işlem günlerinde de yatırımcılarını üzmüştü. İlk gün sonunda Galatasaray yüzde 8 Beşiktaş da yüzde 18.2 değer yitirmişti. 
   
   Ahlak dersi 
   Fenerbahçe Spor Kulübü Mali Koordinatörü Abdülkadir Kuşin, Beşiktaş'ın halka arzının ardından ilk seansta yaşanan düşüşü hatırlatarak, "Aylardan beri Fenerbahçe Kulübü'ne mali konularda ahlak dersi vermeye cüret edenlerin önce bu konunun hesabını vermelerini bekliyoruz" dedi. Borsaya gelme nedenini "Fenerbahçe hissesinin alıcılarının ilk seansta nasıl davranacağını izlemek" sözleriyle açıklayan Kuşin, "Piyasaları kandıramazsınız. Doğrular satın alınır. Fenerbahçe hisseleri daha açılır açılmaz tavan yaptı. Bu tablodan mutluluk duyuyoruz" dedi. 
   
   
</TEXT>
</DOC>
