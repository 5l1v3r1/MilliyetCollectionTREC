<DOC>
<DOCNO> 248925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun08.html </URL>
<DATE> 2004/06/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Afganistan'da yeni çatışmalar 
</HEADLINE>
<TEXT>

     Herat - Afganistan'da, Abdülselam Han'a bağlı güçlerin Gor eyaleti başkenti Çakçaran'ın önemli bir kısmının denetimini ele geçirdikleri, çıkan çatışmalarda 18 kişinin öldüğü ya da yaralandığı bildirildi. 
     Gor eyaleti polis müdürü General Zaman, dün gece kentin büyük kısmının Han'ın güçlerinin eline geçtiğini söyledi.Zaman, Han'a bağlı güçlerin sivil bölgelere yüzlerce roket attığını öne sürdü. Han ise sivil bölgelere hükümet güçlerinin ateş açtığını iddia etti. 
     Han, Çakçaran'da yaptığı açıklamada, kentin kendi denetimlerinde bulunduğunu, durumun sakin olduğunu, yerel yönetime karşı çıkan bazı komutanların da kendi güçlerine katıldığını söyledi. 
     Bu arada, Gor valisi İbrahim Melikzade'nin, dün Herat'a sığındığı belirtildi. 
     
</TEXT>
</DOC>
