<DOC>
<DOCNO> 200761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/siyaset/siy20.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Baykal, Derviş'e AB'yi bırakmadı    CHP lideri Deniz Baykal ile Genel Başkan Yardımcısı Kemal Derviş arasında yaşanan genel başkan yardımcılarının sorumluluk alanlarıyla ilgili anlaşmazlığa "CHP tarzı çözüm" bulundu. Derviş'in çalışmalarını sürdürmek istediği Avrupa Birliği AB konusunun Türkiye'nin içinde bulunduğu süreç nedeniyle Baykal'a bağlı kalması, Derviş ve diğer genel başkan yardımcılarının da kendisine yardımcı olması kararlaştırıldı. CHP'de yerel seçimler öncesinde parti bünyesinde çalışma grupları kurulması kararlaştırıldı ve Baykal "ekonomi" çalışma grubunun başına Derviş'in gelmesini istedi. Ancak Derviş, AB grubunu talep etti. Derviş, ekonomi çalışma grubunun başına da CHP Genel Sekreter Yardımcısı Algan Hacaloğlu'nu önerdi. 
   
   Hükümet rotayı AB'ye çevirdi    İstanbul'daki saldırılar ve Irak'a ilişkin gelişmelerin netlik kazanmasının ardından kritik Brüksel zirvesi öncesinde hükümet rotayı Avrupa Birliği'ne AB çevirdi. AB ile dış politik konuların ele alındığı dünkü Bakanlar Kurulu'nun ardından açıklama yapan Hükümet Sözcüsü Cemil Çiçek, önümüzdeki dönemde AB'ye ilişkin yoğun mesai yapılacağını söyledi. Çiçek, konuşmasını şöyle sürdürdü "En öncelikli mesele AB'dir. Bu konu üzerinde hassasiyetle duruyoruz. 44 yıllık maratonda son dönemece girdik. Bu haftadan itibaren her hafta Bakanlar Kurulu'nda Türkiye - AB ilişkilerini gündem maddesi yapacağız." 
   
   Gül Hükümet bildiğini yapar    Dışişleri Bakanı Abdullah Gül, katıldığı İnsan Hakları Danışma Kurulu İHDK toplantısında, Kuran kurslarıyla ilgili yönetmelik değişikliğinden dolayı eleştirildi. İHDK üyesi Fethi Bolayır, Gül'e "Kuran kursları yönetmeliğinde yanlış yol izliyorsunuz. Bazı devlet kurumlarına kadın eleman almama yönündeki uygulamalarınız da hatalı" dedi. Gül ise "Şüphesiz ki hükümetimiz doğru bildiğini yapacaktır" karşılığını verdi. Eğitim - Sen Genel Başkanı Alaaddin Dinçer de, Başbakan Erdoğan'la Devlet Bakanı Mehmet Aydın'a birer mektup göndererek Kuran kursları yönetmeliğinin geri çekilmesini istedi. Yönetmeliğin Anayasa'ya aykırı olduğunu öne süren Dinçer, aksi takdirde yargıya başvuracaklarını bildirdi. 
   
   16 büyükşehirin sınırları genişliyor    Büyükşehirlerin sınırlarını yeniden belirleyen kanun teklifi TBMM İçişleri Komisyonu'nda kabul edildi. 16 büyükşehir belediyesinin sınırları 28 Mart 2004'teki yerel seçimler öncesi nüfusları ölçüsünde genişletilecek. İstanbul'daki 32 ilçe ve 72 belde büyükşehir sınırları kapsamına alınacak. Silivri, Sultanbeyli, Çatalca, Büyükçekmece ve Şile büyükşehir belediyesi sınırı içine girecek. Ankara'da Elmadağ, Çubuk, Kazan ve Akyurt ilçe belediyeleri de büyükşehir belediyesine bağlanacak. Adana'da 16 belde büyükşehire bağlanacak, 40 köy mahalle sayılacak, İncirlik büyükşehir sınırına girecek. CHP'liler, düzenlemenin seçim öncesi yapılmasına karşı çıktı. 
   
   Öğrenci yurduna satırlı baskın...    Sağ görüşlü 30 öğrenci, sol görüşlü öğrencilere saldırdı. 10 kişi gözaltında 
   Çanakkale'de Onsekiz Mart Üniversitesi Terzioğlu Öğrenci Yurdu'na bıçak ve satırlarla baskın yapan öğrencilerden 10'u gözaltına alındı. Üniversitede eğitim gören 30'a yakın sağ görüşlü öğrenci, dün saat 00.30'da Atatürk Caddesi'ndeki yurda geldi. Bu sırada etüt salonunda saz çalan sol görüşlü öğrenciler, odalarına kaçtı. Yurdun giriş kapısının camlarını kıran grup, ikinci kattaki odalara girmek istedi. Olay yerine gelen polis 10 kişiyi gözaltına alırken, diğerleri kaçtı. Aramada gaz tabancası, satır ve 20 santimetre uzunluğunda bir bıçak buldu. Açıklama yapan öğrenciler "Kendilerine ülkücü reisi sıfatını veren bir grup yurtta terör estirdi" dedi. 
   
   Dekana saldırı    Selçuk Üniversitesi Ziraat Fakültesi Dekanı Prof. Dr. Mehmet Kara, saldırıya uğradı. Fakülte kantininin duvarlarına ülkücülerin astığı iddia edilen KKTC ve Türk bayrağı ile Alparslan Türkeş'in fotoğrafını, "Burada sadece Türk bayrağı kalabilir" diyerek diğerlerini indirten Kara, koridorda tartıştığı 5 kişinin saldırısına uğradı. Saldırganlar kaçarken, kafasına sert cisimle vurulan Kara, hastaneye kaldırıldı. 
   
   
   
</TEXT>
</DOC>
