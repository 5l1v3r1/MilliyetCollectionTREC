<DOC>
<DOCNO> 230564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun09.html </URL>
<DATE> 2004/04/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Felluce'de ateşkes uzatıldı... 600 Iraklı öldü... 
</HEADLINE>
<TEXT>

     Irak'ta, Sünni milislerle Amerikan askerleri arasında bir haftadır çatışmaların sürdüğü Felluce kentinde ilan edilen ateşkesin süresinin bu akşama kadar uzatıldığı bildirildi. 
     Irak İslami Partisi'nden olan ve çatışan taraflar arasında arabuluculuk yapan Alaa El Mekki, Amerikan ordusu ile Sünni milisler arasında varılan anlaşma uyarınca, bu sabah sona eren ateşkesin süresinin 12 saat daha uzatıldığını belirtti. 
     Kentte ateşkes, dün yerel saatle 10.00'da TSİ 09.00 yürürlüğe girmişti. 
     El Mekki bu arada, hastane kaynaklarına dayandırdığı açıklamasında da, kentteki çatışmalarda şu ana kadar 600'den fazla Iraklının öldüğünü, yaklaşık 1250 kişinin de yaralandığını açıkladı. 
     
     BİLDİRİLER... 
     Irak'ta ABD liderliğinde koalisyon güçlerinin Kerbela üzerinde attıkları bildirilerle, ''bölge sakinlerinin koalisyon üslerinden uzak durmaları, bir saldırı olursa yanıt verileceği'' uyarıları yapıldı. 
     Uçaklardan atılan bildirilerde, Arapça olarak ''Koalisyon güçleri size zarar vermek istemiyor, ama bir saldırı olursa yanıtı verilir. Yeterli ateş gücüne sahibiz ve kendimizi savunmak için bunu kullanmaya da hazırız'' denildi. 
     Irak'ta Şii lideri Mukteda El Sadr'a bağlı milislerin ayaklanmasının ardından, ülkede çatışmalar patlak vermişti. Bu ayaklanma çerçevesinde, Kerbela'da milislerle koalisyon bünyesindeki Polonyalı ve Bulgar askerler arasında çatışmalar çıkmıştı. 
     
</TEXT>
</DOC>
