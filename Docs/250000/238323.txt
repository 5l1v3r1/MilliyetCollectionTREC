<DOC>
<DOCNO> 238323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun02.html </URL>
<DATE> 2004/05/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Sadr'ın milisleri, valilik binasını ele geçirmeye çalışıyor... 
</HEADLINE>
<TEXT>

     Irak'ta ABD önderliğindeki koalisyon güçlerine karşı savaşan Şii lideri Mukteda Sadr'a bağlı milislerin Basra'da valilik binasını ele geçirmeye çalıştığı bildirildi. 
     Görgü tanıkları, kentin bazı bölümlerini ele geçiren milislerin valilik binasına saldırdığını ve korumalarla çatıştığını söyledi. 
     Korumalara destek vermek için gelen İngiliz askerlerinin, binanın kontrolünü sağladığı belirtildi. 
     Çatışmada en az bir kişinin yaralandığı kaydedildi. 
     Sadr'ın Basra'daki yardımcısı Şeyh Abdüssettar El Bahadli, dünkü hutbesinde İngiliz askeri yakalayana 350, öldürene 150 dolar ödül vaat etmişti. 
     Necef, Kufe ve Kerbela'yı denetiminde tutan Sadr'ın Mehdi Ordusu, kontrolü tamamen ele geçirmiş olmasa da Basra'da da faal durumda bulunuyor. 
     Öte yandan Basra'nın kuzeyindeki Amara'da, koalisyon güçleriyle Mehdi Ordusu arasında, İngiliz askerlerinin Sadr'ın bürosuna baskınından sonra çıkan çatışmalarda 3 milisin öldüğü, 8 milisin yaralandığı bildirildi. 
     İngiliz ordu sözcüsü, çatışmada 2 askerin de hafif yaralandığını belirtti. 
     
</TEXT>
</DOC>
