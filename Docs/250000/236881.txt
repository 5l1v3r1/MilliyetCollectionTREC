<DOC>
<DOCNO> 236881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko18.html </URL>
<DATE> 2004/05/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kaset kapağı 3 milyara, tebrik kartı 2 milyar liraya tasarlanıyor... 
</HEADLINE>
<TEXT>

     Bir logo tasarımının yaklaşık 7.5 milyar liraya mal olması, logo, afiş ya da tebrik kartı tasarımı yaptırmak için reklam ajanlarının kapısını çalan pek çok kişiyi şaşırtıyor. 
     Ülke genelinde reklam ve tanıtım hizmeti veren reklam ajanları, hazırladıkları çeşitli profesyonel tasarımlarla bir ürün ya da firmanın imajını adeta yeniden yaratıyor. 
     Günlük hayatta, satın alınan bir ürün üzerinde ya da bir televizyon reklamında karşılaşılan ve çok sayıda tüketicinin üzerinde düşünmeyi aklından bile geçirmediği şirket isimleri ve logolar, haftalar ya da aylarca yapılan yoğun çalışmalar sonucu ortaya çıkarılıyor. 
     Tüketicinin tercihini belirleyecek kadar güçlü olan simgesel anlatımlar ve zihinlerdeki çağrışımlardan yola çıkılarak hazırlanan logo tasarımlarının da bir maliyeti var. 
     Ankara Reklamcılar Derneği tarafından müşterilerin tasarım ücretleri hakkında bilgi sahibi olması için hazırlanan fiyat listesine göre, bir logo tasarımı 7.5 milyar, kaset kapağı 3 milyar, tebrik kartı tasarımı ise yaklaşık 2 milyar liraya yapılıyor. 
     Kurulan bir şirket ya da piyasaya çıkacak ürün için yapılacak tasarımın maliyeti 6 milyar lirayı bulurken, televizyon bant reklam tasarımı için 3 milyar 250 milyon, sertifika ya da onur belgesi tasarımı için ise 2 milyar 450 milyon liranın gözden çıkarılması gerekiyor. 
     Standart bir afiş tasarımı 2 milyar 900 milyon lira, ajanda tasarımı 5 milyar 600 milyon lira, bilbord tasarımı 3 milyar 700 milyon lira, çek tasarımı 4 milyar 125 milyon lira, el ilanı 1 milyar 600 milyon lira, kitap ve dergi kapağı tasarımı ise 2 milyar 640 milyon liraya mal oluyor. 
     Ankara Reklamcılar Derneği Başkanı Necdet Kaya, marka yaratmanın sanıldığı kadar kolay bir iş olmadığını, düz bir yazı karakteri gibi görünen marka isminin bile büyük uğraşlar sonucu oluşturulduğunu söyledi. 
     Her yazı, harf ve şeklin, insan beyninde farklı durumlar ve hisler oluşturduğunu anlatan Kaya, şunları kaydetti 
     ''Logo tasarımı gibi işler, marka olmak isteyen firma ya da ürün için ilk basamağı oluşturmaktadır. Büyük firmalar çizgilerin ve simgesel anlatımın gücünü keşfetti. Ürününüz çok kaliteli olabilir ancak iyi bir logonuz yoksa akılda kalmazsınız. Bizim amacımız, Anadolu'daki firmalara da benzer hizmetler vererek, daha fazla kişiye ulaşmalarını sağlamak.'' Kaya, Türkiye'de henüz tasarım ve reklamın öneminin yeterince kavranmadığını ifade ederek, ''Çok sayıda firma bu gücün farkında değil. Bize logo tasarımı için gelen çok sayıda firma sahibi, Bir kaç çizgiye bu kadar para verilir mi diyor. Oysa bizim çizdiklerimiz, gelişigüzel bir kaç çizgi değil, kendisi ya da firmasının geleceğidir'' diye konuştu. 

     
</TEXT>
</DOC>
