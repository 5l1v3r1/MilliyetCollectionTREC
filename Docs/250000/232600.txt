<DOC>
<DOCNO> 232600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur06.html </URL>
<DATE> 2004/04/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Dikey geçiş sınavı için başvuru süresi 22 Nisan'da sona eriyor 
</HEADLINE>
<TEXT>

     Meslek yüksekokulları ile açıköğretim ön lisans mezunlarına lisans yapma olanağı sağlayan Dikey Geçiş Sınavı'na DGS 12 Nisan Pazartesi günü başlayan başvuru süresi 22 Nisan Perşembe günü sona erecek. 
     Öğrenci Seçme ve Yerleştirme Merkezi'nce ÖSYM gerçekleştirilecek sınava, meslek yüksekokulları ile açıköğretim ön lisans programlarından en çok beş yıl önce mezun olanlar ve halen son sınıfta olup da staj dışındaki mezuniyet şartlarını yerine getirenler başvurabilecek. 
     KKTC meslek yüksekokullarının son sınıf öğrencileri ve mezunları, Türkiye'de meslek yüksekokulu adı taşımayan ancak bir mesleğe hazırlayan ön lisans programlarından mezun olanlar ve aynı koşullarda yurtdışından mezun olup denkliği kabul edilenler ile özel yetenek sınavıyla öğrenci alan lisans programlarına dikey geçiş yapmak isteyenler de DGS'ye başvurabilecek. 
     1999 ve daha önceki yıllarda bir ön lisans programından mezun olanlar ile bugüne kadar 3 kez DGS'ye girmiş olanların başvurusu kabul edilmeyecek. 
     Açıköğretim ve meslek yüksekokullarının ön lisans programlarından mezun olup kendi alanındaki açıköğretim lisans programlarına devam etmek isteyenlerin DGS'ye girmeleri gerekmiyor. 
     
     SINAV ÜCRETİ VE TERCİH SIRALAMASI 
     Bu öğretim yılında mezun olabilecek durumdaki meslek yüksekokulu öğrencileri kendi okullarından, Açıköğretim Fakültesi AÖF ön lisans programlarından mezun olabilecek durumdakiler kendi AÖF bürolarından, diğer adaylar da herhangi bir AÖF bürosundan veya ÖSYM Sınav Merkezi yöneticiliklerinden 6 milyon lira karşılığında başvuru belgesi alabilecekler. Adaylar ayrıca 50 milyon lira sınav ücreti ödeyecek. Adaylar, kılavuzdaki kurallara göre dolduracakları başvurma belgelerini yine aldıkları yerlere teslim edecek. 
     DGS kılavuzunda, genel başvurma koşullarına ek olarak hangi meslek yüksekokulu veya açıköğretim önlisans programlarından hangi lisans programlarına dikey geçiş yapılacağına ilişkin bilgiler ve ayrıca dikey geçiş yapılabilecek lisans programlarının kontenjanları yer alıyor. Adaylar, başvurma sırasında dikey geçiş yapmak istedikleri lisans programlarına ilişkin tercih sıralamalarını 8 tercih yaparak, başvurma belgesindeki ilgili alana kodlayacak. 
     Başvuru süresi, 22 Nisan Perşembe günü mesai saati bitiminde sona erecek. 
     
     SINAV 
     Sınav, 18 Temmuz 2004'te üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Mersin, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak'ta gerçekleştirilecek. 
     Sınavda adaylara, ''lisans öğrenimindeki başarıda etkili olan sayısal ve sözel içerikli akıl yürütme becerilerinin ölçülmesine yönelik'' test uygulanacak. Test, sayısal ve sözel bölümlerden oluşacak. 
     Yerleştirme işlemi, merkezi olarak adayın DGS puanları, tercihleri ve yükseköğretim programlarının kontenjan ve koşulları göz önünde tutularak bilgisayarla yapılacak. 
     Dikey geçiş için devlet üniversitelerinin lisans programlarında 5 bin 137, vakıf üniversitelerinin lisans programlarında 1416, KKTC'deki üniversitelerin lisans programlarında 1260 kontenjan ayrıldı. 
     
</TEXT>
</DOC>
