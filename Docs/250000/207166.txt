<DOC>
<DOCNO> 207166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/magazin/amag.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazperdenin son 'gözdesi' 
</HEADLINE>
<TEXT>

   Deniz Akkaya, 'Okul' filminin galasında açıkladı Atıf Yılmaz'ın 'Eğreti Gelin'i ve 'Perperik'te başroldeyim 
      Deniz Altuntaş 
   
   Son günlerin konuşulan filmi 'Okul'da 'Alev' adlı seksi felsefe öğretmenini canlandıran Deniz Akkaya, iki sinema filminde başrol oynamaya hazırlanıyor. 
   'Okul'un 'Yeşil Işık'tan sonra ikinci sinema filmi olduğunu, ardından da Vizontele'de bir deniz kızını canlandırdığını hatırlatan Akkaya, gelecek yaz da Atıf Yılmaz'ın 'Eğreti Gelin' filminde oynayacağını belirtti. Yılmaz'ın film için 3 milyon dolar aradığını söyleyen Akkaya, ayrıca Umur Hozatlı'nın yöneteceği ve Kürt köylüleri, sokak çocukları ve gazeteciler arasında geçen 'Perperik' isimli sinema filminde de başrol oynayacağını açıkladı. 
   
   'Tuuba' açıklaması 
   Ayrıca, ABD'de çekilecek bir dizide oynama ihtimali olduğunu da söyleyen Akkaya, yurtdışı oyunculuk deneyimi kazandıracak bu gelişmeyi şöyle anlattı 
   "Dizinin anlaşmasını 12 Ocak'ta imzalayacağım. Bu dizide üç bölümde rol alacağım. Amerikan Filolojisi'nde eğitim gördüğüm için işim kolay." Bu arada Akkaya, 'Vizontele Tuuba'da Yılmaz Erdoğan'ın eski sevgilisi olduğu için rol aldığı iddialarına da şu yanıtı verdi 
   "Öyle olsa, filmde oyunculardan ziyade Yılmaz'ın hayatına girmiş insanların oynaması gerekiyordu. Böyle saçma şey olamaz. Rol için benden iyisi mutlaka vardır, ama Türk sinemasında herkesin gönlünde taht kuran, star bir sanatçı olan Yılmaz, beni layık görmüş. Ben de ona teşekkür ederim." 
   
   
   
</TEXT>
</DOC>
