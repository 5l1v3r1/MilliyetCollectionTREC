<DOC>
<DOCNO> 210111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun24.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Kıbrıs'ı anlaşma yoluyla alma oyunu oynanıyor 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ın altlarından alınması için bütün dünyanın işbirliği yaptığını ifade ederek, anlaşma yoluyla Kıbrıs'ın alınması için büyük bir cesaretle oyun oynandığını söyledi. 
     Cumhurbaşkanı Denktaş, seminer amacıyla adada bulunan Marmara ve Boğazları Belediyeler Birliği heyetini kabul etti. Kabulde, heyet üyelerinin Cumhurbaşkanı Denktaş'a sağlık dilemesi üzerine, Denktaş şöyle konuştu 
     ''Sağlık hepimize lazım, kaybedince anlıyor insan kıymetini. Kıbrıs hepimizin Kıbrıs'ı. İnşallah kaybedince anlamayız kıymetini. Çünkü altımızdan çekip alınması için bütün dünya işbirliği, elbirliği yapmaktadır. Anlaşma yoluyla Kıbrıs'ı almak oyunu büyük bir cesaretle ve maharetle oynanmaktadır. Biz rahat değiliz, endişeliyiz. Ümidimiz, Türkiyemizin kararlılığındadır, Türkiyemizin diplomasi alanında, özellikle Amerika'yı, İngiltere'yi, AB'deki önemli ülkeleri 40 yıldır burada Kıbrıs Türklerine ve Türkiye'ye yapılmakta olan haksızlığı anlatmasındandır. Büyük bir adaletsizlik yapılmaktadır.'' Kıbrıs sorununun ''hukuki mesele olmadığının'' söylendiğine işaret eden Denktaş, ''Bunun anlamı 'hukuki açıdan haklı olduğunuzu biliyoruz ama bu haklarınızı vermeyeceğiz. Dolayısıyla biz siyasi kararı aldık, önümüze hukuku çıkartmayınız. Biz buna bakmıyoruz, bakmayacağız, siyasi açıdan bizim çıkarlarımız için gereken karar alınmıştır. Kıbrıs meselesi bizim istediğimiz gibi halledilecektir. Ya masaya gelirsiniz bizim istediğimizi yaparsınız, veyahut da biz sürükleyerek sizi alırız' denmektedir'' diye konuştu. 
     Kıbrıs meselesinin Türkiye açısından jeopolitik ve büyük bir güvenlik meselesi olduğunun altını çizen Denktaş, ''Biz buna inanarak burada ayakta durduk, boyun eğmedik, diz çökmedik, yıkılmadık. Anadolu'dan gelen bu samimi seslerin, bu sevginin gün gele bizi Ruma teslim etmeyeceğinin bilinci içerisinde direndik ve dirildik'' dedi. 
     Kıbrıs Türk halkının bir uzlaşma ve Türkiye ile birlikte Avrupa Birliği'ne girmek istediğini, halkın aynı zamanda 1960 Anlaşmalarıyla Türkiye'ye verilen hakların çiğnenmemesini de istediğini kaydeden Denktaş, halkın uzlaşma istediğini, ancak uzlaşmanın tek tarafın isteğiyle olmadığını belirtti. 
     Adalet ve haklarının korunmasını, Kıbrıs Rumlarının meşru hükümet olmadığının artık kabul edilmesini istediklerini kaydeden Denktaş, bazılarının ve özellikle AB'nin Rumlara, ''bütün Kıbrıs hakkında ve Türkler hakkında konuşamazsın'' demesini beklediklerini söyledi. 
     
     ''TÜRKİYE'YE ENGEL DEĞİLİZ'' 
     ''Bunun denmediği takdirde Kıbrıs'ı alıp kaçma ameliyesinin oyununun devam edeceğini'' ifade eden Denktaş, Türkiye'nin AB üyeliği önünde ''engel oluyorlarmış'' gibi saldırılara uğradıklarını dile getirerek şöyle konuştu 
     ''Biz kendimizi Türkiye'nin önünde engel olarak görmüyoruz. Bizi engel olarak görenler, Kıbrıs'ı alıp kaçmak isteyenlerdir ve bu oyunu çok güzel oynamışlardır. Ne yazık ki, içimizden bazıları da bu oyuna gelmiştir. Biz Kıbrıs'ı 1960 Anlaşmaları çerçevesinde Lozan dengesini kurmuş durumda görüyoruz. Lozan'daki denge Kıbrıs üzerine de getirilmiştir. Şimdi bu dengeyi bozarak Kıbrıs'a sahip çıkılması isteniliyor. Biz buna engel oluyoruz, Türkiye'ye değil. Ama karar Türkiye'nindir. Türkiye de yakında herhalde kararını verecektir.'' 
     
</TEXT>
</DOC>
