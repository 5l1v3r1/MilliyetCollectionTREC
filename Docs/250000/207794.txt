<DOC>
<DOCNO> 207794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/ekonomi/eko01.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar borsada 4.5 milyar dolar kazandı 
</HEADLINE>
<TEXT>

   İMKB'deki portföy büyüklüğü 9 milyar dolara ulaşan yabancılar, hisse fiyatlarındaki artış ve dolar kurundaki düşüşten 4.5 milyar dolar kazandı 
   ANKARA ANKA 
   
   Yabancı yatırımcıların hisse senedi piyasasındaki 2003 yılı kazancı 4.5 milyar doları buldu. Yabancıların hisse senedi portföyünün değeri 2003 yılında 5.5 milyar dolar artarak 9 milyar dolara kadar ulaştı. Artışın 1 milyar dolarının net alımlardan, 4.5 milyar dolarının ise hisse senedi fiyatlarındaki artış ve dolar kurundaki düşüşken kaynaklandığı hesaplandı. 
   Borsa verilere göre, yabancı yatırımcıların borsadaki hisse senedi portföylerinin toplam tutarı, endeksin 2003 yılının en yüksek noktasından kapandığı geçen ay içerisinde 2 milyar 261 milyon dolar daha arttı. Böylece, kasım ayı sonunda 6 milyar 693 milyon dolar olan yabancı yatırımcıların hisse senedi portföyünün toplam değeri 2003 yılı sonu itibariyle 8 milyar 954 milyon dolarlık bir büyüklüğe ulaştı. Yabancı yatırımcıların hisse senedi portföylerinde, 2003 yılının tümünde gözlenen toplam büyüme 5 milyar 504 milyon dolar oldu. Yabancıların portföylerinin toplam değeri 2002 yılı sonunda 3 milyar 450 milyon dolar düzeyinde bulunuyordu. 
   
   Yüzde 111 rekor getiri 
   Yabancı yatırımcıların 2003 yılında borsadaki hisse senedi alım satımlarının toplam tutarı 17 milyar 333.5 milyon dolar olarak gerçekleşti. Yabancıların geçen yılki alış işlemleri 9 milyar 171.5 milyon dolar, satış işlemleri 8 milyar 162 milyon doları bulurken net alımları 1 milyar 9.5 milyon dolar oldu. 2002 sonunda 1 milyon 639 bin lira olan dolar kuru 2003 sonunda 1 milyon 393 bin liraya geriledi. 2003 yılında endeks, 2002 sonuna göre yüzde 79.6 oranında artış gösterdi. Kur ve endeksdeki bu gelişme hisse senedine yatırım yapan yabancıların dolar cinsinden yüzde 111 gibi rekor bir getiri elde etmelerine yol açtı. 
   
   Reel faiz beklentisi yüzde 10    2003 başında yüzde 22.6 düzeyinde bulunan gelecek bir yıllık döneme ilişkin reel faiz beklentisi, 12.3 puan düşerek 2004 başında yüzde 10.4'e geriledi. Merkez Bankası'nın ocak ayı başında gerçekleştirdiği beklenti anketinde, cari ayın Hazine ihalelerinde oluşacak yıllık bileşik faiz beklentisi yüzde 24.4, gelecek 12 aylık dönemdeki TÜFE artışı beklentisi ise yüzde 12.7 olarak ölçüldü. Buna göre gelecek 12 aylık dönemde beklenen bileşik faizin tahmin edilen yıllık TÜFE artışından arındırılmasıyla bulunan dar anlamdaki yıllık reel faiz beklentisi yüzde 10.4 oldu. 
   Beklenen reel faiz oranı yaklaşık son beş aydır yüzde 10 çıkıyor. İleriye yönelik reel faiz beklentisinin, bankacılığın kaynak kullanım maliyetini düşürerek, devlet tahvili, bono, repo gibi faize dayalı enstrümanlara yatırımın cazibesini azaltarak özel sektör yatırımlarını teşvik etmesi bekleniyor. 
   
   
</TEXT>
</DOC>
