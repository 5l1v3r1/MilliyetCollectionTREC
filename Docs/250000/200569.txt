<DOC>
<DOCNO> 200569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun29.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "ABD Denktaş'ın zaferini kabul etmeyecek" 
</HEADLINE>
<TEXT>

     ABD'nin, KKTC'de 14 Aralık'ta yapılacak milletvekilliği genel seçimini, Cumhurbaşkanı Rauf Denktaş'ı destekleyen partilerin kazanmasını kabul etmeyeceği iddia edildi. 
     Rum kesiminde yayımlanan Fileleftheros gazetesi, ''ABD Denktaş'ın zaferini kabul etmeyecek'' başlıklı haberinde, ''Washington'un 14 Aralık'ta yapılacak milletvekilliği genel seçimlerinde bir Rauf Denktaş zaferini kabul etmeyeceğinin belli olduğunu'' savundu. Gazete, ABD'nin bunu hangi yöntemle yapacağının bilinmediğini yazdı. 
     ''Amerikalı yetkililerin kamuoyuna yönelik açıklamalarından ve perde gerisi faaliyetlerden dolayı Washington'un, Denktaş'ın zaferini kabul etmeyeceğinin açık olduğunu'' savunan gazete, ''Türkiye'den gelen kişilerin 'Kıbrıslılaştırıldığı' ve sistemli şekilde seçmen üretildiğine ilişkin bulgular varolduğunu'' iddia etti. 
     Gazete ayrıca, Amerikalıların, KKTC'de yapılacak seçimlerin hemen arkasından, Mayıs ayına kadar bir anlaşma sağlamak çabasıyla Kıbrıs sorununa müdahale edeceklerini yazdı. 
     
</TEXT>
</DOC>
