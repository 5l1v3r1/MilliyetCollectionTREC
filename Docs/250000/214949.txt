<DOC>
<DOCNO> 214949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sondun10.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs görüşmeleri yarın da devam edecek... 
</HEADLINE>
<TEXT>

     BM gözetiminde New York'ta yapılan Kıbrıs görüşmelerinin üçüncü günü TSİ 09.50'de tamamlandı. Tam 12 saat süren görüşmelerde Rum tarafının köşeye sıkıştığı ve yeni öneri getirmekte zorlandığı belirtiliyor. 
     Rum tarafı görüşmelere Avrupa Birliği'nin de taraf olarak katılmasını istiyor. Ancak ABD'nin bu öneriden memnun olmadığı belirtiliyor. AB, eğer tarafların ikisi de isterse görüşmelere katılırız açıklaması yaptı. 
     Toplantıdan ilk olarak Kıbrıs Rum kesimi lideri Tasos Papadopulos ayrıldı. Papadopulos, BM binasını terk etmeden önce gazetecilere, "Yarına kadar bekleyin" dedi. 
     
     Denktaş "Rum tarafının itirazları var" 

     KKTC Cumhurbaşkanı Rauf Denktaş, BM gözetiminde New York'ta yapılan Kıbrıs görüşmelerinden TSİ 10.05'te ayrıldı. 
     Denktaş, çıkışta yaptığı açıklamada, "Kıbrıs Rum tarafının Genel Sekreter'in yapacağı açıklama konusunda itirazları var. Bizden önerilere evet ya da hayır dediğimizi yazılı olarak bugün bildirmemizi istediler" dedi. 
     
     12 SAAT SÜRDÜ 

     BM gözetiminde, gece 00.10'da başlayan Kıbrıs müzakerelerinin 3. gün oturumu, aralıksız 12 saat devam etti. 
     Müzakerelerin başlangıcında BM Genel Sekreteri Kofi Annan ve Kıbrıs özel temsilcisi Alvaro de Soto, ayrı odalara alınan KKTC ve Rum yönetimi heyetleriyle ikili düzeyde görüştü. BM yetkilileri, bunun yanı sıra taraflar arasında mekik diplomasisi yöntemiyle uzlaşı sağlamaya çalıştı. 
     Daha sonra BM-KKTC-Rum yönetimi üçlü görüşmelerine geçildi. Bu görüşmelerde beklenen ilerleme sağlanamadığından, BM yetkilileri, garantör ülkeler olan Türkiye ve Yunanistan'dan gelen diplomatları da ayrı odalara alarak, onlardan ilerleme sağlanmasını kolaylaştıracak yardım talebinde bulundu. 
     Gecenin ilerleyen saatlrinde ABD Kıbrıs Koordinatörü Thomas Weston ile İngiltere ve AB'yi temsil eden diplomatlar da dolaylı olarak müzakerelere müdahil oldu. 
     BM Genel Sekreteri Kofi Annan'ın 03.30'da BM binasından ayrılmasından sonra müzakereleri Alvaro de Soto'nun tek başına yürüttüğü de dikkat çekti. BM Genel Sekreteri'nin siyasi işlerden sorumlu yardımcısı Kieran Prendergast ise BM'den ayrılırken yaptığı açıklamada, "tarafları gerekli olduğu sürece binada tutmaya devam edeceklerini" belirtti. 
     Müzakerelerin tam bir gizlilik içinde yürütülmesi nedeniyle şu ana kadar görüşmelerin gidişatı hakkında dışarıya herhangi bir bilgi sızmadı. New York'taki BM merkezindeki gergin bekleyiş sürüyor. 
     

     
</TEXT>
</DOC>
