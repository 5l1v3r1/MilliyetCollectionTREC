<DOC>
<DOCNO> 214104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo31.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Maçın hakemi Fenerbahçe'ye önderlik yaptı... 
</HEADLINE>
<TEXT>

     Elazığspor Basın Sözcüsü Aziz Dinç, takımın, Adanaspor maçının hazırlıklarını kendi tesislerinde sürdürdüğünü belirterek, Fenerbahçe maçının hakemi Zafer Önder İpek'in, sarı-lacivertli takıma önderlik yaptığını söyledi. 
     Dinç, AA muhabirine yaptığı açıklamada, takımın, bugün çift antrenman yaptığını ifade ederek, teknik direktör Güvenç Kurtar'ın, futbolculara teknik ve taktik ağırlıklı çalışma yaptırdığını ifade etti. 
     Elazığspor'un son 6-7 haftadır çok iyi futbol oynadığını, tek sorunun oynanan futbolun karşılığı olan puanları alamamaları olduğunu kaydeden Dinç, şunları söyledi 
     ''Elazığspor, Fenerbahçe karşısında tüm kamuoyunun takdir ettiği güzel bir futbol oynadı. Ancak güzel futbolumuzun karşılığını bir türlü alamıyoruz. Bunda hakemlerin payı da var. Fenerbahçe maçının hakemi Zafer Önder İpek, oynadığımız son maçta, Fenerbahçe'ye önderlik yaptı. Bir penaltımızı ve faulleri vermedi. Takdir hakkını sürekli rakip takım lehine kullandı.'' Elazığspor'un şansızlığını yeneceğine inandığını ifade eden Dinç, takımda sakat ve cezalı futbolcu bulunmadığını kaydetti. 
     Her maça olduğu gibi Adanaspor karşılaşmasına da 3 puan almak için çıkacaklarını kaydeden Dinç, Elazığspor'un hak ettiği başarıyı yakalayacağına inandığını sözlerine ekledi. 
     
</TEXT>
</DOC>
