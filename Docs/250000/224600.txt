<DOC>
<DOCNO> 224600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur25.html </URL>
<DATE> 2004/03/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Eski YÖK Başkanı "Teziç'in tespitlerine katılıyorum" 
</HEADLINE>
<TEXT>

     Eski Yüksek Öğretim Kurulu YÖK Başkanı Prof. Dr. Kemal Gürüz, YÖK Başkanı Prof. Dr. Erdoğan Teziç'in tespitlerine katıldığını söyledi. 
     İzmir Ekonomi Üniversitesi'nde İEÜ ''Küresel Bilgi Ekonomisi'nde Yükseköğretim'' konulu bir konferans veren Gürüz, toplantı öncesi gazetecilerin sorularını yanıtladı. 
     YÖK Başkanı Teziç'in YÖK Kanun Tasarısı Taslağı ile ilgili görüşlerini ''takdirle karşıladığını'' belirten Gürüz, Teziç'in çok önemli tespitlerde bulunduğunu kaydetti. Gürüz, şöyle konuştu 
     ''Yapılmak istenenlerin niyeti, amaçları belli. Bunlar YÖK Başkanı tarafından son derece veciz şekilde dile getirildi. Teziç, üniversiteler üzerinden devletimize, milletimize ve cumhuriyete karşı yönelmiş muhtemel bazı şeylere dikkat çekmiştir. Teziç'i tespitlerden dolayı kutluyorum. Türkiye bir an önce uyanmalıdır. Cumhuriyet etrafında çok ciddi bilinç yaratılmasının önem taşıdığı bir zaman dilimindeyiz.'' Öğrenim kredilerinin tek elden dağıtımıyla ilgili düzenlemeyi de eleştiren Gürüz, ortaöğretimde devamsızlık süresinin 45 güne çıkarılmasının da hata olacağını savundu. 
     Milli Eğitim Bakanı Hüseyin Çelik'in Türkiye'nin ortaöğretim sistemini ''yok saydığını'' iddia eden Gürüz, ''Türk orta öğretim sistemi çökertiliyor, dershane sektörüne yöneltiliyor. Özel Dershaneler Birliği de bir bildiri yayınlayarak, içlerindeki irticai unsurlara dikkat çekiyor. Tüm bunları biraraya getirip herkes kendi dersini çıkarmalıdır. Milli Eğitim Bakanı, devamsızlığı artırarak 'Çocuklar dershaneye gitsin' derse ne bekliyorsunuz '' diye konuştu. 
     Gürüz, konferansta yaptığı konuşmada, dünyada yükseköğretim sistemindeki değişimlere dikkat çekti. Gürüz, yükseköğretimde büyük bir rekabet ortamının oluştuğunu da kaydetti. 
     
</TEXT>
</DOC>
