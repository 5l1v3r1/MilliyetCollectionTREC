<DOC>
<DOCNO> 233329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/guncel/gun03.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah yüklü Türk gemisi 
</HEADLINE>
<TEXT>

   İtalya'da Türk bandıralı bir gemideki aramada, ABD'deki bir şirkete teslim edilecek üç konteyner içinde 8 binden fazla kalaşnikovla 11 ağır makineli tüfek ele geçirildi 
      İSTANBUL Milliyet 
   
   İtalya'nın güneyindeki Calabria bölgesindeki Gioia Tauro limanında, Romanya'nın Köstence limanından New York'a giden Türk bandıralı Adnan Bayraktar gemisinde İtalyan mali polisi tarafından yapılan aramada 8 binden fazla 92 AK - 47 kalaşnikov tüfekle 11 adet ağır makineli tüfek bulundu. 
   İtalyan haber ajansı ANSA tarafından dün verilen haberde, İtalya'daki Gümrük Kaçakçılığını Denetleme Birimi'ince ele geçirilen ve toplam değeri 6 milyon euro olarak tahmin edilen silahların bulunduğu üç konteyner üzerinde ABD'nin Georgia eyaletindeki bir Amerikan şirketinin adresinin yazılı olduğu belirtildi. 
   
   Otomatik özelliği iptal 
   Haberde, mali polis tarafından el konulan silahlar üzerinde organizatörlerin küçük değişiklikler yapmaya özen gösterdikleri ve otomatik atış özelliğini iptal ettikleri kaydedildi. 
   Otomatik atış özelliğininin, küçük bir işlem sonrasında yeniden kazanabilecek durumda olduğu belirtilirken bu değişikliğin uluslararası silah taşımacılığı normlarını ihlal etme kaygısından kaynaklandığı öne sürüldü. Bu sayede tüfeklerin "savaş silahı" olmaktan çıkarılarak, normal silah haline getirilmeye çalışıldığı kaydedildi. Silahlarla ilgili soruşturmayı yürüten Palmi Cumhuriyet Savcılığı olaya karıştıklarından kuşkulanılan gerçek ve tüzel kişiler hakkındaki bilgileri ise açıklamadı. 
   
   Bayraktar Silahlarla ilgili bilgimiz yok    Türk bandıralı "Adnan Bayraktar" gemisinin, 16-17 Nisan'da Türk Boğazları'ndan geçiş yaptığı öğrenildi. Bayraktar Denizcilik Ticaret A.Ş'nin Genel Müdürü Arif Bayraktar, yaptığı açıklamada, uluslararası taşımacılık kanunlarına göre, gemiye yüklenen konteynerlerin içindekilerin, gemi kaptanının ve armatörün sorumluluğunda olmadığını öne sürdü. Bayraktar, "Gemi, konteynerini alır ve istenilen yere götürür. Sorumluluk tamamen gümrük görevlilerine aittir." 
   
   
   
</TEXT>
</DOC>
