<DOC>
<DOCNO> 239791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur25.html </URL>
<DATE> 2004/05/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Namus için annesini öldüren sanık 'ağır tahrik' maddesinden yararlanamadı 
</HEADLINE>
<TEXT>

     Adana'da, namus meselesi nedeniyle annesini tabancayla uyurken öldürdüğü iddiasıyla yargılanan sanık, ''ağır tahrik'' maddesi indiriminden yararlandırılmadı. Sanık, 30 yıl hapse mahkum edildi. 
     Adana 3. Ağır Ceza Mahkemesi'nde görülen davada, tutuklu sanık Mustafa Evren ve avukatı Necmi Uçar hazır bulundu. 
     Sanık Mustafa Evren 31 , annesi Nadile Evren'i başka erkeklerle birlikte olduğu gerekçesiyle öldürdüğünü söyledi. 
     Annesinin davranışları nedeniyle köylerini terk etmek zorunda kaldıklarını belirten sanık Mustafa Evren, ''Başka erkeklerle ilişkisi olduğu için köylülerin baskısı altında kaldık. Köyümüzün ağası bizi çağırıp annemin kötü bir kadın olduğunu, orada kalmamızı kabul etmediğini söyledi. Adana'ya geldiğimizde tekrar aynı davranışlarda bulunarak yüzümü kara çıkarmaması için ikna etmeye çalıştık. Ancak olmadı'' dedi. 
     Sanık Mustafa Evren, annesi ve birlikte olduğu kişinin kendisini öldürtmek için tabanca temin ettiklerini de öne sürdü. 
     Sanık Avukatı Necmi Uçar da müvekkilinin namus kavramı çok önemli olan bir bölgede yetiştiğini, bu nedenle ağır tahrik indiriminden yararlandırılmasını talep etti. 
     Mahkeme heyeti, duruşma sonunda sanık Mustafa Evren'in ''ağır tahrik'' maddesi indiriminden yararlandırmadı. Sadece duruşmalardaki iyi hali nedeniyle cezasında indirim uygulayarak 30 yıl ağır hapse mahkum etti. 
     Sanık Mustafa Evren, 11 Ağustos 2002 tarihinde Çamlıbel Mahallesi 13. Sokak'ta annesi Nadile Evren'i uyurken tabancayla öldürdüğü iddiasıyla ağırlaştırılmış müebbet hapis cezası istemiyle yargılanıyordu. 
     Türkiye Barolar Birliği Kadın Hukuku Komisyonu Dönem Sözcüsü TÜBAKKOM Ülcaz Şahin ise töre cinayetlerinde ağır tahrik maddesi uygulanmasına karşı olduklarını söyledi. 
     Töre ve namus gibi bir cinayet çeşidi olamayacağını belirten Şahin, şöyle konuştu 
     ''Biz TÜBAKKOM olarak bunu kabul etmiyoruz. Bu tür cinayetlerin de taammüden ve tasarlayarak adam öldürme maddelerine girmesi gerekir. Yargıtay Ceza Genel Kurulu da namus meselesi nedeniyle cinayet işleyen bir sanığa ağır tahrik maddesi uygulanarak verilen cezayı bozdu. Bu karar beklentimiz doğrultusunda ve çok yerinde olan gelişme. Töre cinayetinde ağır tahrik maddesi uygulamayarak örnek bir karar veren Adana 3. Ağır Ceza Mahkemesi Başkanı Ülcaz Şahin ve üyeleri kutluyorum.'' 
     
</TEXT>
</DOC>
