<DOC>
<DOCNO> 232433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/siyaset/siy05.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızların 51'i bizi AB'de istiyor 
</HEADLINE>
<TEXT>

   Hükümetlerinin olumsuz açıklamalarına karşın, son anket Fransızların Türkiye'nin Avrupa Birliği'ne üyeliğine sıcak baktığını ortaya çıkardı 
      DIŞ HABERLER SERVİSİ 

   
   Fransa'da yapılan bir kamuoyu yoklaması, halkın çoğunluğunun Türkiye'nin Avrupa Birliği'ne üye olmasını desteklediğini ortaya çıkardı. 
   "Marianne" haftalık dergisinin 951 kişiye yaptığı ankete göre, Fransızların yüzde 51'i Türkiye'nin birkaç yıl içinde AB üyesi olmasını isterken, yüzde 39'u Türkiye'nin üyeliğine karşı olduğunu dile getirdi. 
   
   AB'nin etkisi azalırmış 
   Fransa'da, Cumhurbaşkanı Jacques Chirac'ın da üyesi olduğu iktidardaki Halkçı Hareket Birliği Partisi UMP Başkanı Alain Juppe, birkaç gün önce yaptığı açıklamada, Türkiye gibi ülkelerin AB'ye girmemeleri gerektiğini, aksi takdirde birliğin etkisinin azalacağını söylemişti. 
   Fransa Dışişleri Bakanı Michel Barnier de "AB'ye girmek için, son derece sıkı şekilde belirlenmiş, aralarında insan hakları, demokrasi gibi siyasi gerekliliklerin yanı sıra, ekonomik ve sosyal yükümlülüklerin de bulunduğu şartları yerine getirmek gerekir. Türkiye'nin çabalarına rağmen şu an için bunları yerine getirmediğini görüyorum" demişti. 
   
   Türbana yasak, bandanaya izin    DIŞ HABERLER SERVİSİ 

   Fransa Eğitim Bakanı François Fillon, tartışmalı türban yasağının gelecek öğretim yılında uygulanacağı okullarda bandana takılmasına izin verileceğini söyledi. 
   Fillon, Europe 1 radyosuna verdiği demeçte, "gösterişli olmadığı sürece bandanaları yasaklamaya gerek olmadığını" söyledi. Bandana takmanın "yasanın ruhuna aykırı olmadığını" söyleyen Fillon, "Türban sorunu gündeme gelmeden önce de okullarda bandana takılıyordu. Yalnız, gösterişli olmamaları gerekiyor, çünkü yasa böyle diyor" dedi. 
   
   Tartışmalı yasak 
   Eski Eğitim Bakanı Luc Ferry, ocakta Ulusal Meclis Hukuk İşleri Komisyonu'nda yaptığı konuşmada, sakal ve bandananın da türban, kippa ve büyük boyutlu haç gibi dini simge olarak algılanması halinde yasaklanacağını ifade etmişti. Fransa Cumhurbaşkanı Jacques Chirac da tartışmalı yasağı geçen ay imzalayarak yasa haline getirmişti. 
   
   
</TEXT>
</DOC>
