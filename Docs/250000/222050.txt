<DOC>
<DOCNO> 222050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo12.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Fenerbahçe Stadı'ndaki atmosfer motivasyonu artırır 
</HEADLINE>
<TEXT>

     Türkiye Kupası yarı final maçında 17 Mart Çarşamba günü Fenerbahçe ile karşılaşacak olan Gençlerbirliği, bu maça mutlak galibiyet parolasıyla hazırlanıyor. 
     Yardımcı Antrenör Mesut Bakkal, ''Önümüzdeki yıl UEFA Kupası'na katılma şansımızın devam etmesi için Fenerbahçe'yi geçmemiz gerekiyor'' dedi. 
     Bakkal, Fenerbahçe'nin, lig maçında oynadığı oyundan daha arzulu ve istekli bir oyun sergileyeceğini bildiklerini belirterek, ''Ancak biz de onları eleyecek güçteyiz. Bizi deplasmandaki maçlarımızda baskılı seyircinin tezahüratı hep itmiştir. Bu nedenle Fenerbahçe Stadı'ndaki atmosfer bizim motivasyonumuzu artırır'' diye konuştu. 
     
     ''FENERBAHÇE İÇİN BİZE KARŞI OYNAMAK ZOR'' 
     Kaleci Damir Botanjiç ise Fenerbahçe'den daha iyi takım olduklarını savunarak, ''Fenerbahçe için bize karşı oynamak zor. Biz onlardan daha iyi takımız, Fenerbahçe bizden korksun'' dedi. 
     Skoko ve Filip de Gençlerbirliği için gelecek sezon UEFA Kupası'na katılmanın tek yolunun, Türkiye Kupası'nı kazanmaktan geçtiğini vurgulayarak, şöyle konuştular 
     ''Fenerbahçe, Avrupa'daki güçlü takımlar ayarında bir takım. O yüzden zor bir maç olacak. Ancak hedefimize ulaşmak için Fenerbahçe'yi İstanbul'da yenmek zorundayız.'' Gençlerbirliği'nin defansta oynayan Mısırlı oyuncusu El Saka ile gol ayağı Gineli Youla, Fenerbahçe'yi yenmek için kendilerine olan güvenlerinin ve motivasyonlarının tam olduğunu belirterek, ''Hem defansta geçit vermeyeceğiz, hem de forvette gol ve gollerimizi sıralayacağız'' dediler. 
     
</TEXT>
</DOC>
