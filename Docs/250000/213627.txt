<DOC>
<DOCNO> 213627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/guncel/agun.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Binalar sağlam ama zemin kötü ..' 
</HEADLINE>
<TEXT>

   Tutuklanan müteahhit Kaya ile taşeron ortağı, dün ilk ifadelerinde kendilerini böyle savundu 
      
   Konya'da 54 kişinin yaşamını yitirmesine neden olan Zümrüt Apartmanı'nın müteahhidi Ali Vedat Kaya ile taşeron ortağı İsmail Canlıer, ilk ifadelerinde binayı sağlam yaptıklarını, ancak zeminin kötü olduğunu söyledi. Konya Başsavcılığı da zanlılar hakkında TCK'nın 455 değil 383. maddesini uyguladı. Açılacak davada, zanlıların sorumluluk paylaşarak cezalarının inmesi ve cezalarının paraya çevrilerek ertelenmesi olasılığı ortadan kalktı. Ancak sanıklar en fazla 2 yıl cezaevinde yatıp çıkacak. 
   
   383. maddeden tutuklandılar 
   Müteahhit Veli Göçer'in yargılandığı Konya Ağır Ceza Mahkemesi'nde duruşma savcılığı da yapan Savcı Hasan Hüseyin Akdoğan, dün Kaya ile Canlıer'in ifadelerini aldı. İki zanlı, kötü malzeme kullanmadıklarını, ancak binaların dere yatağına yapıldığını, bu nedenle bölgedeki diğer binaların da tehlike altında olduğunu iddia etti. Kaya ve Canlıler, TCK'nın "tedbirsizlik veya dikkatsizlik veya nizam ve emir ve kaidelere riayetsizlik sonucu ölüme sebebiyet" fiilini düzenleyen ve 5 yıldan fazla olmamak üzere ağır hapis cezasını öngören 383. maddesi uyarınca tutuklanmaları talebiyle yedek h kimliğe sevk edildi. İki zanlı da tutuklandı. 
   
   Yakut ve Safir takibe alındı 
   Selçuk Üniversitesi SÜ Rektör Yardımcısı Prof. Dr. Şefik Bilir, Zümrüt Apartmanı'nın yanında bulunan Yakut ve Safir apartmanlarında neden eğim ortaya çıktığını belirlemek için kurulan komisyonun çalışmalara başladığını açıkladı. Safir'in 17, Yakut'un da 23 santimetre eğimli olduğu yolundaki iddiaların araştırılacağını belirten Bilir, "Binalardan numune aldık. Bu eğimlerin, binalar yapıldıktan sonraki 7 - 8 yıl içinde mi, yoksa Zümrüt'ün çökmesinden sonra mı meydana geldiği araştırılacak" dedi. 
   
   Belediyeler hakkında soruşturma 
   İçişleri Bakanlığı, Konya'daki katliamın ardından Büyükşehir Belediye Başkanlığı ile Selçuklu İlçe Belediye Başkanlığı hakkında idari soruşturma başlattı. Kusurlu bulunmaları halinde SP'li Büyükşehir Belediye Başkanı Mustafa Özkafa ile AKP'li Selçuklu Belediye Başkanı görevlerinden alınabilecek. 
   
   İki müfettiş geldi 
   Vali Ahmet Kayhan, olayın ardından başlatılan idari soruşturma kapsamında iki Mülkiye müfettişinin Konya'ya geldiğini belirtti. Kayhan, "Belediye görevlilerinin olayda ihmali olup olmadığının tespiti için müfettişler soruşturma yapıyor. Soruşturma sonucuna göre idari açıdan karar alınacak" dedi. 
   
   Ceset sayısı 60 
   İş makinelerinin dün bölgeden ayrılmasının ardından özel cihazlarla 10 metre aşağıda dinleme yapan ekipler, özellikle 7 kişinin mahsur kaldığı sanılan binanın asansör bölümünden cep telefonu sesi duyunca, çalışmalar bu bölümde yoğunlaştı. Bu arada enkazdan çıkan ceset sayısı 60'a yükseldi. 31 kişinin yaralı çıkarıldığı enkazda halen 70 - 80 kişinin bulunduğu sanılıyor. 
   
   
   
   
   
</TEXT>
</DOC>
