<DOC>
<DOCNO> 205786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy15.html </URL>
<DATE> 2004/12/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gül ''Haber alınamayan Türk sayısı 44'' 
</HEADLINE>
<TEXT>

     Deprem ve tsunaminin vurduğu Güney Asya'da oldukları tahmin edilen ve haber alınamayan Türk sayısının 44 olduğu bildirildi. 
     Dışişleri Bakanı ve Başbakan Yardımcısı Abdullah Gül, Dışişleri Bakanlığı'nda Güney Asya depremine ilişkin basın toplantısı düzenledi. Toplantının ardından basın mensuplarına son durum hakkında bilgi verildi. Buna göre, dün haber alınamayanların sayısı 75 iken, bugün bu sayı 44'e indi. 
     Edinilen bilgiye göre, haber alınamayan Türk vatandaşlarının ülkelere göre dağılımı şöyle Endonezya 7, Hindistan 3, Maldivler 2, Malezya 1, Myanmar 1, Sri Lanka 3 ve Tayland 27. 
     Gül, basın toplantısında, depremi takiben bölgedeki Bakanlık temsilciliklerinin kısa sürede harekete geçtiğini, bölgede bulundukları tahmin edilen 3 bin Türk vatandaşıyla temasa geçildiğini belirtti. Gül, 2 Türk arama-kurtarma ekibinin de Tayland'da faaliyetlerini sürdürdüklerini kaydetti. 
     Henüz bazı Türk vatandaşlarına ulaşılamamasının, bu kişilerin hayatlarını kaybettikleri anlamına gelmediğinin altını çizen Gül, Tayland'da bir Türk vatandaşının öldüğünü kaydetti. 
     Gül, hükümet olarak Güney Asya depreminin hemen ardından harekete geçtiklerini belirtti ve sivil toplum kuruluşlarıyla halkı, Kızılay tarafından organize edilen yardım kampanyasına destek vermeye çağırdı. 
     Dışişleri Bakanlığı'nda basın toplantısı düzenleyen Gül, bölgenin tarihin en büyük felaketlerinden biriyle karşı karşıya kaldığına dikkati çekti. Bu büyük felakete Türk kamuoyunun dikkatini çekmek istediğini dile getiren Gül, birçok ülkede çok büyük insani dramlar yaşandığını hatırlatarak, son rakamlara göre bölgede ölü sayısının 140 bin civarında olduğunu ve bu sayının daha da artabileceğini kaydetti. Gül, sadece Endonezya'da ölü sayısının 80 bini aştığını söyledi. 
     ''Türk halkı böyle bir doğal felaketin ne anlama geldiğini çok iyi biliyor'' diyen Gül, ilgili ülkelerin acılarının Türk halkı tarafından çok iyi anlaşıldığını belirterek, ''Bu acıyı hissedenlerin üzerlerine düşeni yapması gerek'' dedi. 
     Gül, depremin hemen ardından Cumhurbaşkanı Ahmet Necdet Sezer, Başbakan Recep Tayyip Erdoğan, Sağlık Bakanı Recep Akdağ ve kendisinin ilgili ülkelerdeki muhataplarına taziye mesajları gönderdiğini belirtti. 
     Türkiye'nin uluslararası camia içinde deprem bölgesine yardım elini uzatan ülkeler arasında ilk sıralarda yer aldığını ifade eden Gül, ilk aşamada deprem ve deprem dalgalarından en fazla etkilenen 6 ülkeye toplam 1 milyon ABD Doları yardım yapıldığını söyledi. Gül, Hindistan'ın devlet politikası gereği herhangi bir yardımı kabul etmemesi nedeniyle bu ülke için ayrılan miktarın da diğer ülkelere aktarıldığını ve toplam yardımın 1 milyon 250 bin dolara yükseldiğini belirtti. 
     Ülkelerin ayırdıklarını duyurdukları yardım miktarlarının kullanılmasının genelde aylar sürdüğünü belirten Gül, Türkiye'nin durumun aciliyeti nedeniyle söz konusu para transferini hemen yaptığını ve bu hareketinin de ilgili ülke yetkilileri tarafından takdirle karşılandığını söyledi. 
     Acil ilaç ve tıbbi malzeme taleplerini karşılamak üzere ilgili kuruluşlar arasında çalışmaların başlatıldığına da değinen Gül, Kızılay'ın depremzedelere nakdi yardım yapmasının öngörüldüğünü ve bu amaçla da bir kampanya başlatıldığını kaydetti. 
     Gül, basın toplantısında halka ve sivil toplum kuruluşlarına seslenerek, ''Kızılay'ın yardım kampanyasına hepimizin destek vermesi gerekir, yardımların büyüklüğü ancak bu şekilde sağlanabilir'' diye konuştu. Gül, basın kuruluşlarının da kampanyaya duyarlı yaklaşmalarını istedi. Gül, şöyle devam etti 
     ''Oradaki insanlar büyük zorluklar yaşıyorlar, bu insanların çok büyük kısmı Müslüman. Dinleri ne olursa olsun, bunun bir önemi yok, böyle bir konuda din ayrımı yapılamaz, ama bu durum ayrıca Türkiye'ye daha fazla sorumluluk yüklemektedir.'' Gül, yılbaşı kutlamalarına ilişkin bir soruya, ''Herkesin böyle bir felakete duyarlılık göstermesi gerekir, ama herkesin özel hayatına karışacak değiliz tabii ki'' yanıtını verdi. 
     Bölgedeki Türk vatandaşlarını almak için niçin büyük bir uçağın gönderildiğinin sorulması üzerine Gül, Abu Dabi havaalanındaki yoğunluk nedeniyle istenilen gün ve saat için iniş izni alınamadığını, gecikme olmasını istemedikleri için de bölgeye aralıksız uçabilecek türde bir uçak gönderme kararının alındığını söyledi. 
     Gül ayrıca, yalnızca bölgedeki Türk vatandaşlarının değil, bölgeden ayrılmak isteyen diğer ülke vatandaşlarının da uçağa bindirilmesi talimatını verdiklerini kaydetti. 
     Abdullah Gül, uçağın indiği adada yalnızca iki saat bekleyebildiğini, civar adalardan buraya ulaşabilen Türkleri alarak geri döndüğünü söyledi. 
     Gül, toplantının sonunda herkesin yeni yılını kutlarken, yalnızca Türkiye'nin değil, bütün insanlığın bu tür felaketlerden uzak olacağı bir yıl dileğinde bulundu. 
     
</TEXT>
</DOC>
