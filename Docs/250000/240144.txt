<DOC>
<DOCNO> 240144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/dunya/adun.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'tan çekilebiliriz' 
</HEADLINE>
<TEXT>


ABD Dışişleri'nin iki numaralı adamı Marc Grossman ve Irak'ın sivil yöneticisi Paul Bremer, bir gün arayla 'Yeni kurulacak Irak yönetimi isterse Irak'tan çekilebiliriz' dedi 

DIŞ HABERLER SERVİSİ 


ABD'nin Irak'taki sivil yöneticisi Paul Bremer Bağdat'ta, ABD Dışişleri Bakan Yardımcısı Marc Grossman da Washington'da bir gün arayla ilk kez, 30 Haziran'da yönetimi devralacak yeni Irak hükümeti talep ederse, ABD'nin Irak'tan çekilebileceğini belirtti. 
Irak'ta bir türlü güvenliği sağlayamayan ve işkence krizi nedeniyle prestij kaybına uğrayan Amerikan işgal yönetiminin sivil lideri Paul Bremer, dün Iraklı valilerle başkent Bağdat'ta yaptığı toplantıda, yeni kurulacak Irak hükümetinin istemesi halinde Amerikan askerlerinin ülkeden çekilebileceğini söyledikten sonra, "Böyle bir talebin gelmesini beklemediğini" de vurguladı. 

İstemiyorsanız... 
Bremer, "Ancak şurası açık ki, bizi hoş karşılamayan ülkelerde kalmayı istemeyiz" dedi. Yetki devrinin ABD'nin çekip gitmesi anlamına gelmediğini ifade eden Bremer, "başladıkları işi bitirmeden gitmeyeceklerini" sözlerine ekledi. 
ABD Dışişleri Bakan Yardımcısı Marc Grossman da, önceki gün Kongre'nin Uluslararası İlişkiler Komitesi'nde yaptığı konuşmada aynı mesajı verdi. Grossman, Irak yönetiminin istemesi durumunda, başta ABD olmak üzere koalisyon güçlerinin ülkeden çekilebileceğini söyledi. 

Özgür Irak'a saygı 
"Özgür Irak'ın isteklerine saygı duymaları gerektiğini" belirten Grossman, bunun 2005'te gerçekleştirilmesi planlanan Irak genel seçimlerinden önceki bir tarihte çekilmeyi de kapsadığını vurguladı. Ancak Grossman, Bremer gibi, "yeni Irak yönetiminin böyle bir istekte bulunmasını beklemediklerini" sözlerine ekledi. 
Bremer'in talebi üzerine Irak Geçici Yönetim Konseyi tarafından yapılan son kamuoyu yoklamasının sonuçlarına göre, Irak halkının yüzde 80'i koalisyon yönetimine güven duymuyor. İşkence fotoğraflarının basına yansımasından önce yapılan ankete göre, halkın yüzde 82'si de işgal güçlerinin Irak topraklarında bulunmasından rahatsız durumda. 

Bu fotoğraf sahte çıktı 

Daily Mirror'un yayın yönetmeni istifa etti 
İngiliz Daily Mirror gazetesi, İngiliz askerlerinin Irak'ta esirlere işkence yaptığına dair yayımladığı fotoğrafların "sahte" olduğunun ortaya çıkması üzerine özür dilerken, tuzağa düşürüldüğünü duyurdu. Gazetenin açıklamasında, Genel Yayın Yönetmeni Piers Morgan'ın bu görevini sürdürmesinin uygun olmayacağı vurgulanırken, Morgan'ın da görevinden ayrıldığı belirtildi. 





</TEXT>
</DOC>
