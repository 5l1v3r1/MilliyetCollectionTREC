<DOC>
<DOCNO> 220529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo12.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli yöneticiler yeni dönemde başarıya inanıyor... 
</HEADLINE>
<TEXT>

     Fenerbahçe Kulübü Olağan Genel Kurul Toplantısı'nda üyelerin başkanlık seçimi için oy verme işlemi sürerken, yönetim kuruluna aday üyeler son dönemdeki başarılı çalışmalarını yeni dönemde de sürdüreceklerine inandıklarını söylediler. 
     İlhan Ekşioğlu, tüm branşlarda alınacak şampiyonluklarla kendilerine destek veren üyelere en güzel yanıtı vermek istediklerini belirterek, ''Fenerbahçe her geçen gün büyüyor ve büyümeye de devam edecek'' dedi. 
     Kongrede Aziz Yıldırım'dan başka aday çıkmamasını üyelerin güveninin göstergesi olarak niteleyen Ekşioğlu, ''Her kongre üyesi Aziz Yıldırım ve yönetimlerinin neler yaptığına bakarak bundan sonra da 2 sene boyunca neler yapacağını görüyor. Son derece sağlıklı bir ortam. İnşallah Fenerbahçe yönetimi bu güven oyuyla tüm branşalarda alacağı şampiyonluklarla bu güvene cevap verecektir'' diye konuştu. 
     Hakan Bilal Kutlualp ise gazetecilerin Aziz Yıldırım'ın ilk kez başkan seçildiğinde 1 oy farkla kazandığını hatırlatması üzerine, ''O gün 1 oyla kazanıp Fenerbahçe'yi buralara taşıdı. Belki de Aziz Yıldırım olmasa Fenerbahçe buralarda olmayacaktı'' dedi. 
     Kutlualp, Galatasaray'da kongre öncesinde başkanlık için 5 aday çıkıp, Fenerbahçe'de 1 adayın yer almasıyla ilgili soruyu da şöyle yanıtladı 
     ''Fenerbahçe'de de geçmiş dönemlerde çok aday oldu. Bu herhangi birşeyin işareti değildir. Bu dönemde başkan adayının çıkmaması, camianın başkandan memnun olduğunu gösteriyor. Bu çok büyük bir sorumluluk ve kolay yapılacak bir iş değil. 2 arkadaşımızın aramıza katılmasıyla daha da güçleneceğiz. Önümüzde geçmiş döneme göre yapmamız gereken daha fazla iş olduğunu düşünüyorum.'' 
     
     HİSSE SENETLERİNE BÜYÜK İLGİ 
     Fenerbahçe Kulübü Yönetim Kurulu'nun, oy kullanan her üyeye hatıra olarak verdiği Fenerbahçe Sportif A.Ş.'nin hisse senetleri büyük ilgi gördü. 
     Üyeler sandıklarında oylarını kullandıktan sonra hisse senedi alabilmek için, kurulan standların önünde uzun kuyruklar oluşturdu. 
     
     ANDERSSON İSTANBUL'DA 
     Fenerbahçe'nin eski futbolcusu Kenneth Andersson, sabah saatlerinde kulübe gelerek yöneticileri ziyaret etti. 
     Sahibi olduğu bir şirketin CNR'daki fuar standı için İstanbul'da bulunan İsveçli eski oyuncu, Fenerbahçe Futbol Takımı İdari İşler Sorumlusu Volkan Ballı ile birlikte kongrenin yapıldığı salonu da gezdi. 
     
</TEXT>
</DOC>
