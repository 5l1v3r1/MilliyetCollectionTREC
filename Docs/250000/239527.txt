<DOC>
<DOCNO> 239527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas12.html </URL>
<DATE> 2004/05/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Dikkat Dondurma salgın hastalığa neden olabilir... 
</HEADLINE>
<TEXT>

     Sağlık Bakanlığı, havaların ısınmasıyla tüketimi artan dondurmalar ve yenilebilir buzlu ürünlerin, patojen bakterilerin üremeleri bakımından ciddi bir tehlike kaynağı olduğunu bildirdi. 
     Temel Sağlık Hizmetleri Genel Müdürlüğü'nden yapılan yazılı açıklamada, vatandaşlar süt, süt ürünleri ve brusella hastalığı konusunda uyarıldı. 
     Açıklamada, sütün insanlar için olduğu kadar mikroorganizmalar için de vazgeçilmez bir besin kaynağı olduğu vurgulanarak, hijyenik şartlarda elde edilmeyen sütün, özellikle içerdiği patojen mikroorganizmalar açısından istenmeyen sağlık sorunlarına yol açtığı belirtildi. 
     Zararlı, hastalık yapan patojen mikroorganizmaların, süt ve süt ürünleri yoluyla nüfusun büyük bir bölümüne hızla yayılabileceği ve gerekli önlemler alınmadığı takdirde salgın hastalıklara yol açabileceği belirtilen açıklamada, bunun özellikle insanlar açısından tehlikeli olduğu kaydedildi. 
     Havaların ısınmasıyla tüketimi artan dondurmalar konusunda da uyarıların yer aldığı açıklamada, dondurmalar ve yenilebilir buzlu ürünlerin de patojen bakterilerin üremeleri bakımından ciddi tehlike kaynağı olduğu bildirildi. 
     
     SÜT TÜKETİMİNE DİKKAT 
     Dondurmaların, üretimde kullanılan alet ve ekipmanın uygun şekilde temizlenmemesi, gerekli ve yeterli önlemlerin alınmaması durumunda salgın hastalıklara neden olabileceği vurgulanan açıklamada, şöyle denildi 
     ''Bu nedenle, üretimden hemen sonra soğuk zincirin kırılmadan ürünün tüketiciye sunulması gerekmektedir. Özellikle kırsal kesimde, kişiler kendi ihtiyaçlarını karşılamak için elde ettikleri ya da satın aldıkları sütleri kaynatarak tüketmelidirler. 
     Kaynatma sırasında süt karıştırılarak tencerenin her tarafının kaynama ısısından yararlanması ve zararlı mikroorganizmaların yok olması sağlanmalıdır. Kaynamaya başladıktan sonra süt kabarınca ateş hemen söndürülmemeli, güvenli olması için 5 dakika daha kaynatmaya devam edilmelidir. Daha uzun süre kaynatma ve karışık yönlerde karıştırma, protein kaybına neden olmaktadır. 
     Sağlık sorunları yaşanmaması için kaliteli hammaddeden elde edilen süt ve süt ürünleri üretilmeli, uygun koşullarda tüketime sevk edilmeli, tüketim aşamasına kadar da uygun koşullarda muhafaza edilmelidir. Örneğin, pastörize sütün soğuk zincir kırılmadan satış noktasında soğutucuya alınması ve özellikle cam ambalajda bulunan süt ve süt ürünlerinin güneş ışığından korunması gibi.'' 
     
</TEXT>
</DOC>
