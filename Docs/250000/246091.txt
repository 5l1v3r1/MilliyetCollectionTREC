<DOC>
<DOCNO> 246091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/dunya/dun01.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları İKÖ telaşı sardı 
</HEADLINE>
<TEXT>


İKÖ'nün KKTC'yi toplum değil devlet olarak görme eğilimi üzerine Atina karşı atak başlatırken, Rum Dışişleri Bakanı Yakovu, 'Gül'ün oyunu ile karşı karşıyayız' dedi 

YORGO KIRBAKİ Atina 


İstanbul'da 14 - 16 Haziran tarihlerinde düzenlenecek olan İslam Konferansı Örgütü İKÖ Dışişleri Bakanları toplantısında, KKTC'nin toplum değil, devlet olarak temsil edilecek olması, Atina ve Rum Yönetimi'nde büyük telaşa neden oldu. Yunanistan Dışişleri Bakanı Petros Moliviatis, dün İKÖ üyesi 12 Arap ülkesinin büyükelçi ve maslahatgüzarları ile görüştü. Yunan Dışişleri Bakanı, Arap ülkelerinin İKÖ toplantısında KKTC'nin temsili konusundaki niyetleri hakkında nabız ölçtü. 
Rum Yönetimi Dışişleri Bakanı Yorgo Yakovu ise, "İstanbul'daki toplantının başkanlığını Abdullah Gül yapacak. İKÖ'de kararlar oybirliği ile alınır. Gül, istediği olmazsa başka hiçbir kararı da kabul etmeyeceğini söyleyerek, katılımcı ülkeleri tehdit edebilir" dedi. 
Yakovu, Simerini gazetesine verdiği demeçte, "Kıbrıs Türk Müslüman Cemaati" adıyla İKÖ toplantılarına gözlemci sıfatıyla katılan KKTC'nin Annan Planı'nda belirtilen adıyla "Kıbrıs Türk Kurucu Devleti" adıyla kabul edilmesi ihtimalinin yüksek olduğunu belirtti. 
Yakovu, Dışişleri Bakanı Gül'ün İstanbul'daki toplantıyı iç tüketim malzemesi olarak kullanıp büyük bir diplomatik başarı olarak göstereceği iddiasında bulundu. Yakovu, "Gül'ün bir oyunu ile karşı karşıyayız" diye konuştu. 


</TEXT>
</DOC>
