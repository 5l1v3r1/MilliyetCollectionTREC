<DOC>
<DOCNO> 248135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo07.html </URL>
<DATE> 2004/06/15/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Atalay ABD, olimpiyatlara 500 kişiyle, Türkiye ise 63 kişiyle katılıyor 
</HEADLINE>
<TEXT>

     Gençlik ve Spor Genel Müdürü Mehmet Atalay, ''ABD, olimpiyatlara 500 kişiyle Türkiye ise 63 kişiyle katılıyor. Bu sayı en az 200-300 sporcu olmalıdır'' dedi. 
     Gençlik ve Spor Genel Müdürü Mehmet Atalay, Bolu'da bulunan Murat Canbaş Cimnastik Salonu ve onarımı süren kapalı yüzme havuzunu ziyareti sırasında A.A muhabirine açıklamalarda bulundu. 
     Türkiye'nin son yıllarda sporda aldığı başarıların ardında, başarılı olan sporcuların kişisel yeteneklerinin yanında, uygulanmaya başlayan spor politikalarının da etkili olduğunu anlatan Atalay, ''Biz sporda başarı için yerel yönetimler, sivil toplum örgütleri ve spor kulüpleri ile başarı için ortaklaşa hareket ediyoruz'' dedi. 
     
     OLİMPİYATLAR 

     Atalay, Atina'da yapılacak olan Olimpiyat Oyunları'na ABD'nin 500, Türkiye'nin ise 63 kişiyle katıldığını hatırlatarak, ''Bu sayı en az 200-300 sporcu olmalı. Türkiye'de 600 bin lisanslı sporcu var. Hedefimiz yıl sonunda 1 milyon lisanlı sporcuya ulaşmak. Bana göre Türkiye önümüzdeki dönemde 10 milyon lisanslı sporcu hedefini mutlaka yakalamalı. Atina Olimpiyatları öncesinde ABD Basketbol Milli Takımı İstanbul'a gelecek. Bazı ülkelerin takımlarının özellikle İzmir gibi kentlerde olimpiyatlar öncesinde hazırlık yapacağını söyleyebilirim'' diye konuştu. 
     Milli atlet Elvan Abeylegesse'nin dünya rekorunun bir milat olduğuna da işaret eden Atalay, şunları söyledi 
     ''Elvan'ın başarısı Türk sporu açısından önemli bir gelişmedir. Bu gelişme bütün sporcuları ve gençlerimizi olumlu etkileyecektir. Ayrıca, kapanması gündeme gelen spor kulüplerinin kapatılmaması için girişimlerimiz sürüyor.'' Murat Canbaş Cimnastik Salonu'nda antrenman yapan sporcularla da sohbet eden Atalay, sporcuların sorunlarını dinledi. Atalay, özel sektöre kiralanan Bolu Gençlik ve Spor İl Müdürlüğü'ne ait kapalı yüzme havuzunda yapılan çalışmalar hakkında da bilgi aldı. 
     
</TEXT>
</DOC>
