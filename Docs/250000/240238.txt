<DOC>
<DOCNO> 240238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun22.html </URL>
<DATE> 2004/05/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İsrail'in evleri yıkması sonucu 1000'den fazla Filistinli evsiz kaldı... 
</HEADLINE>
<TEXT>

     Birleşmiş Milletler Filistinlilere Yardım Kuruluşu UNRWA , İsrail'in Gazze Şeridi'ndeki Refah mülteci kampındaki Filistinlilere ait evleri yıkmasının ardından, 1000'den fazla Filistinlinin evsiz kaldığını açıkladı. 
     UNRWA sözcüsü Paul McCann, yaptığı açıklamada, bu sabah bölgeye gittiklerinde 206 ailenin yaşadığı toplam 88 binanın yıkıldığını gördüklerini ve toplam 1064 kişinin evsiz kaldığını söyledi. 
     Gazze'deki güvenlik yetkililerinden Raşid Ebu Şbak da, evlerin yıkımını ''insani felaket ve savaş suçu'' olarak nitelendirdi . 
     Şbak, İsrail ordusunun kamptaki yollarla elektrik ve su altyapısını da yıktığını belirtti. 
     Filistin İnsan Hakları Merkezi Başkanı Raci El Surani, İsrail ordusunun bölgeden çekilmesinin ardından yaptığı açıklamada, İsrail askerlerinin yıktığı ev sayısının 100'ü geçtiğini söylemişti. 
     İsrail radyosu, 9 kilometre uzunluğundaki tampon bölgeyi genişletmek için, ordunun ''onlarca ya da yüzlerce'' evi yıkmayı tasarladığını duyurmuş, İsrail buldozerleri, dün Refah mülteci kampındaki evleri yıkmaya başlamıştı. 
     
</TEXT>
</DOC>
