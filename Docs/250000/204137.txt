<DOC>
<DOCNO> 204137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun22.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kasım'da Çeçenistan'da öldürülen 17 militanın 3'ü Türk" 
</HEADLINE>
<TEXT>

     Rusya Devlet Başkanlığı Danışmanı Sergey Yastırzembski, Kasım ayında Çeçenistan'da öldürülen militanların bazılarının üzerinde çıkan pasaportlarda Gürcistan vizesi olduğunu belirterek, öldürülen militanlar arasında 3 Türk vatandaşının bulunduğunu söyledi. 
     Yastırzembski, Çeçenistan'daki operasyonlarla ilgili düzenlediği basın toplantısında, ''Kasım ayında ordu tarafından yürütülen operasyonda çoğunluğunu yabancı uyrukluların oluşturduğu bir çetenin imha edildiğini'' söyledi. 
     Bu operasyonlarda Serzen-Yurt köyü yakınlarında 17 militanın öldürüldüğünü belirten Yastırzembski, bu militanların arasında 3 Türk, 1 Alman, 1 Çeçen, 1 İnguş ve 1 Cezayirlinin bulunduğunu kaydetti. 
     Yastırzembski, gazetecilere, 2 Türk ile 1 Alman ve 1 Cezayirli militanın üzerinde çıkan pasaportlarda bulunan Gürcistan vizelerini göstererek, Gürcistan'ın militanlar için geçiş noktası oluşturmaya devam ettiğini ve yabancı uyrukluların Gürcistan üzerinden Rusya'ya giriş yaptıklarının çok net şekilde anlaşıldığını ifade etti. 
     Alman vatandaşı militanın adının Thomas Fischer 25 olduğunu açıklayan Yastırzembski, ''Bunlar, aralarında terörizmle mücadele koalisyonunda birlikte olduğumuz Almanya'nın da bulunduğu yabancı ülke vatandaşları'' dedi. 
     Rusya İçişleri Bakanlığı tarafından yapılan açılamada da son 24 saatte Çeçenistan'da 11 militanın yakalandığı kaydedildi. 
     
</TEXT>
</DOC>
