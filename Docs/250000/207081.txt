<DOC>
<DOCNO> 207081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo28.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'un 6.5 trilyon borcu var 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İstanbulspor ve Adanaspor'un borçlarının çözümündeki en büyük engelin kulüplerin yüzde 80'ine sahip olan yöneticilerin tavrı olduğunu söyledi. 
     Düzce'de 18 Temmuz Spor Salonu'nun açılışına katılan bakan Mehmet Ali Şahin, Türkiye'de çok sayıda spor kulübünün SSK ve Maliye'ye borçları olduğunu anlatarak, ''İstanbulspor'un 6.5 trilyonun üzerinde borcu var. Benzer sıkıntılar Adanaspor'da da söz konusu. Burada yaşanan sorun ya da borcun düzenlenmesindeki sorun bu kulüplerin yüzde 80'ine sahip olanların tavrından kaynaklanıyor'' dedi. 
     
     ''BORÇ SİLME SÖZKONUSU DEĞİL'' 
     Şahin, herhangi bir takımın Maliye ve SSK'ya olan borçlarının silinmesinin söz konusu olmadığını belirterek, ''SSK ve Maliye'ye borçları olan spor kulüplerine ödemeleri yapmaları için geçmişte bir süre tanındı. Bu kulüplerden bazıları bu süre zarfında borçlarını ödeyemeyerek bizden yeniden bir yapılanma ve konuda bir yasal düzenleme istediler. Bu konuda maliye bürokratlarının çalışmaları sürüyor. Özellikle belirtiyorum, herhangi bir kulübün borcunun silinmesi sözkonusu değil'' diye konuştu. 
     
     BAKAN ŞAHİN'E DAĞISTAN KALPAĞI HEDİYE EDİLDİ 
     Salon açılışında bir gösteri yapan Düzce Lisesi Kuzey Kafkas Halk Dansları Topluluğu öğrencileri, gösterilerini tamamladıktan sonra protokolde oturan Devlet Bakanı ve Başbakan Yardımcısı Mehmet Ali Şahin'in yanına giderek, beyaz bir Dağıstan kalpağı hediye ettiler. Bakan Şahin de kalpağı giyerek basın mensuplarına poz verdi ve salonda bulunanları selamladı. 
     
     SPOR SALONLARINA 70 TRİLYONLUK KAYNAK 
     Gençlik ve Spor Genel Müdürü Mehmet Atalay ise, 2004 yılında spor salonları yapımı için 70 trilyon liralık bütçe ayrıldığını belirterek, ''Yalnız ayrılan bu paranın 35 trilyonu İzmir'de yapılacak olan Dünya Üniversite Yaz Spor Oyunları'na ayrıldı. Diğer yarısı ise Türkiye genelinde bulunan spor salonlarının onarımı ve bakımı için harcanacak'' dedi. 
     18 Temmuz Spor Salonu'nun açılış töreninden sonra erkeklerde Erdemirspor ile Fenerbahçe, bayanlar da Fenerbahçe ve Kocaelispor takımları birer gösteri maçı yaptı. 
     
</TEXT>
</DOC>
