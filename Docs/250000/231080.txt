<DOC>
<DOCNO> 231080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur24.html </URL>
<DATE> 2004/04/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kuşadası'na aynı anda 2 bin 856 Yunan turist geldi 
</HEADLINE>
<TEXT>

     Aydın'ın Kuşadası İlçesi'ne, 3 Yunan gemisiyle toplam 2 bin 856 turist geldi. 
     Kuşadası Limanı, 2004 turizm sezonuna hareketli girdi. 3 geminin aynı anda Kuşadası Limanı'na yanaşması ilçe esnafının yüzünü güldürdü, çarşıda büyük hareketlilik yaşandı. 
     Ege Liman İşletmeleri Yönetim Kurulu Başkanı Gregory Kıez, AA muhabirine yaptığı açıklamada, Yunan bandıralı gemilerin 3-4 günlük periyotlarla Kuşadası Limanı'nda olacaklarını belirterek, şunları söyledi 
     ''Bazı Yunan gemilerinin gelmeyeceği iddia ediliyordu oysa 3 gemi birden geldi. Rönesans, Triton ve Agean gemileri, toplam 2 bin 856 yolcusu ile limanımıza girdi. Bu gemiler, 3-4 günlük periyotlarla sezon boyunca Yunan adaları ile Kuşadası arasında tur düzenleyecekler. Bugün ayrıca, Le Ponant isimli Fransız yelkenlisi konuğumuz oldu. 36 zengin Amerikalıyı taşıyan gemi, bu yıl bir kez daha limanımızda olacak. Le Ponant bir tür Mavi yolculukta, Türkiye sahillerinin yanı sıra Ege adalarını da geziyor.'' Bu arada, turistlerin bir bölümü çevredeki tarihi yerleri gezmek için tura katılırken, bir bölümü ise Kuşadası şehir merkezini gezip alışveriş yapmayı tercih etti. 
     
</TEXT>
</DOC>
