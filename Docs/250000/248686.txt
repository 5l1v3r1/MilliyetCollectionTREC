<DOC>
<DOCNO> 248686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko08.html </URL>
<DATE> 2004/06/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Telekom'un özelleştirilmesine Meclis'ten onay 
</HEADLINE>
<TEXT>

     Türk Telekom'un özelleştirilmesini düzenleyen yasa tasarısı, Meclis Genel Kurulu'nda kabul edildi Türk Telekom'un özelleştirilmesini düzenleyen yasa tasarısı, Meclis Genel Kurulu'nda kabul edildi. 
     Yasayla, yabancı yatırımcılar da telekomun özelleştirme ihalesine katılabilecek ve telekom hisselerinin yüzde 50'den fazlası özelleştirilebilecek. 
     Yasa, Türk Telekom tarafından yürütülmekte olan uydu hizmetlerinin milli güvenlik açısından stratejik önemini göz önünde tutarak, Türksat adlı ayrı bir şirket çatısı altında yürütülmesini de hükme bağlıyor. 
     Yasa, işletmecilerin cep telefonları için ödenen telsiz kullanımı ve ruhsatname ücretlerinin Telekomünikasyon Kurumu'na aktarılmasını da düzenliyor. 
     
     Telsim'in satışı kolaylaştırılıyor 
     Telekomünikasyon Kurumu ile imzalamış oldukları GSM görev ve imtiyaz sözleşmeleri çerçevesinde mobil telefon hizmeti yürütmekte olan telekomünikasyon işletmecileri ile Kurum'dan yetki almak suretiyle telekomünikasyon hizmeti yürüten diğer işletmeciler, kendi sistemlerine dahil her türlü abonenin Kurum'a ödemek zorunda olduğu telsiz ruhsatname ve kullanma ücretlerini abonelerinden tahsil ederek, Telekomünikasyon Kurumu hesaplarına devretmekle yükümlü kılınıyor. 
     Yasada, Hazine'nin GSM işletmecisi firmalardan alacaklarının uzlaşma yoluyla tahsil edilmesini sağlamaya yönelik düzenleme yapılıyor, Telsim'in imtiyaz ve ruhsat satışı kolaylaştırılıyor. 
     
     Üye sayısı artıyor 
     Ayrıca, Telekomünikasyon Kurulu'nun üye sayısı dörtten altıya çıkarılırken, iki yeni üye Ulaştırma Bakanlığı tarafından aday gösterilecek. 
     Tasarının tümünün oylamasına 268 milletvekili katılırken, 237 kabul, 31 ret oyu kullanıldı. 
     
</TEXT>
</DOC>
