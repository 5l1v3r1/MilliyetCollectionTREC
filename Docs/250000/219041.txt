<DOC>
<DOCNO> 219041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur11.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'lilerden Baykal'a Güzeller içinde bir seni sevdim 
</HEADLINE>
<TEXT>

     ANKARA Milliyet 

CHP Genel Başkanı Deniz Baykal, hükümetin dokunulmazlıkların kaldırılması konusunda kaytarma ve kaçış içinde olduğunu savunarak, "Çünkü hükümet kendi hesabını verecek durumda değil" dedi. 
     Baykal'ın il ve ilçe belediye başkan adayları Dedeman Oteli'nde düzenlenen törenle tanıltıldı. İstiklal Marşı ve saygı duruşu ile başlayan törende, Kenan Doğulu'nun yaz aylarında popüler olan "Güzeller içinden bir seni sevdim" şarkısının kullanım hakkı sanatçının menajeri Ahmet Çelenk tarafından Baykal'a hediye edildi. 
     
     Derviş ve Erdem yoktu 

     Rahatsız olduğu söylenen Genel Başkan Yardımcısı Kemal Derviş ile geçtiğimiz günlerde genel başkan yardımcılığı görevinden istifa eden Eşref Erdem'in yer almadığı törende, İzmir büyükşehir adayı Ahmet Piriştina, Gaziantep adayı Celal Doğan, İstanbul adayı Sefa Sirmen, Hatay il belediye başkan adayı İris Şentürk, Kadıköy Belediye Başkanı Mustafa Sarıgül dikkat çeken isimler arasında yer aldı. 
     
     Hükümete yörünge uyarısı 

     Baykal, yerel seçimin siyasi anlamı olduğunu söyleyerek, "Türkiye'de iktidar önemli noktalarda uyarıya ihtiyaç duyuyor. Yörünge düzeltme talebinin ortaya konulmasına ihtiyaç var" dedi. 
     Ekonomik krizin üzerinden 3 yıl geçmesine rağmen işsizliğin Türkiye'nin en ağır sorunu olduğunu belirten Baykal, "İktidarın yakınlarına iş bulma hedefi, milletin iş özleminin önüne geçti" diye konuştu. Son bir yılda Türkiye'nin iç borç stokunun 55 milyar dolar arttığını ifade eden Baykal, Türkiye'nin, Cumhuriyet'in en ağır vergi yükünü taşıdığını da vurguladı. 
     Dokunulmazlıkların kaldırılması konusunda hükümetin kaytarma ve kaçış içinde olduğunu söyleyen Baykal, Kıbrıs konusunda da dış politikada kırılma yaşandığını, kaygı verici bir tablonun ortaya çıktığını ifade etti. 
     
     Devlet bitti 

     Yoksulluk ve işsizlik nedeniyle dinsel örgütlenmelerin ortaya çıktığını anlatan Baykal, adayların, özellikle okul ve yurtlarda öğrencilere sahip çıkmasını istedi. Baykal, "Ankara, ekonomi iflas etti. Devlet bitti, Ankara tıkandı, halk sahipsiz" dedi. 
     
     CHP mevsimlik çiçek değil 

     CHP'nin, siyaseti günü birlik yapmadığını kaydeden Baykal, "Çok partili hayata geçişten bu yana 200 parti kuruldu. Bir tek CHP ayakta kaldı. CHP mevsimlik açan çiçek değil" diye konuştu. 
     Baykal'ın "CHP ortanın solu' dediğinde ortanın solu, Moskova'nın yolu' diyenler, şimdi bize sol dersi vermeye kalkıyor" sözleri ise SHP Genel Başkanı Murat Karayalçın'a yönelik yorumlandı. 
     
     CHP'nin seçim şarkısı 

     Doğulu'nun "güzeller içinden bir seni sevdim" şarkısının sözleri CHP için şu şekilde değiştirildi 
     Güzeller içinden biz seni seçtik. 
     Oyları sana biz sana verdik. 
     Liderler içinden biz seni seçtik. 
     Oyları sana CHP'ye verdik. 
     Cumhuriyet onurumuz. 
     CHP gururumuz. 
     Çağdaşlık tek yolumuz. 
     Haydi CHP'ye. 
     İyiki sen varsın. 
     Baştacımızsın. 
     Bayrağımızsın. 
     Başkanımızsın. 
     
</TEXT>
</DOC>
