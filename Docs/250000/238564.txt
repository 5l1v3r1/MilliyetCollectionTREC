<DOC>
<DOCNO> 238564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun26.html </URL>
<DATE> 2004/05/09/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Fransa Avrupa Parlamentosu seçimlerine hazırlanıyor... 
</HEADLINE>
<TEXT>

     Fransa'da iktidardaki Halk Hareket Birliği UMP ve ana muhalefet konumundaki Sosyalist Parti, 13 Haziran'da yapılacak Avrupa Parlamentosu AP seçimlerine katılacak adayları belirlediler. 
     UMP, Paris'in ''Seine-Saint-Denis'' banliyösünde, Sosyalist Parti ise başkentin merkezindeki ünlü Mutualite salonunda düzenlenen kongrelerde, seçimlerden önce yapılacak kampanyayla ilgili son hazırlıklarını ve stratejilerini gözden geçirdiler. 
     AP seçimleri, Nisan'da iki turda yapılan bölgesel seçimlerde sol karşısında ağır hezimete uğrayan iktidar partisi için hükümetin prestiji açısından büyük önem taşıyor. 
     Sosyalist Parti Genel Sekreteri François Hollande, kongrede yaptığı konuşmada, seçmenlere, bölgesel seçimlerde olduğu gibi ''iktidardaki sağ partiyi cezalandırmaları'' çağrısında bulundu. 
     
     UMP'DEN TÜRKİYE KARŞITI TAVIR 
     Bu arada, UMP kongresinde, AB'nin genişlemesini destekleyen, ancak Türkiye'nin AB üyeliğine karşı çıkan bir tasarı oylanarak kabul edildi. 
     Kongrede ayrıca, partinin AB anayasasına destek verdiğini belirten ve Cumhurbaşkanı Jacques Chirac'ın da istemesi halinde bunun bir referandumla kabul edilmesine sıcak bakıldığı mesajını veren bir tasarı da delegeler tarafından kabul gördü. 
     Fransa'daki siyasi gözlemciler, Chirac ve Dışişleri Bakanı Michel Barnier'nin tersine UMP'nin Türkiye hakkında ani tavır değişikliğine gerekçe olarak, AP seçimlerinde aşırı sağ partilere oy kaptırma kaygısını gösteriyor. 
     Chirac, bugün Elysee Sarayı'nda, ''Avrupa Günü'' dolayısıyla yaptığı bir açıklamada, ''Türkiye'nin Avrupa normlarına entegrasyonunun uzun ve zor olacağını'' belirterek, ''ancak bu olacak ve arzu edilmeli'' demişti. Chirac, ''Türkiye'nin gerekeni yapıp yapmadığını ve müzakerelerin açılıp açılamayacağını görmek için AB Komisyonu'nun Ekim ayında yayınlayacağı raporu bekleyelim'' diye konuşmuştu. 
     
</TEXT>
</DOC>
