<DOC>
<DOCNO> 233570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo28.html </URL>
<DATE> 2004/04/21/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Denizlispor, kadrosunu bozmak istemiyor... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, sezon bitiminde sözleşmesi devam eden futbolculara ''2'şer yıl daha sözleşme yenilemelerini'' önereceklerini bildirdi. 
     ''İlk 5'' hedefiyle girilen 2003-2004 sezonunda başarılı olduklarını ve ligi 4. sırada bitirme konusunda önemli bir avantaj yakaladıklarını belirten Dalaman, önümüzdeki sezon kadroyu koruyup birkaç takviye ile üst sıralar için mücadele edeceklerini söyledi. 
     Turgut Dalaman, sezon sonunda sadece Levent'in sözleşmesinin biteceğini, bu futbolcunun da ''Büyük kulüpler dışında teklif gelmediği sürece Denizlispor'dan ayrılmak istemiyorum'' dediğini ifade etti. 
     
     TEKLİFLER GELİYOR 
     Sözleşmesi devam eden diğer futbolcularla da sezon bitiminde masaya oturacaklarını kaydeden Dalaman, şöyle konuştu 
     ''Menajerler aracılığıyla Ersen Martin, Özgür, Çağdaş, Serhat ve yabancı futbolcularımıza teklifler geliyor. Takımın başarısıyla birlikte futbolcularımızın talipleri artıyor. Bu doğal. Ancak, biz kadroyu bozmadan yeni sezonda yolumuza devam etmek istiyoruz. Lig sonunda sözleşmesi devam eden futbolcularımıza, 2'şer yıl daha sözleşmelerini uzatma önerisi yapacağız.'' 
     
     ÇAĞDAŞ'IN DURUMU 
     Dalaman, sözleşmesi devam etse de büyük kulüplere gitmek isteyen futbolculara yardımcı olacaklarını, Çağdaş konusunda Galatasaray yöneticisi Ergün Gürsoy ile Denizlispor Başkanı Zafer Katrancı'nın bir görüşme yaptığını, ancak şu anda kesin bir şey olmadığını söyledi. 
     Dalaman, antrenör Yaşar Alemdaroğlu'nun yurtdışından döndüğünü, vereceği rapor doğrultusunda yabancı transferiyle ilgili çalışmalar yapacaklarını sözlerine ekledi. 
     
</TEXT>
</DOC>
