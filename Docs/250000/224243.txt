<DOC>
<DOCNO> 224243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy17.html </URL>
<DATE> 2004/03/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bahçeli Erdoğan, meşruiyetini millette aramalı 
</HEADLINE>
<TEXT>

     MHP Genel Başkanı Devlet Bahçeli, Başbakan Recep Tayyip Erdoğan'ın, ''meşruiyetini, ABD, AB ve BM Genel Sekreterliği üçgeninde değil, millette araması gerektiğini'' söyledi. 
     Partisince Tandoğan Meydanı'nda düzenlenen mitingte vatandaşlara seslenen Bahçeli, konuşmasına, ''yeni bir gün, canlanış ve Türk'ün Ergenekon bayramı'' olarak tanımladığı Nevruz'u kutlayarak başladı. 
     Bahçeli, sabah aynı meydanda AK Parti'nin, şimdi ise ''iktidarın tek alternatifi olan'' partisinin miting yaptığını belirtti. 
     AK Parti'nin tek başına iktidar olmaya hazır olmadığının anlaşıldığını, aceleci davranışlarıyla acemiliklerini gösterdiğini savunan Bahçeli, iktidarın, ''tüccar siyasetçi zihniyet ve teslimiyetçi anlayışla ülkeyi yönetme çabası'' içinde olduğunu öne sürdü. 
     Başbakan Recep Tayyip Erdoğan'ın sabahki konuşmasında sosyal meseleler üzerinde durmaya çalıştığını, hastaneleri tek odalı hale getirdiklerini anlattığını kaydeden Bahçeli, ''Sayın Başbakan, bir hastane temeli attınız mı ki bunu söylüyorsunuz '' diye sordu. 
     İktidarları döneminde Trafik Hastanesi'nin açılışının 11 ayda gerçekleşmesi için talimat verdiğini anlatan Bahçeli, Erdoğan'ın 15 ay beklettikten sonra hastaneyi açtığını, bunun doğru bir siyaset olmadığını söyledi. 
     Erdoğan'ın, miting konuşmasında Türkiye'nin en hayati meseleleri Kıbrıs ve Irak'taki Türkmenler'den bahsetmediğini ifade eden Bahçeli, ''Sayın Erdoğan, milletten neyi saklıyorsunuz Kapalı kapılar ardında konuştuklarınızı milletle paylaşacağınız yerde, yapmadığınız şeyleri yapar gibi göstererek, hala milleti niye aldatıyorsunuz'' diye konuştu. 
     
     ''SIK SIK GÖMLEK DEĞİŞTİREREK...'' 

     Devlet Bahçeli, Adalet ve Kalkınma Partisi'nin isminin, halk arasında, ''aldatma ve kandırma partisi'' olarak yeniden şekillendiğini öne sürdü. 
     Bahçeli, ''Türban meselesini çözeceğiz'' diyerek, yıllardır siyaset yapanların, 23 Nisan'larda 29 Ekim resepsiyonlarında, ''tesettürlü hanımlarını eve kapatmak zorunda kaldıklarını'' kaydetti. 
     Erdoğan'ın, milli görüş gömleğini çıkardığını, şimdi ise hangi gömleği giydiğini anlatması gerektiğini ifade eden Bahçeli, şöyle konuştu 
     ''Anlat da seni tanıyalım. Sık sık gömlek değiştirerek, siyasi iktidarda kalabilmenin her şartını yerine getirebilmeyi mi düşünüyorsun Sayın Erdoğan, millete gerçek yüzünü göster. Milleti, aldatmaktan vazgeç. Teslimiyetçi politikanla, meşruiyetini uluslararası ilişkilerde, özellikle ABD, AB ve BM Genel Sekreterliği üçgeni arasında arama. En azından meydanları doldurduğun insanlara saygılı olarak meşruiyetini milletinde ara.'' 
     
     ''MİLLETİ YIKMADAN YIKIL'' 

     Bahçeli, iktidarın başının döndüğünü, ayaklarının yerden kesildiğini, kibir içinde olduğunu ileri sürerek, ''Bu baş dönmesi ile bir yere yıkılacak, nereye yıkılacaksa yıkılsın ama milleti ve Türkiye'yi yıkmadan yıkıl'' dedi. 
     Kıbrıs konusunda da değinen Bahçeli, Kıbrıs'ın, Brüksel sevdası yüzünden feda edildiğini, Annan Planı'nın bir tuzak olduğunu savundu. Bahçeli, ''Sayın Denktaş'ın görüşmelere katılmama kararı doğrudur. Sayın Talat, Sayın Erdoğan, güle güle İsviçre'ye gidin. Gidip nasıl verecekseniz, ver de görelim. Erdoğan ve Talat, seni millet affetmez'' diye konuştu. 
     Bahçeli'nin konuşmasından önce MHP'nin ilçe belediye başkan adayları, alanda bulunanları selamladı, Ankara Büyükşehir Belediye Başkan adayı Hamit Homriş de kısa bir konuşma yaptı. 
     Miting başlamadan önce sanatçı Ahmet Şafak, Bahçeli'nin konuşmasının ardında Mustafa Yıldızdoğan bir konser verdi. 
     Bahçeli, miting alanına Tandoğan Meydanı'nda bulunan evinden yürüyerek geldi. Tekbir getirilen mitingte, ''Devletin başına devlet gelecek'' sloganları atıldı. 
     AK Parti mitinginden sonra Tandoğan Meydanı'na alınan partililerden bazılarının, MHP görevlileri tarafından indirilen AK Parti ve Başbakan Recep Tayyip Erdoğan'a ait afiş ve pankartları yakmak istediği görüldü. Gruba, diğer MHP'liler engel olurken, olayı görüntülemeye çalışan basın mensupları da söz konusu grup tarafından tartaklandı. 
     
</TEXT>
</DOC>
