<DOC>
<DOCNO> 200700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur44.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İmar mudilerine ilk olarak 10 milyar lira ödenecek 
</HEADLINE>
<TEXT>

     Devlet Bakanı Ali Babacan ''İmar Bankası mudilerine tasarı yasalaştığında ilk olarak 10 milyar lira, 3 ay sonra 5 milyar lira ödenecek'' dedi. 
     Babacan, el konulan İmar Bankasında parası bulunanlara ödeme yapılmasıyla ilgili tasarıyı Plan ve Bütçe Komisyonu'na sunuşunda yaptığı konuşmada, İmar Bankası mudilerine ödemelerin başlamasını takiben bir yıl sonra 10 milyar, 1.5 yıl sonra 15 milyar, 2 yıl sonra ise 30 milyar lira daha ödeneceğini bildirdi. Babacan, 30 ayın sonunda 110 milyar liraya kadar olan ödemelerin yapılacağını, 36 ayın sonunda paranın tamamın ödeneceğini söyledi. 
     Babacan, Ziraat Bankası'nın lojistik olarak hazırlıklarını yaptığını, tasarının yasalaşması ve Bakanlar Kurulu kararı ile ödemelerin başlayacağını ifade ederek, mudilere biri vadesiz 6 tanesi vadeli olmak üzere toplam 7 hesap cüzdanı verileceğini ifade etti. 
     Babacan, Devlet İç Borçlanma Senetleri almış mudilere yapılacak ödeme planının da aynı mevduatta olduğu gibi uygulanacağını bildirdi. 
     
     "EN BÜYÜK DOLANDIRICILIK" 

     Ekonomiden Sorumlu Devlet Bakanı Ali Babacan, ''İmar Bankası olayı Türkiye'deki bankacılık tarihinin en büyük yolsuzluk, hırsızlık bir bakıma dolandırıcılığı olarak karşımıza çıkmaktadır'' dedi. 
     Babacan İmar Bankası'nda 3 tür yolsuzluk yapıldığını söyledi. Babacan bu yolsuzluklara ilişkin olarak şunları kaydetti 
     ''Bunlardan birincisi 8 katrilyon lirayı aşkın bir mevduat söz konusu iken bankanın resmi kayıtlarında bu rakam 750 trilyon olarak görülüyor. Vatandaşın İmar Bankası'na yatırdığı paranın küçük bir kısmı resmi kayıtlarda, büyük bir bölümü ise resmi kayıtlara girmeden yok edilmiş, bilinmeyen yerlere gönderilmiş.'' Konunun yargıya intikal ettiğini hatırlatan Babacan, şunları ifade etti 
     ''Kamuoyunda hortumculuk diye bilinen bir olay var. Fon'a devredilen bankalarla ilgili yasada hortumculuk maddesi vardı. Bir de daha masum başka madde vardı. Bu onun ötesinde bir olay. Yani daha önce Fon'a devredilen bankalarda karşılaşılan durumun ötesinde, İmar Bankası olayı türünün tek örneği bir olaydır.'' 
     
     HAYALİ BONO SATILDI 

     Babacan, ikinci bir yolsuzluk türünün bankanın portföyünde olmamasına rağmen vatandaşa 850 trilyon liralık Hazine bonosunun hayali olarak satışının olduğunu ifade etti. 
     Babacan üçüncü yolsuzluk türü hakkında şu bilgileri verdi 
     ''Toplanmış mevduatın üzerindeki vergi, munzam karşılık ve sigorta primi ödenmeyerek karşılıksız kazanç elde edilmiştir. Normalde 750 trilyon liralık resmi kayıtlarda görülen mevduatın üzerinde vergiler vardır, munzam karşılığı vardır, sigorta primi vardır. Banka resmi kayıtlarına intikal ettirilmeyen mevduattan vergi verilmemiştir.'' 
     
     491 MAL VARLIĞINA İHTİYARİ TEDBİR 

     Babacan, olayın sorumlularına yönelik cezai işlemlerin başlatıldığını, suç duyurularında bulunulduğunu, mal varlıkları üzerinde ihtiyari tedbir kararı konulduğunu vurgulayarak, şöyle devam etti 
     ''Bunlar şu an itibariyle 495 adettir. Kara para ve mali suçlarla ilgili takip başlatılmıştır, tedbirler alınmaktadır ve davalar açılmıştır. Vergi kaçakçılığı ve diğer mali yükümlülükler yerine getirilmediği için takip başlatılmıştır ve davalar açılmıştır.'' Yolsuzlukların ve hırsızlıkların cezasız kalmaması amacıyla takibin devam ettiğini anlatan Babacan, şunları söyledi 
     ''Biliyorsunuz Adalet komisyonundan geçmiş olan ayrı bir yasa tasarısı var. Bu problemlerin hızlı çözümü ile ilgili... Bir yandan bu çalışmalar devam ederken öte yandan tasarruf sahiplerinin mağduriyetinin giderilmesine çalışılıyor. Tasarruf sahiplerinin mağduriyetlerinin giderilmesi hem yasal zorunluluklardan hem de mali sisteme yönelik güvenin korunması bakımından büyük önem arz ediyor.'' 
     
     MALİ SİSTEME OLAN GÜVEN 

     Babacan, bankadan karşılığı olmadan satın alınmış olan Devlet İç Borçlanma Senetleri'ne DİBS ilişkin olarak da ''DİBS satılanların mağduriyetlerinin giderilmesi ise tam garanti kapsamında verilen taahhütlere uyulması ve mali sisteme olan güvenin korunması ve yine mevduat sahiplerine yapılan işlemlerle paralellik sağlanması açısından önem taşımaktadır''dedi. 
     Yasa tasarısıyla mevduatın ödenme koşullarının belirlendiğini anlatan Babacan, tasarı ile ayrıca DİBS borçlarına ödeme yapılmasına ilişkin hukuki altyapının oluşturulduğunu, yanlış bilgi ve belge kullanarak kendilerine ödeme yapılmasını talep edenlere cezai hükümler getirildiğini söyledi. 
     
     ÖNLEMLER ALINDI 

     Yapılması tasarlanan bu ödemelerin ekonomik program üzerindeki olumsuz etkisinin minimuma indirecek önlemlerin alındığını vurgulayan Babacan, tasarı ve alınacak Bakanlar Kurulu kararı ile makro dengelerin azami şekilde korunmasına yönelik önlemlerin düşünüldüğünü ifade etti. 
     Babacan, toplam mevduat sahiplerinin sayısının 378 bin 469, mevduat miktarının ise 7 katrilyon 967 trilyon 262 milyar lira olduğunu anlatarak, birden fazla hesabı olanların hesaplarının birleştirileceğini söyledi. 
     Babacan, DİBS sahibinin sayısının 22 bin 95, alınan senet tutarının ise 850 trilyon 390 milyar lira olduğunu bildirdi. Devlet Bakanı Ali Babacan, İmar Bankası'nda murakıplara ve diğer denetim elamanlarına bilgi, belge ve yasal defterlerin dahi teslim edilmediğini belirterek, bu bilgilerin bankada ulaşılan bilgi kırıntılarında hem de BDDK tarafından yazılı olarak sunulan bilgiler alındığını söyledi. 
     
     MUDİDEN YARDIM ÇAĞRISI 

     Babacan, TBMM Plan ve Bütçe Komisyonu'na girerken bir imarbank mudisi, ''Sayın Bakanım, ne olur tek umudumuz sizsiniz. Çoluk çocuk perişan olduk'' şeklinde konuşarak yardım istedi. 

     
</TEXT>
</DOC>
