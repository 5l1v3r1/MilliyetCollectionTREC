<DOC>
<DOCNO> 235494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun07.html </URL>
<DATE> 2004/04/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Powell Kuzey Kıbrıs'ı tanıma noktasına henüz gelmedik... 
</HEADLINE>
<TEXT>

     ABD Dışişleri Bakanı Colin Powell, ''Kuzey Kıbrıs'ı henüz tanıma noktasına gelmedik'' ifadesini kullanırken, Dışişleri Bakanlığı Sözcüsü Richard Boucher, ABD'nin KKTC üzerindeki ambargonun hafifletilmesi için hangi adımları atacağını açıklamaktan kaçındı, ancak Washington'ın AB'ye paralel davranmasının beklenmesi gerektiğini söyledi. 
     Powell, Reuters ajansına dün verdiği, ancak metni ABD Dışişleri Bakanlığı'nca bugün yayınlanan özel demecinde, ''ABD'nin, kuzeydeki Türk devletini tanıma seklinde bir düşüncesi var mi Yoksa, ticaretin artırılması için ne tip önlemler düşünülüyor '' sorusuna su yanıtı verdi 
     ''Öncelikle, Kıbrıslı Rumlar'ın plan lehinde oy vermemelerinden ne kadar büyük bir hayal kırıklığı duyduğumu söyleyeyim. Bu iyi bir plandı, tarihi bir fırsattı ve bu tarihi an kaçırılacak. Bu da, gelecekte kaybedilmiş bir fırsat olarak görülecek. Türk Hükümeti ise büyük bir siyasi cesaret gösterdi. Kıbrıslı Türkler de plan lehinde oy vererek öyle yaptı. Dolayısıyla, plana evet dedikleri için Kıbrıslı Türklerin bazı yararlar görmeleri gerekiyor. AB'deki meslektaşlarımızın ne yapmakta olduğunu izliyoruz. Onların ne yaptıklarını göreceğiz ve bizim ne yapabileceğimizi inceleyeceğiz. Size su anda yapabileceğim bir açıklama yok ve tanıma noktasına henüz gelmedik. Şimdi duruma bakıyoruz, referandumların sonuçları üzerinde çalışıyoruz ve başlangıçta AB'nin ne yapacağını izliyoruz.'' Dışişleri Bakanlığı Sözcüsü Boucher da düzenlediği basın toplantısında, Powell'in ''henüz tanıma noktasına gelmedik'' sözüyle ne kastettiğinin sorulması üzerine, ''Bizim seçenek olarak düşünebileceğimiz şeylerin listesini çıkarmayacağım. AB'nin ne yaptığını biliyorsunuz. Ben ABD'nin, AB'nin yaptıklarına benzer ve onlarla tutarlı şekilde davranmasını beklerim. Biz de bunlara benzer adımlara bakıyoruz'' diye konuştu. 
     
</TEXT>
</DOC>
