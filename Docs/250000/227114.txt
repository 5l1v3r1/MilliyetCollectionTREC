<DOC>
<DOCNO> 227114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yazar/tamer.html </URL>
<DATE> 2004/03/31/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Balık baştan kokar diyebilmek 
</HEADLINE>
<TEXT>

   
   Avrupa Birliği'nin 13 Haziran'da devlet ya da hükümet başkanları düzeyindeki zirvesinde, Türkiye'ye müzakere tarihi verilip verilmeyeceği konusundaki eğilimi ortaya çıkacak. Bu kritik zirveye 2 hafta kala, 18 bin gazetenin üye olduğu Dünya Gazeteler Birliği WAN'ın yıllık kongresi ve Dünya Editörler Forumu İstanbul'da toplanacak. 
   90 ülkedeki yazılı basın kurumlarından 1000'i aşkın üst düzey yönetici, patron ve genel yayın yönetmenini 30 Mayıs - 2 Haziran arasında İstanbul'da biraraya getirecek toplantıya ilgi, rekor düzeyde. Çünkü Türkiye, şu sıralar en merak edilen ülkelerden biri. Dünya Gazeteler Birliği Genel Müdürü Timothy Balding'e göre "Toplantıyı İstanbul'da yapmaya karar vermelerinde, Türkiye'den basın özgürlüğü ihlalleriyle ilgili şikayetlerin son 1.5 - 2 yılda giderek azalmasının büyük payı var. AB Komisyonu'nun karar arefesinde olması da, bu tarih dönemeçte Türkiye'ye ilgiyi arttıran bir unsur." 
   
   Editörler Forumu 
   Dünya Editörler Forumu Başkanı Bertrand Pecquerie ise gazetemizin ana sponsoru olduğu kongrenin, Türkiye'nin AB üyeliği yolunda bir fırsat olarak değerlendirilebileceğine işaret ediyor "Değişik ülkelerden 60 editör, İstanbul'a gelerek Türk meslektaşlarıyla bir oturumda biraraya gelecek. Bu forumda ve İstanbul'daki diğer temaslarında edinecekleri izlenimin, en kritik son 2 haftada, 13 Haziran'daki zirveye yansımaları olabilir." 
   
   Türkiye'ye kınama 
   Önceki günkü tanıtım toplantısında WAN İcra Kurulu Başkanvekili, Doğan Holding Yönetim Kurulu Başkanı Aydın Doğan'ı dinlerken, cezaevinin neredeyse kapısından döndüğüm günler geldi aklıma 
   "6 yıldır WAN Yönetim Kurulu'ndayım. İlk yıllarda basın özgürlüğü ihlalleri nedeniyle sık sık Türkiye kınanırdı. Her yönetim kurulu toplantısına gittiğimde "Acaba bugün yine Türkiye kınanacak mı " diye korkardım. Sevinerek söylüyorum ki son dönemde herhangi bir kınama yok." 
   17 bini aşkın insanın ölümüne neden olan Ağustos 1999 deprem faciasının ardından yazdığım yazılar nedeniyle, dönemin Cumhurbaşkanı Süleyman Demirel'e hakaretten 16 ay hapis cezasına çarptırılmıştım ve karşı taraf Cumhurbaşkanı olduğu için hapis cezasının paraya çevrilmesi mümkün olmamıştı. 
   
   Sabıkalı gazeteci 
   Keşke ben de Dünya Gazeteler Birliği WAN'a başvurmayı akıl etseydim... Belki WAN Yönetim Kurulu'nun bir toplantısında daha, gazetemizin sahibi Aydın Doğan'ı Türkiye'ye gelecek kınama nedeniyle zor durumda bırakmış olurdum ama, olayların seyri değişebilir ve ben sabıkalı gazeteci olmamış olurdum. Gerçi böyle bir vesileyle sabıkalı olmak, dostlarım ve çoğu okurum tarafından bir onur madalyası olarak kabul edilse de, ben Yargıtay'ın 16 aylık hapis cezasını onamak yerine reddetmesini tercih ederdim. 
   Demokles'in kılıcı 3 yıldır tepemde sallanıyor. Onama tarihinden itibaren 5 yıl içinde herhangi bir ceza davasından 2. kez hüküm giyersem, 2 cezayı birden çekmek üzere hapse gireceğim. Sebebi de yazımdaki "Balık baştan kokar" atasözü 2 yılım daha var. 
   Türkiye'de tüm yargı yolları tıkanınca ben de Strazburg'daki Avrupa İnsan Hakları Mahkemesi'ne başvurdum. Biliyorsunuz orada karar süreçleri çok uzun. Dün son durumu öğrenmek üzere gazetemizin ceza davalarını üstlenmiş olan Bayraktar Hukuk Bürosu'nun sahibi Köksal Bayraktar'ı aradım. Avrupa İnsan Hakları Mahkemesi'nde herhangi bir yeni gelişme yok. Bekliyorum. 
   Şimdiki Cumhurbaşkanımız Ahmet Necdet Sezer için benzeri bir yazı yazmam söz konusu değil. Ama Doğan'ı ve Balding'i dinledikten sonra anladım ki artık muhatap Cumhurbaşkanı da olsa, özgürce "Balık baştan kokar" diyebilirim. 
   
      
   
</TEXT>
</DOC>
