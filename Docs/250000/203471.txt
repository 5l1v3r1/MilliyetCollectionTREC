<DOC>
<DOCNO> 203471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/spor/spo04.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a acı fren 3-1 
</HEADLINE>
<TEXT>

   Bordo - Mavili ekip, Gençlerbirliği'ne yenilerek, evinde 14 hafta sonra üç puan bıraktı. Erdinç'in vuruşunda top çizgiyi geçti, devam kararının ardından Başkent temsilcisinin üçüncü golü geldi 
      
   Tandoğan'ın şanssızlığı 
   LİGİN iki flaş ekibini buluşturan randevuda gülen taraf Gençlerbirliği oldu. İki takımın da fizik olarak üst düzeyde bir mücadele ortaya koyduğu maçın temposu hiç düşmedi. Başkent temsilcisi, 16. dakikada defans oyuncularının ofsayt duraklamasından yararlanıp, Veysel'in golüyle perdeyi açtı. İki dakika sonra Yattara'nın ortasında Ali Tandoğan ters bir kafa vuruşu yaparak, Trabzon'a beraberlik golünü hediye etti. 
   
   Gol verilmedi 
   İKİNCİ yarıda taraflar galibiyet için risk aldı, hızlı hücumlarla gol aradı. 77'de Veysel, Erdinç'ten söktüğü topu Youla'ya çıkardı. Bu futbolcu çapraz pozisyonda fileleri havalandırdı 1-2. Uzatma dakikalarında Erdinç'in vuruşunda kaleci Damir topu çizginin içinde tuttu, ancak Muhittin Boşat "devam" dedi. Ev sahibi oyuncular itiraz ederken, kontratağa kalkan Gençlerbirliği, iki dakika önce oyuna giren M'Bayo ile skora noktayı koydu. 
   
   Yanal keyifli    GENÇLERBİRLİĞİ'NİN teknik patronu Ersun Yanal, ikinci yarıdaki taktik değişikliğin kendilerine galibiyeti getirdiğini söyledi. Genç hoca, "İlk yarıda tempolu bir oyun ortaya koyduk. Trabzonspor da iyiydi, ama biz futbol olarak daha üstündük. İkinci devrede oyuna müdahaleleri galibiyet amacıyla yaptık ve sonuç aldık" yorumunu yaptı. 
   
   Başkan için seçim günü    Trabzonspor'un daha önce ertelenen kongresi bugün yapılacak, Atay Aktuğ, İskender Önal, Bahri Köse ve Afacan Yılmaz Ergül kıyasıya yarışacak 
   4 bin üye sandıkta 
   BORDO - Mavili kulüpte, Özkan Sümer'in 5 Eylül'de istifasıyla başlayan belirsizlik ortamı 10.00'da 19 Mayıs Spor Salonu'nda yapılacak genel kurul ile sona erecek. 26 Ekim'de yapılması gereken, ancak Ahmet Ağaoğlu'nun Trabzon'u terketmesiyle ertelenen kongrede dört aday büyük bir yarışın içine girecek. 4 bin 348 üyenin oy kullanacağı kongrede Atay Aktuğ, İskender Önal, Bahri Köse ve Afacan Yılmaz Ergül'ün listeleri yarışacak. 
   
   Listeler birleşecek 
   DÖRT başkan adayının da sağduyulu yaklaşımı camiada olumlu bir hava estirirken, listelerin sandıkta birleştirilmesine kesin gözüyle bakılıyor. Mustafa Şahin'in, diğer başkan adayları ile de görüşmesi üzerine İskender Önal kendisini listeden çıkardı. Eski belediye başkanı Atay Aktuğ'un isminin öne çıktığı gözlenirken, İskender Önal ve Bahri Köse de üyelerden destek aradı. Afacan Yılmaz Ergül'e ise fazla şans verilmiyor. 
   
   Boşat veda etti    Tuna'ya tepki 
   MUHİTTİN Boşat dünkü maçla hakemlik kariyerine nokta koydu. Özellikle Youla'nın, Petkoviç tarafından düşürülmesine seyirci kalan ve gol kararını vermediği için de tepki alan Boşat, polis kalkanları eşliğinde sahayı terketti. Bazı taraftarlar, yönetici olarak son maçına çıkan Erol Tuna'yı da protesto etti. 
   
   Silah iddiası 
   TUNA'NIN bu duruma sert tepki gösterip, silah çektiği iddia edildi. Öte yandan bazı taraftarlar da, VIP tribününde oturan başkan adaylarına tepki gösterdiler. Bu arada Ersun Yanal'ın yayına çıktığı anda yanına kadar sokulan bir Trabzon taraftarına, "Seninle otelde hesaplaşacağız" demesi dikkat çekti. 
   
   Semercioğlu üzgün    KARADENİZ ekibi, Teknik Direktör Turgay Semercioğlu yönetiminde çıktığı dördüncü maçta yenilgiyle tanıştı. Semercioğlu, "Taraftardan özür diliyoruz. Yeni yönetimin önünü açmak için kendilerine her türlü yardımı yapmaya hazırız" dedi. 
   
   
</TEXT>
</DOC>
