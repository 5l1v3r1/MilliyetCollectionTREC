<DOC>
<DOCNO> 232108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur23.html </URL>
<DATE> 2004/04/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Öğrencilerden polisler hakkında suç duyurusu .. 
</HEADLINE>
<TEXT>

     Ankara'da pazartesi günü YÖK'ü ve NATO'yu protesto eyleminde gözaltına alınan öğrencilerden 26'sı, gözaltında kötü muamele gördükleri iddiasıyla, Ankara Cumhuriyet Başsavcılığı'na suç duyurusunda bulundu. 
     Ankara Adliye Sarayı önünde öğle saatlerinde toplanan öğrenciler, suç duyurusu dilekçelerini Ankara Cumhuriyet Başsavcılığı Müracaat Bürosu'na verdiler. 
     ''İşkence Mağduru Gençler'' adına basın açıklaması yapan Güzide Özmen, 12 Nisan Pazartesi günü, Kızılay'da, parasız bilimsel eğitim ve emperyalizm karşıtı basın açıklaması yapmak istediklerini, ancak Kolej'de tekmelerle, yumruklarla, yerlerde sürüklenerek gözaltına alındıklarını söyledi. 
     Gözaltındayken kaba kuvvete, hakaret ve tehditlere uğradıklarını, su ve tuvalet ihtiyaçlarının karşılanmadığını ileri süren Özmen, adliyeye sevkedildikleri gün bahçede, koridorlarda, merdiven boşluklarında tartaklandıklarını öne sürdü. Özmen, yaşadıklarının işkence olduğunu dile getirerek, insan haklarına duyarlı herkesin kendilerine destek olmasını istedi. 
     Ankara Cumhuriyet Başsavcılığı'na verilen suç duyurusu dilekçelerinde, 26 kişinin, Emniyet Müdürlüğü'ne girişlerinden önce ve çıkışlarında alınan adli tıp kurumu raporlarına yer verildi. 
     Dilekçelerde, Ankara Emniyet Müdürlüğü, Çevik Kuvvet Şube Müdürlüğü ve Güvenlik Şube Müdürlüğü'nde görevli amirler ve polis memurları hakkında, Türk Ceza Kanunu'nun TCK ''hükümet görevlilerinin efrada karşı kötü muameleleri'' başlıklı 243. maddesi uyarınca yasal işlem yapılması talep edildi. 
     
</TEXT>
</DOC>
