<DOC>
<DOCNO> 220364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/dunya/dun01.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'da 'Büyük Ortadoğu' diyaloğu... 
</HEADLINE>
<TEXT>

   Grossman'ın Ankara'ya gelememesi üzerine ertelenen Büyük Ortadoğu diyaloğu Washington'da sürecek 
      YASEMİN ÇONGAR Washington 

   
   Geçen perşembe günü Ankara'ya yapması planlanan günübirlik ziyareti uçağının arızalanması üzerine erteleyen ABD Dışişleri Bakan Yardımcısı Marc Grossman, ülkesinin Büyük Ortadoğu Girişimi kapsamındaki hazırlıklarını yarın Türkiye'nin Washington Büyükelçisi Faruk Loğoğlu'na aktaracak. Grossman geçen hafta bu kapsamda Fas, Ürdün, Birleşik Arap Emirlikleri ve Avrupa Birliği AB nezdinde temaslarda bulunmuştu. 
   Türk diplomatik kaynakları, Büyük Ortadoğu Girişimi kapsamındaki siyasi ve iktisadi konular ile projenin güvenlik boyutu üzerinde Türk Dışişleri bünyesinde "yoğun fikri çalışma" yürütüldüğünü belirtiyorlar. Aynı kaynaklara göre, Türkiye bu girişime "ciddi katkı yapmaya da hazır." 
   Ancak konuyla yakından ilgili bir Türk diplomatı, "Türkiye ve İsrail gibi demokratik ülkelerin de bu girişim kapsamına alınması, 'hedef ülke' olmalarından değil, coğrafi yerlerinden kaynaklı" diyerek, Ortadoğu'da siyasi ve sosyal ilerleme düzeyleri Türkiye'nin çok gerisinde olan bir dizi ülke ile aynı kapsama dahil edilmenin Ankara'da nasıl yorumlandığını aktardı. 
   Aynı diplomat, gazeteciler ile sohbetinde, Türkiye'nin Büyük Ortadoğu Girişimi kapsamında "model ya da taklit edilebilecek bir örnek" oluşturmadığını vurguladı ve "Türkiye'nin Atatürk ve arkadaşları tarafından gerçekleştirilen hamlesi, tarihi koşullar içinde oluşmuştu" diyerek aynı deneyimin bugünün koşullarında, başka ülkelerde aynen tekrarlanmasının beklenemeyeceğini hatırlattı. Öte yandan Türk diplomatı, Büyük Ortadoğu Girişimi'nin AB ve ABD'nin Türkiye'yi bölgede maşa gibi kullanacakları bir girişim gibi yorumlanmasının da hata olacağına" dikkat çekti. 
   
   Türkiye, ABD'yi uyardı    UTKU ÇAKIRÖZER Ankara 

   Türkiye'nin, imzalanması yarına ertelenen Irak geçici anayasasıyla ilgili olarak Washington'a "olumsuzluklar anayasa imzalanmadan giderilsin" uyarısı yaptığı öğrenildi. Bağdat'ta önceki gün düzenlenen imza töreni sırasında Iraklı Şiiler, Kürtlere tanınan veto hakkı nedeniyle toplantıyı terk etmiş, tören de yarına ertelenmişti. 
   Bu gelişme üzerine Dışişleri Bakanlığı'nda acil durum değerlendirmesi yapıldı. ABD Büyükelçisi Eric Edelman'a ulaşılamayınca yardımcısı Robert Deutch gece Dışişleri Bakanlığı'na çağrıldı ve "Bizi dinleyip adil ve dengeli bir yapı kursaydınız bunlar olmazdı" mesajı verdi. Ankara, "Bu olumsuzlukları gidermeden yasayı imzalamaya kalkışmayın" uyarısı yaptı. Dışişleri kaynakları, Ankara'nın yasada rahatsız olduğu unsurları şöyle sıraladı 
   Yasa'nın Şiiler taarfından protesto edilmesine yol açan maddede Kürt ağırlıklı eyaletlerin federal hükümetin kararlarını veto etmesini sağlayacak bir düzenleme var.Türkiye ile Kürt bölgeleri arasındaki sınırı Irak ulusal ordusu değil peşmergeler koruyacak.Ülkeyi oluşturan asıl unsurlar Araplar ve Kürtler olarak tanımlanırken, Türkmenler ve Sünni Araplar tamamen dışlanıyor.Hiçbir yasa İslama aykırı olmayacak denerek şeriat devleti yolu açılıyor. 
   
</TEXT>
</DOC>
