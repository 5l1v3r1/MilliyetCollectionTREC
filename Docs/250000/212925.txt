<DOC>
<DOCNO> 212925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo17.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Almanya'ya dönebilirim 
</HEADLINE>
<TEXT>

     Fenerbahçe Teknik Direktörü Christoph Daum, Almanya Futbol Ligi'ne yeniden dönebileceğini söyledi. 
     Christoph Daum, Münih kentinde düzenlenen ISPO Spor Malzemeleri Fuarı'nda yaptığı açıklamada, ''Eğer Almanya Ligi'nden bir takıma döneceksem, bu uluslararası perspektiflere sahip önemli bir kulüp olmalı. Acil durumlara yardım etmek amacıyla Almanya'ya dönmem, çünkü kendimi Türkiye'de çok iyi hissediyorum'' dedi. 
     Bazı Alman futbolcuların ''kendilerini acındırma'' çabalarını da eleştiren Daum, ''Profesyonel futbolcular, kendilerini acındırmamayı öğrenmeli. Futbolcuların kulüplerine karşı sorumlulukları var. Buna karşın sürekli bazı hatalarını açıklama ihtiyacı hissediyorlar'' diye konuştu. 
     Daum, bu yıl Portekiz'de yapılacak 12. Avrupa Futbol Şampiyonası finalleriyle ilgili yaptığı tahminde de, Çek Cumhuriyeti'nin ve Hollanda'nın çok güçlü takımlara sahip olduğunu, Almanya Milli takımının işinin ise zor, ancak olanaksız olmadığını söyledi. 
     
</TEXT>
</DOC>
