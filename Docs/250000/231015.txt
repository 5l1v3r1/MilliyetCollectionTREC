<DOC>
<DOCNO> 231015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo02.html </URL>
<DATE> 2004/04/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
TJK Yayın için Digiturk'le anlaştık ama TRT'den teklif gelirse düşünürüz 
</HEADLINE>
<TEXT>

     Türkiye Jokey Kulübü TJK Yönetim Kurulu, Bursa, Ankara ve İstanbul yarış sezonlarının başlaması nedeniyle bir basın toplantısı düzenledi. 
     Crowne Plaza Otel'de gerçekleştirilen toplantıda konuşan TJK Başkanı Umur Tamer, Bursa, Ankara ve İstanbul yarışlarının tüm camiaya hayırlı olması dileğinde bulundu. 
     Tamer, 4 Nisan'daki olağan kongrede göreve geldiklerini hatırlatarak, ''Öncelikli görevimiz, belirlenen programımızı yerine getirmek ve sektördeki sıkıntıları gidermektir. Hızla artan at sayısından kaynaklanan sıkıntıları, yayınla ve dünyanın hiçbir yerinde görülmeyen kesintilerle ilgili sıkıntıları gidermek için çalışacağız'' dedi. 
     Yayın konusuyla ilgili bir soru üzerine Umur Tamer şöyle konuştu 
     ''TRT ile anlaşmamız bittiğinde, bize yanıt vermediler. Diğer televizyon kuruluşlarına müracaat ettik. En uygun teklifi veren Digitürk ile anlaşma yaptık. TRT'ye 2003 yılında 10.6 trilyon lira ödemiştik. Digitürk'le 480 bin dolara sözleşme imzaladık. Ama ulusal kanalımız TRT'den teklif gelirse, yeniden görüşebiliriz.'' 
     
</TEXT>
</DOC>
