<DOC>
<DOCNO> 240792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur25.html </URL>
<DATE> 2004/05/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İstanbul'da gaspçı operasyonu .. 
</HEADLINE>
<TEXT>

     İstanbul'da çeşitli gasp, polisle silahlı çatışmaya girme ve otomobil hırsızlığı olaylarına karıştıkları öne sürülen 3'ü kadın 6 kişi yakalandı. 
     Asayiş Şube Müdürlüğü Gasp Büro Amirliği'nden verilen bilgiye göre, il genelindeki gasp olaylarına ilişkin yürütülen çalışmalar sırasında çeşitli olaylara karıştıkları belirlenen Ömer Erdal G, Mehmet G, Zafer A, kardeşi Gülten A. ile Aynur E. ve Neslihan G, Bakırköy ve Maltepe'de gerçekleştirilen operasyonlarla gözaltına alındı. 
     Şubede sorguları yapılan bu kişilerin, 2003 yılı Aralık ayı ile bu yılın nisan ayları arasında 5 işyeri, 1 akaryakıt istasyonu ve 1 kişiden gasp yapılması, 2 otomobilin çalınması ve çalıntı otomobille kaçmak istedikleri sırada ''dur'' ihtarında bulunan polisle silahlı çatışmaya girilmesi olaylarına karıştıkları belirlendi. 
     Şebekenin elebaşı olduğu belirtilen Ömer Erdal G'nin, 21 ayrı hırsızlık ve adam yaralama, Mehmet G'nin adam öldürme, Zafer A'nın gasp, Gülten A'nın da uyuşturucu ve fuhuş yaptırma suçlarından sabıkalı oldukları anlaşıldı. 
     Yetkililer, aynı şebekenin 2 üyesinin daha önce yakalanarak cezaevine konulduğunu, 3 kişinin ise yakalanmasına çalışıldığını belirttiler. 
     
</TEXT>
</DOC>
