<DOC>
<DOCNO> 229974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo14.html </URL>
<DATE> 2004/04/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Alman Express Gazetesi Mustafa Doğan, Köln takımında kalmak istiyor 
</HEADLINE>
<TEXT>

     Almanya Birinci Ligi takımlarından FC Köln takımında oynayan Mustafa Doğan'ın, takımın düşme tehlikesine karşın kulübünde kalmak istediği bildirildi. 
     Köln kentinde yayınlanan Express Gazetesi, Mustafa'nın transfer ücreti olmadan diğer bir kulübe geçebileceğini, FC Köln takımında vasat bir sezon geçirmesine karşın uluslararası alandaki deneyimlerinden dolayı diğer birçok kulüp için cazip olduğunu, ancak daha önce Mustafa'nın sezon sonunda ayrılacağı biçimindeki söylentilerin tersine takımda kalmak istediğini yazdı. 
     Mustafa'nın danışmanı Fritz Bischoff'un, FC Köln Kulübü Menajeri Andreas Rettig ile bu konuda görüştüğü ve, ''Rettig bana kulübün Mustafa'yla çalışmaya devam etmek istediği sinyalini verdi'' biçiminde konuştuğu kaydedildi. 
     FC Köln'ün bu sezon 2. lige düşebileceğine de işaret eden Bischoff, ''Bizim açımızdan bu sorun değil. Çünkü Mustafa, karakter sahibi bir insan. Bu eski Fenerbahçeli futbolcu, takımı çamurdan çekip çıkartabilir'' dedi. 
     Mustafa'nın takımda kalması durumunda daha az para almayı göze alması gerekeceği ve Fenerbahçe'den yaklaşık yarım milyon Euro alacağı olduğu kaydedilen haberde, Mustafa'nın bu parayı alabilmek için başvuruda bulunduğu, Bischoff'un, FIFA'nın bu konuda yakın zamanda karar vereceğini söylediği ifade edildi. 
     
</TEXT>
</DOC>
