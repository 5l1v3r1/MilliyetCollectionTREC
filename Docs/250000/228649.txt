<DOC>
<DOCNO> 228649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko15.html </URL>
<DATE> 2004/04/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İlk iki ayda toplanan verginin yarısını ÖTV ve KDV oluşturdu 
</HEADLINE>
<TEXT>

     Devletin yılın ilk iki ayında topladığı verginin yüzde 55'ini, yurttaşların tüketiminden alınan özel tüketim vergisi ÖTV ile katma değer vergisi KDV oluşturdu. 
     Maliye Bakanlığı'nın verilerine göre, ocak-şubat döneminde 22 katrilyon 364.5 trilyon liralık vergi tahukkuk ederken, tahsilat tutarı 11 katrilyon 893. 1 trilyon lira oldu. Geçen yılın aynı döneminde yüzde 59.9 olan vergi tahsilatının tahakkuka oranı, bu yıl yüzde .2 düzeyinde gerçekleşti. 
     Vergide iki aylık tahsilatın 3 katrilyon 185.9 trilyonu ÖTV'den geldi. ÖTV, toplam tahsilatın yüzde 26.8'ini oluşturdu. Anılan dönemde yurttaşların petrol ürünleri ve doğal gaz tüketiminden 2 katrilyon 150.7 trilyon lira ÖTV alındı. İki aylık dönemde kolalı gazoz, alkollü içki ve tütün mamulleri tüketen yurttaşlar 808.3 trilyon, motorlu taşıt aracı satın alanlar 186.3 trilyon, dayanıklı tüketim malı alanlar da 50.6 trilyon lira ÖTV ödedi. 
     Ocak-mart döneminde yurt içinde üretilip satılan mallardan fiyatın içinde olmak üzere toplam 1 katrilyon 476.9 trilyon lira KDV tahsil edildi. İthal mallardan alınan KDV de 1 katrilyon 840.7 trilyon liraya ulaştı. Buna göre ÖTV ve KDV'de iki aylık tahsilat 6 katrilyon 503.5 trilyon lirayla toplam vergi gelirinin yüzde 55'ini oluşturdu. 
     Anılan dönemde büyük bölümü KDV ve ÖTV olmak üzere dahilde alınan mal ve hizmet vergileri 5 katrilyon 337.9 trilyon, ağırlıkla KDV'nin oluşturduğu dış ticaretten alınan vergiler de 1 katrilyon 974.5 trilyon liraya ulaşırken, doğrudan vergiler kapsamındaki gelir vergisindeki tahsilat 2 katrilyon 78.5 trilyon, kurumlar vergisi tahsilatı 1 katrilyon 828.6 trilyon lira düzeyinde gerçekleşti. Mülkiyet üzerinden alınan vergiler deki tahsilat ise 248.5 trilyon lirada kaldı. Damga vergisi ile diğer nitelikteki vergilerin toplamı 150.9 trilyon, idari harçlar ile arızi vergi gelirleri de 274.3 trilyon lira oldu. 
     
     VERGİNİN YÜZDE 82'Sİ DÖRT İLDEN 

     Ocak-şubat dönemindeki vergi gelirinin 9 katrilyon 787.5 trilyon lirayla yüzde 82.3'ü dört büyük ilden toplandı. İstanbul 5 katrilyon 125.2 trilyon lirayla tek başına vergi pastasının yüzde 56.4'ünü yarattı. Toplam vergi gelirinin yüzde 16.5 ornındaki 1 katrilyon 962.7 trilyonu Kocaeli, yüzde 14.2 oranındaki 1 katrilyon 693.6 trilyonu Ankara, yüzde 8.5 oranındaki 1 katrilyon 6 trilyonu da İzmir'den elde edildi. Diğer 77 ile ise 2 katrilyon 91.8 trilyon lira ile vergi gelirlerinin ancak yüzde 17.6'sını sağlayabildi. 
     
</TEXT>
</DOC>
