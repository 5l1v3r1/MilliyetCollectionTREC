<DOC>
<DOCNO> 234836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun37.html </URL>
<DATE> 2004/04/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Patten Kıbrıs'ta derin hayal kırıklığına uğradık 
</HEADLINE>
<TEXT>

     AB Komisyonu'nun dış ilişkilerden sorumlu üyesi Chris Patten, ''Kıbrıs sorununun çözümü konusunda tarihi fırsatın kaçırılmasından derin hayal kırıklığına uğradıklarını'' söyledi. 
     AB Genel İşler Konseyi toplantısında basının sorularını yanıtlayan Patten, Kıbrıs Rum kesimi liderliğinin ''iyi davranmadığını'' düşündüğünü belirtti. 
     Rum yönetiminin, AB Komisyonu temsilcilerinin Rum toplumuna yönelik açıklamalarını engellemesini de bir kez daha eleştiren Patten, AB'nin en kısa zamanda Kıbrıslı Türklerin ekonomik yalnızlığına son vermeye yönelik gerekli tedbirleri almasını umduğunu kaydetti. 
     İngiltere Dışişleri Bakanı Jack Straw da, gazetecilere yaptığı açıklamada, BM planına büyük bir oy farkıyla ''evet'' diyen Türklerin mağdur olmaması gerektiğinin herkes tarafından paylaşıldığını belirtti. 
     AB dışişleri bakanlarının, KKTC'nin ekonomik kalkınmasına gerekli yardımları sağlama konusunda AB Komisyonu'nun gerekli çalışmayı başlatmasına ilişkin bir kararı bugün kabul etmesi bekleniyor. 
     
</TEXT>
</DOC>
