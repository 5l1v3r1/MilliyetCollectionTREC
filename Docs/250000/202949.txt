<DOC>
<DOCNO> 202949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun43.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beatles'ın bilinmeyen kayıtları.. 
</HEADLINE>
<TEXT>

     ABD'deki bir müzayede evinde, efsanevi İngiliz müzik grubu Beatles'ın şimdiye kadar bilinmeyen şarkılarının bulunduğu bir kaset ortaya çıktı. 
     Alman ''Hamburger Abendblatt'' gazetesindeki haberde, Beatles grubunun 11 Nisan 1970 tarihinde dağıldığı hatırlatılarak, kaset kaydının 2 Kasım 1976 tarihinde yapıldığına dikkat çekildi. 
     Haberde, grup üyelerinin büyük bir ihtimalle 1976 yılında tekrar birleşmek istediğini ve bu amaçla stüdyo çalışmalarına başladığı kaydedildi. 
     Bant kaydının Los Angeles'teki Davlen stüdyosunda yapıldığı ifade edilen haberde, Paul McCartney, John Lennon, George Harrison ve Ringo Star'dan oluşan grup üyelerinin, ''Happy Feeling'', ''Back Home'', ''Rockin Once Again'', ''People Of The Third World'' ve ''Little Girl'' adlı toplam beş şarkı seslendirdiği, fakat aralarında çıkan kavga nedeniyle bu şarkıların hiçbir zaman yayınlanmadığı belirtildi. 
     Bandı satan kişinin, eskiden bu stüdyoda çalışan bir ses teknisyeni olduğu kaydedildi. 
     
</TEXT>
</DOC>
