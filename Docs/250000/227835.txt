<DOC>
<DOCNO> 227835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yazar/myilmaz.html </URL>
<DATE> 2004/04/02/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Denktaş'ın çelişkisi 
</HEADLINE>
<TEXT>

   
   Kıbrıs'ta son dönemece girdik. İsviçre'deki görüşmelerin ardından şimdi sıra Kıbrıs'ın Türk ve Rum halklarının ne diyeceğine geldi. 
   Şu çok açık Kıbrıs sorununun çözümü öncelikle Türkiye'yi ve Kıbrıs Türklerini ilgilendiren bir şey. 
   Yunanistan ve Kıbrıs Rumları açısından sorun büyük ölçüde çözülmüş durumda. 
   Zaten İsviçre görüşmelerinde bu kadar ayak sürümeleri, uzlaşmaz bir tavır takınmaları da bugünkü "statüko"nun devamının politik olarak işlerine yarıyor olması.. 
   Bu anlaşma gerçekleşse de gerçekleşmese de Kıbrıs Rum yönetimi, tüm Kıbrıs'ın yasal ve resmi temsilcisi olarak 1 Mayıs tarihi itibariyle Avrupa Birliği'ne tam üye olacak. 
   Kıbrıs'ın Türk kesiminin dışlanmışlığı sürecek. 
   Kıbrıs'ın kuzeyinde sadece bizim tanıdığımız, dünya yüzündeki başka herhangi bir ülkenin tanımadığı bir "devlet" var.. 
   Dünyayla ticaret yapamayan, bütün ekonomik faaliyetini Türkiye'den gelecek yardımlarla sürdürmek zorunda olan, içine kapanmış bir KKTC'nin Kıbrıslı Türklere ne kadar faydası olduğunu bugüne kadar geçirdiğimiz yıllar içinde gördük. 
   Ada'nın güneyi gelişirken, kuzeyinin geri kaldığını yaşadık. 
   Bu tablonun ne kadar sürdürülebilir ve tecritin ne kadar dayanılabilir olduğunu en iyi bilenler Kıbrıslı Türkler... 
   
   AB üyeliğini engellemek    Bugünkü "statüko"nun devamı Türkiye açısından da sorunlar yaratıyor. 
   Özellikle Avrupa Birliği üyeliği ile ilgili olarak Kıbrıs'taki çözümsüzlüğün devamının ne kadar ciddi sorunlar yaratacağını görmemek için kör olmak gerek. 
   Bugün Türkiye'de, Kıbrıs'ta çözümsüzlüğü savunanların kafalarının gerisinde yatan da esasen Türkiye'nin AB üyeliğini engellemektir. 
   Biliyorlar ki, Kıbrıs'ı yeniden birleştirecek anlaşma halklar tarafından da onaylandığında, Türkiye'nin, AB üyeliği önündeki son engel de ortadan kalkacak. 
   Bugün Kıbrıs'ta çözüme karşı bazı kesimlerde sürdürülen direnişin nedeni budur. 
   
   Halk 'yanlış' yapmaz    Bugüne kadar Kıbrıs sorununu çözebilmek konusunda başarısız kaldığı ortaya çıkan Rauf Denktaş şimdi "Bu şartlar altında referanduma gidilemez" şarkısını söylüyor.. 
   Denktaş ve yandaşlarına şunu sormak istiyorum Kıbrıs Türk halkı bugüne kadar Denktaş'ı seçerken ne yaptığını biliyordu ve doğru yapıyordu da şimdi mi ne yaptığını bilmeyecek ve yanlış yapacak 
   Denktaş da biliyor ki, Kıbrıs sorununun çözümü herkesten önce Kıbrıs Türk halkının refaha ulaşması için gereklidir ve böyle bir soruyla karşılaşan bir halkoyunu kullanırken yanlış yapmaz. 
   Denktaş'ın referandum konusundaki gönülsüzlüğünün gerisinde, bu gerçeği iyi biliyor olması yatıyor. 
   
      
   
   
</TEXT>
</DOC>
