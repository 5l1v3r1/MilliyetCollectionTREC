<DOC>
<DOCNO> 227671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo17.html </URL>
<DATE> 2004/04/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bayer Leverkusen, Yıldıray'la sözleşmesini uzatmaya çalışıyor... 
</HEADLINE>
<TEXT>

     Almanya 1. Futbol Ligi takımlarından Bayer Leverkusen, Türk milli futbolcusu Yıldıray Baştürk ile sözleşmesini uzatmaya çalışıyor. 
     Bayer Leverkusen Menajeri Ilja Kaenzig, bu konuda Yıldıray'la yaptığı son görüşmede büyük ölçüde anlaşma sağladıklarını söyledi. 
     Yıldıray'la anlaşma sağlanmasındaki en büyük sorunun, kulübün transfer ücreti de dahil olmak üzere bugüne kadar Yıldıray için yaklaşık 10 milyon Euro ödemesi, ancak Yıldıray'ın artık istediği takdirde transfer ücreti bile ödenmeden başka bir kulübe gidebilmesi olduğu bildirildi. 
     Bayer Leverkusen'in Yıldıray'a yılda yaklaşık 1 milyon 400 bin Euro ödemeyi önerdiği, Yıldıray'ın menajerlerinin daha az ücrete bile razı olabilecekleri, ancak takımın Şampiyonlar Ligi'ne ulaşması durumunda büyük miktarda prim ödenmesini istedikleri belirtildi. Kaenzig'in ise bu talebi kulübün durumunun kötülüğünden dolayı kabul etmek istemediği, ancak Yıldıray'ı Werder Bremen, Hertha BSC Berlin ve VfB Stuttgart gibi takımların da isteyebileceği kaydedildi. 

     
</TEXT>
</DOC>
