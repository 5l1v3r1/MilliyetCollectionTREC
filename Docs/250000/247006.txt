<DOC>
<DOCNO> 247006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/guncel/gun01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiçbir şey tesadüf değil .. 
</HEADLINE>
<TEXT>


Tahliye edilen eski DEP'li milletvekilleri, TRT'den yapılan ilk Kürtçe yayınla aynı gün dışarı çıkmalarının tesadüf olmadığını savundu 

GÖKÇER TAHİNCİOĞLU Ankara Fotoğraf ÜMİT BEKTAŞ 

Eski DEP milletvekilleri, ilk Kürtçe yayınla aynı gün tahliye edilmelerinin tesadüf olmadığını savundu. Dicle, "Gönül isterdi ki, Kürtçe tabusu 10 yıl önce kırılsın. Ama hiçbir şey için geç değil" dedi. Zana bir şeylerin tesadüf sonucu olduğuna inanamadıklarını söylerken, Sadak ve Doğan tahliyeyle yayının aynı gün olmasını "Sürpriz değil" sözleriyle nitelendirdi. 

'Kelimeleri anlamıyorum' 
Zana, çocukken bıraktıkları insanları karşılarında büyümüş halde gördüklerinde kelimelerin boğazına düğümlendiğini söyledi. Zana, "Oğlumu 10 yıl görmedim. Kızım kocaman oldu. İnsanları tanımakta zorlanıyorum. Kelimeleri bile anlayamıyorum" dedi. Doğan, "Çocuklarımızı bu toplumdaki çocuklardan ayrı sevmeyi unuttuk. Zaten 10 yıl boyunca böyle bir hasrete başka türlü dayanamazdık" derken, Sadak hayal leminde gibi olduğunu, Dicle de bazı şeyler için bedel ödediklerini ifade etti. 
Yaklaşık 3 yıl yaşadıkları TBMM lojmanlarının önünden geçerken Doğan, "İnanın hiçbir şey hissedemedim" dedi. Sadak da "O lojmanlarda da kendimizi hiç güvende hissetmedik" diye konuştu. Zana ise "Bizim meclisimiz insan yüreği" ifadesini kullandı. 

Çıplak ayakla çimlerde yürüdü 

Leyla Zana, özgürlüğünün ikinci gününde çıplak ayakla çimlerde yürüdü. Eski DEP'lileri ilk ziyaret edenler CHP Genel Başkan Yardımcısı Eşref Erdem ile İstanbul milletvekilleri Mehmet Ali Özpolat ve Sırrı Özbek oldu. Orhan Doğan'ın evinde toplanan Zana ve arkadaşlarını dün Diyarbakır Büyükşehir Belediye Başkanı Osman Baydemir, eski DEP'li milletvekili Sedat Yurttaş ve Diyarbakırlı belediye başkanları da ziyaret etti. 

İZLEME ÖRGÜTÜ Türkiye için tarihi an... 

Eski DEP'li 4 milletvekilinin serbest bırakılmasıyla TRT'nin Kürtçe yayına başlaması, İnsan Hakları İzleme Örgütü tarafından memnuniyetle karşılandı. Temaslarda bulunmak için Türkiye'ye gelen İnsan Hakları Örgütü'nden Jonathan Sudgen, Leyla Zana ve arkadaşlarının serbest bırakılmasının yanı sıra devlet televizyonunda Kürtçe yayına başlanmasını "ülke için yeni bir döneme geçilmesi" olarak değerlendirdi. 
Sudgen, "Türkiye'de son dönemlerde ciddi reform çalışmaları yapılıyor. Gelişmeler genelde bir adım ileri, iki adım geri şeklinde oluyordu. Bu tarihi bir an" dedi. Sudgen, Ankara'nın din özgürlüğü ile köyleri boşaltılanların sorunlarına çözüm gibi konularda kat etmesi gereken çok yol olduğunu, ancak en ciddi insan hakları sorununun Zana ve arkadaşlarının serbest bırakılmasıyla çözüldüğünü sözlerine ekledi. 

Dicle Özkök demokrat 

ANKARA Milliyet 
Tahliye edilen eski DEP'lilerden Hatip Dicle, Genelkurmay Başkanı Orgeneral Hilmi Özkök'ten "demokrat general" olarak söz ederken, KONGRA-GEL'e yönelik operasyonların durdurulmasını istedi. Dicle, Dicle Haber Ajansı'na DİHA şunları söyledi "ABD, Türkiye - AB ilişkilerinin yumuşaması için bir plan ortaya koydu. Planın en tehlikeli yanı Kürt sorunu ile PKK'nın ayrı tutulmasıdır. Türkiye bir çatışma ortamına sürüklenmek istemiyorsa Özkök'e çağrım var. Operasyonları durdursunlar, tek başına bile bu Türkiye'yi çatışma ortamından uzak tutar." 

Avrupa yolu göründü 

SALİHA ÇOLAK Ankara 
Dışişleri Bakanı Abdullah Gül, DEP'lilere pasaport verilmesinin önünde bir engel olmadığını söyledi. Gül, "Eski DEP milletvekilleri cezaevinden çıktılar. AB ülkelerinden çok sayıda davet alacaklardır. Pasaport verilecek mi " soruları üzerine, "Mahkemenin verdiği kararda bir engel yok. Zaten pasaportu İçişleri Bakanlığı veriyor. Benim gördüğüm kadarıyla da bir engel yok" dedi. 

2012'ye kadar siyaset yok 

ANKARA Milliyet 
Eski DEP'li milletvekilleri en az 2012'ye kadar siyaset yapamayacak. Yargıtay 9. Ceza Dairesi, tahliye kararı verirken, anayasanın 90. maddesini esas aldı. Son anayasa paketiyle değiştirilen bu maddenin yeni biçimine göre, uluslararası sözleşmelerle, yasaların çatışması halinde, sözleşmelerin geçerli olacağını göz önünde bulundurdu. DEP'liler, Yargıtay'da devam eden davada beraat etmedikleri takdirde, 2012'ye kadar siyaset yapamayacak. 

Sadak AB için çalışacağız 

GÖKÇER TAHİNCİOĞLU Ankara 
DEP'liler, İnsan Hakları İzleme Örgütü, Af Örgütü ve Uluslararası İnsan Hakları Federasyonu temsilcileriyle görüştü. Leyla Zana, temsilcilere "Türkiye değişiyor. Bunda uluslararası gelişmelerin büyük etkisi var" dedi. Selim Sadak, "Biz de AB'den müzakere tarihi alması için elimizden geleni yapacağız" diye konuştu. Hatip Dicle de "Yeni dönem başlıyor' şeklinde konuştu. 


</TEXT>
</DOC>
