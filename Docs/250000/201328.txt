<DOC>
<DOCNO> 201328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun10.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Irak'ta eğittiği askerlerin 3'te 1'i istifa etti 
</HEADLINE>
<TEXT>

     ABD'nin Irak'ta yeni bir ordu kurmak amacıyla eğittiği askerlerin 3'te 1'inin, operasyonlar başlamadan istifa ettiği bildirildi. 
     ABD Savunma Bakanlığı Pentagon yetkilileri, yeni ordu için yetiştirilen 700 kişilik ilk taburdan 250 askerin, bu ay başlayacak operasyonlardan önce, geçen haftalarda istifa ettiğini belirtti. 
     Yetkililer, aralarında devrik Devlet Başkanı Saddam Hüseyin'in dağıtılan ordusunda görev alanların da bulunduğu Iraklı askerlerin işi bırakmasının nedeninin bilinmediğini ifade ederken, başlangıç ücreti olan 60 dolarla ilgili şikayetlerin bulunduğunu söyledi. 
     Iraklı askerlerin, koalisyon güçleriyle işbirliği yapanları hedefleyen kişilerin tehditlerinden korkmuş olabileceklerine de dikkat çekildi. 
     Eğitimini tamamlayan ilk taburun, ne zaman göreve başlayacağına ilişkin açıklama yapmayan yetkililer, ikinci taburun eğitiminin sürdüğünü bildirdi. 
     ABD, Irak'ta gelecek yıl Ekim ayına kadar hafif piyadelerden oluşacak 40 bin kişilik bir ordu kurmayı ve bu iş için 2 milyar dolar harcamayı planlıyor. 
     Irak ordusunun, genellikle pasif savunma yapması, sınır güvenliğini sağlaması ve kontrol noktalarında görev alması bekleniyor. 
     
</TEXT>
</DOC>
