<DOC>
<DOCNO> 217937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun08.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan teknedeki köpek bir ay sonra sağ bulundu 
</HEADLINE>
<TEXT>

     Sahibiyle denize açıldığı tekne Alaska'nın buzlu sularında batan Labrador cinsi bir köpek, olaydan bir ay sonra ıssız bir adada sağ olarak bulundu. 
     Alaska'nın Heceta adası yakınlarında meydana gelen kazadan bir ay sonra Brick adlı köpeğin, bulunduğu adanın kıyısından, sahibini tanıyan kişilerin içinde bulunduğu tekneye doğru can havliyle yüzdüğü ve teknedekiler tarafından kurtarıldığı kaydedildi. 
     Köpeğin sahibi Greg Clark 48 , bindiği teknenin Ocak ayında Cape Lynch burnundaki kayalıklara çarparak batması üzerine boğulmuştu. 
     Clark'ın iş ortağı Kevin Dau olaydan bir ay geçtikten sonra, babasıyla birlikte somon balığı avlamak üzere denize açıldıklarını, geceyi geçirmek üzere Port Alice limanına yöneldikleri sırada kıyıda bir hayvan gördüklerini anlattı. 
     Babasının ''bunun bir kurt olduğunu'' söylemesine rağmen, kendisinin Brick'i tanıdığını ve hayvana seslenmeye başladığını belirten Dau, ''köpeğin suya atlayarak tekneye doğru yüzdüğünü ve yakına gelince onu tekneye aldıklarını'' söyledi. 
     Köpeğin aşırı derecede zayıfladığı, bir ayağının yaralı, tüylerinin ise ağaç yongalarıyla dolu olduğu, buna rağmen kendisini bulan kişilerle şakalaşmaktan geri kalmadığı ifade edildi. 
     
</TEXT>
</DOC>
