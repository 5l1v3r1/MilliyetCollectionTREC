<DOC>
<DOCNO> 226776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/yazar/gunes.html </URL>
<DATE> 2004/03/30/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Seçimler neyi gösterdi 
</HEADLINE>
<TEXT>

   
   Nihayet seçimler tamamlandı. Kuşkusuz seçimlerin ekonomik ve siyasal sonuçları olacak. Ancak seçimlerin görünen sonuçları daha çok siyaset alanında olacak görünüyor. 
   Öncelikle şunu belirtelim Seçimler anketlerden oldukça farklı sonuçlar verdi. İlk iki partinin oyları daha yüksek tahmin edildi. Oysa AKP tahminlerden 7 - 8 puan daha aşağıda oy aldı. CHP de tahminlerin altında oy aldı. Buna rağmen DYP ve MHP tahminlerin üstünde oy aldı. Kısacası, radikal sağ Genç Parti'ye geçen seçimler kaybettiği oyları geri aldı. DYP de merkez sağda küçük bir alternatif olarak konumunu korudu. 
   AKP'nin çıkış nedenleri biliniyor. Ekonomik krizin giderek aşılması, ferahlama vs. AB sürecinde umutlu bekleyiş ve muhalefetin etkin bir toplumsal hedefinin olmayışı da AKP'ye yardım etti. CHP'nin aldığı sonuçların ise büyük bir fırtına koparacağı şimdiden gözleniyor. 
   AKP bu seçimler öncesinde, belli bir ölçüde de olsa, bir meşruiyet sıkıntısı çekiyordu. Yüzde 34 oyla Meclis'in 2 3'ünü elinde tutuyor ve hedef tahtası oluyordu. Şimdi artık bu sıkıntıyı bir ölçüde gidermiş oluyor. Atacağı her adımda, Meclis çoğunluğunun yanı sıra, arkasında daha büyük bir kamuoyu desteğini almış olma güveniyle hareket edecektir. 
   Buna en güzel örnek de Kıbrıs konusudur. Kıbrıs konusunda, belli duyarlı kesimleri dengelemeye çalışan AKP iktidarı artık daha büyük bir özgüvenle Denktaş'a baskı yapabilecek, ve Annan planı doğrultusunda bir çözümü daha rahat isteyebilecektir. Öte yandan, başörtüsü, ya da türban konusunda cesaret kazanacak, TÜBİTAK, YÖK ve Yerel Yönetimler Yasası gibi konularda daha ileri hareket edebilecektir. 
   2004 yılının en önemli olayı kuşkusuz yerel seçimlerdi. Yıl sonunda AB takvim verme konusunda bir karar alacak. Ancak bu daha çok 2005 sonrası dönemi ilgilendirecek. 
   Yerel seçimler ise AKP hükümetinin önceden var olan tüm kaygılara rağmen, bir yıl içinde güvenoyu almasını sağlamış görünüyor. Artık daha rahatlar. Meclis'in üçte ikisi yüzde 34 oya değil, yüzde 43 oya dayanacak. 
   Seçimler ekonomik politikalarda bir değişiklik yaratmayacaktır. Ancak yerel yönetimlerin genel olarak AKP'lilerde oluşması ciddi bir kaynak talebi yaratacaktır. Bu da gerçekten hükümet ve Hazine üzerinde bir siyasal baskıyı oluşturabilir. Özellikle de ilk yıllarda. 
   Sonuçların belli olduğu dün piyasalarda pek bir değişiklik olmadığı gözlendi. Demek ki, sonuçlar büyük ölçüde satın alınmıştı ve piyasaları rahatsız etmedi. Yakın zamanda bu konuda, başka bir değişiklik olmadığı taktirde, piyasaların tepki göstermeyeceğini söyleyebiliriz. 
   AKP'nin aldığı bu oy tepe nokta mı, bilinmez. Ancak eğer AKP'nin merkez sağ olduğunu varsayarsak, alınan bu oyun yine de oldukça yüksek olduğuna kuşku yoktur. 
   
      
   
</TEXT>
</DOC>
