<DOC>
<DOCNO> 226265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/yasam/yas01.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem korkusu gece 'uyanıyor' 
</HEADLINE>
<TEXT>

   Türk halkı, deprem korkusunu daha çok geceleri hissediyor. Bilim adamları ise 'deprem - gece' ilişkisinde iki farklı görüşe sahip... 
      Önay Yılmaz 
   
   Depremlerin özellikle gece yatma hazırlığı sırasında, uyku esnasında ya da sabah erken saatlerde meydana gelmesi, halk arasında 'karanlıkta deprem korkusu' şartlanmasını beraberinde getiriyor. 
   Bingöl'de 1 Mayıs 2003'te saat 03.27 sıralarında meydana gelen 6.4 büyüklüğündeki depremin ardından ODTÜ Psikoloji ve Sosyoloji Bölümleri ve Afet Yönetimi Uygulama ve Araştırma Merkezi'nden A. Nuray Karancı ve Bahattin Akşit'in yaptığı araştırmada da, deprem korkusunun hava karardıktan sonra ortaya çıktığı belirlendi. 
   
   'Gece olur, çünkü..' 
   Bilim dünyasında ise 'gece ve deprem' konusunda iki farklı görüş var. 
   Boğaziçi Üniversitesi Kandilli Rasathanesi ve Deprem Araştırma Enstitüsü'nden Prof. Dr. Niyazi Türkelli, depremin geceyle ilişkisi konusunda bilimsel araştırma yapılmadığını, İTÜ'den Prof. Dr. Celal Şengör de depremlerin her saatte olabileceğini belirtti. 
   ODTÜ'lü fizikçi Harun Güçlü ise, Güneş'in çekim gücü etkisiyle Dünya'nın gece bölümü büyük baskı altındayken, gündüz kısmının gevşek olduğu görüşünde. Güçlü, "Bu nedenle depremler genellikle gece olur, aşırı basınca dayanamayıp kırılır. Güneş ve Ay tutulmalarında da çekim gücü çok arttığı için deprem olması kolaydır" dedi. 
   
   
</TEXT>
</DOC>
