<DOC>
<DOCNO> 204779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun18.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da yayınlanan reformcu gazeteler yönetimi suçluyor... 
</HEADLINE>
<TEXT>

     İran'da yayımlanan Aftab-ı Yezd gazetesi, dün Bem kentinde meydana gelen 6.3 büyüklüğündeki depremle ilgili haberinde, yetkilileri, ülkede meydana gelen deprem felaketlerine rağmen önlem almamakla suçladı. 
     Gazetenin haberinde, ''Bu defa sıra Bem'de... Yıllardır yaşanan tecrübeler, yapılan uyarılar ve 36 yılda 100 bin kişi depreme kurban gitti'' denilerek, deprem ülkesi İran'da meydana gelen büyük deprem facialarına rağmen yeterli önlem alınmadığı öne sürüldü. 
     Liberal eğilimli Iran News de bilimsel ve akademik çevrelerin yanı sıra medyanın böyle dehşet verici bir olayın meydana gelebileceğine ilişkin uyarıda bulunduğu, ancak bu uyarıların işe yaramadığı yorumunu yaptı. 
     Birçok kez deprem konusunda kesin ve önleyici önlemlerin acilen alınması uyarılarına yetkililerin kulak asmadığı belirtilen yorumda, depremde yine hayati öneme sahip hastane, polis ve itfaiye binaları ile kurtarma çalışmaları için tahsis edilmiş binaların ve okulların çöktüğüne dikkat çekildi. 
     Gazete, ayrıca sismologların başkent Tahran'ın 8 büyüklüğüne ulaşabilecek bir deprem tehlikesi içinde bulunduğunu, büyük bir deprem olması halinde Tahran'da tahmin edilemeyecek boyutta felaketle karşılaşacağını yazdı. 
     Muhafazakar Tehran Times gazetesi de Bem kenti gibi kırsal ve kentsel bölgelerde birçok yerleşim birimindeki yapıların hafif depremlere bile dayanıksız olduğuna dikkati çekti. Gazetenin haberinde, bu binaların büyük bir depremde yerle bir olacağı, ölümlerin ve ciddi yaralanmalarının birçoğuna bu tür evlerin yıkılmasının sebep olduğu belirtildi. 
     
     HALK YARDIM TOPLUYOR 
     Bu arada Bem kentindekilere gönderilmek üzere, halk giyecek ve yiyecek yardımı topluyor. 
     İran televizyonu, başkent Tahran sokaklarında, insanlar Bem'e gönderilmek için su, elbise, battaniye, gıda malzemesi, yorgan ve yastıkları otobüs, kamyonet ve kamyonlara yüklerken çekilen görüntüleri gösterdi. Halk, ayrıca açılan banka hesapları ve caddelerdeki yardım sandıkları aracılığıyla maddi destekte bulunuyor. 
     Bir vatandaş, ''Kendimi onların yerine koyuyor ve onlara yardım etmeye çalışıyorum'' derken, gözyaşlarına boğulmuş bir kadın duygularını, ''Onları kendi ailem gibi görüyorum'' diye dile getirdi. 
     Hastaneye yaralı olarak getirilen 9 yaşında bir erkek çocuğu spikerin depreme ilişkin sorusuna, ''Erkek kardeşimi, kız kardeşimi ve annemi kaybettim'' yanıtını verirken, yaralı bir kadın ''Ne söyleyeyim Bütün ailemi kaybettim'' diyerek tepkisini ifade etti. 
     Televizyon, ayrıca yaralılarla dolup taşmış hastane koridorlarını, kan bağışı çağrısı üzerine kan merkezlerine akın eden başkent halkını, yaralıların uçaklarla diğer kentlerdeki hastanelere sevk edilmesini gösterdi. 
     Gazeteler, manşetlerinde ''İran yine karalara büründü'', ''Kirman yakınında katil deprem'', ''Bem yerle bir oldu'' ''Ulusal facia'', ''Bem'de matem'' başlıklarını kullanırken, bazı gazeteler siyah başlıkla çıktı. 
     
</TEXT>
</DOC>
