<DOC>
<DOCNO> 237546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy24.html </URL>
<DATE> 2004/05/05/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
AÜ Senatosu ''Laik nitelikleri zedeleyici düzenlemedir'' 
</HEADLINE>
<TEXT>

     Ankara Üniversitesi Yönetim Kurulu ve Senatosu'nca hazırlanan ortak bildiride, YÖK Yasa Tasarısı'nın, ''eğitim birliğini bozucu ve demokratik, laik, sosyal hukuk devleti niteliklerine zarar verici sonuçlar doğurabileceği'' belirtildi. 
     Ankara Üniversitesi Rektörü Prof. Dr. Nusret Aras, rektörlük binasında düzenlediği basın toplantısında, ortak bildiriyi açıkladı. 
     Aras, tasarının, ''Yükseköğretim Kurulu YÖK başkanı ve üyelerini tasfiye etme'' ile ''üniversiteye girişte meslek liseleri ve özellikle imam hatip lisesi mezunlarının kendi alanlarıyla ilgili olmayan programlara yerleşmelerini sağlama'' hedefine yönelik olduğunu kaydetti. 
     Meslek liselerinin toplumun ihtiyacı olan ''ara eleman'' yetiştirmek amacıyla kurulduğunu ve bu yüzden tüm gelişmiş ülkelerde meslek lisesi ile genel liselerin ayrı kulvarlarda bulunduğunu anlatan Aras, ''böyle düzenlemelere hiçbir şekilde gerek olmadığını'' söyledi. 
     
     Anayasaya aykırılık iddiası 

     Aras, başta üniversiteye giriş olmak üzere yükseköğretimde yapılacak tüm düzenlemelerin, Anayasa hükümleri çerçevesinde, çağdaş gelişmeler ve bilimsel gerçekler ışığında, akademik ve sosyal ortak görüş sağlanarak alınması gerektiğini vurguladı ve şöyle konuştu 
     ''Bunun yanı sıra toplumun tümünün geleceğini ilgilendiren üniversiteye giriş gibi akademik bir konuya ilişkin düzenlemelerin aceleye getirilmesi çok sakıncalıdır. Katsayıların, sürekli değişen koşullar ve ihtiyaçlara göre YÖK tarafından belirlenen ve ÖSYM'ce geliştirilip uygulanan yöntem ve esaslara göre ele alınması gerekirken kanunla düzenleme yapılması ve bu konuda alınması gereken temel kararların bir kısmının Milli Eğitim Bakanlığı'na bir kısmının da YÖK'e bırakılması Anayasa'nın 131. maddesine uygun olmadığı gibi bu tür bir uygulama karmaşa yaratır. Özellikle sınav dönemi içine girildiği bir zamanda bu risk daha da büyüktür.'' 
     
     "Yeni bir eşitsizlik yaratıldı" 

     Aras, öngörülen katsayı düzenlemesiyle, ''amaçlı olarak eşit ağırlıkta olanlara avantajlar sağlamak yoluyla yeni bir eşitsizlik yaratıldığını'' söyledi. 
     İmam hatip liselerinin ders programlarına bakıldığında, özellikle eşit ağırlıklı puan türlerine çok yakın olduklarının gözlendiğini kaydeden Aras, ''Bunların hemen hemen bütün fakültelere girebileceklerini görüyoruz. Diğer meslek liselerinin ise sadece kendi alanlarının karşısındaki yükseköğretim programlarına girebildiklerini üniversite yönetim kurulu ve senatosu saptamıştır'' diye konuştu. 
     Aras, düzenlemenin, hem diğer meslek liseleri hem de genel liseler aleyhine ''yeni bir haksız durum'' ortaya koyduğunu dile getirdi. 
     Nusret Aras, ''Bu düzenlemeyi sadece eğitim birliğini bozucu, eğitim alanında önemli sakıncalar yaratıcı değil, devletimizin demokratik, laik ve sosyal hukuk devleti niteliklerini zedeleyici sonuçlar da doğurabilecek bir düzenleme olarak görüyoruz'' dedi. 
     
     "Sınavda YÖK'ün de olması gerekir" 

     Aras, bir soru üzerine, ''YÖK'ün tasfiyesini doğru bulmadığını'' belirterek, YÖK'ün genel kurul ve yürütme kurulundan sıyrılarak tek kurula indirgenmesini doğru bulduğunu, ancak bunun ''tasfiye yoluna gidilmeden'' de gerçekleştirilebileceğini kaydetti. 
     Rektör Aras, bir gazetecinin, YÖK Başkanı Prof. Dr. Erdoğan Teziç'in ''Bugüne kadar bizim huzurumuzda hep öğrenciler sınava girmişti, şimdi üniversiteler ve rektörler sınava giriyor'' şeklindeki açıklamasını anımsatarak, yorumunu sorması üzerine, ''Ankara Üniversitesi Rektörü olarak ben ve Senatom gerekli sınav cevaplarını veriyor ama bu sınavda sadece üniversiteler ve rektörler değil, YÖK'ün de olması gerekir. Ben de buradan bunu hatırlatıyorum'' diye konuştu. 
     Aras, bu konuya ilişkin başka soruya da, ''YÖK ve üniversiteler hep birdir. Bir taraf sınava girerken bir taraf sınav yapıcı olmaz. Hep beraber girilir sınava, hep beraber başarılır'' karşılığını verdi. 
     ''Milli Eğitim Bakanı Hüseyin Çelik'in, tasarıya, Üniversitelerarası Kurul'ca hazırlanan taslağın da yansıtıldığı'' yönündeki açıklamasının anımsatılması üzerine Aras, adayların, kendi alanlarında yükseköğretim programlarına yerleşmeleri için yüksek katsayı uygulamasının taslaklarında öngörüldüğünü anlattı. 
     Aras, ''Bunun dışında bu konuyla ilgili başka bir öneri yok. Özellikle puanlarla bu derecede oynanarak yapılan bir düzenleme hiçbir şekilde yer almamıştır'' dedi. 
     Aras, tasarıda, rektör ve dekan seçimlerine ilişkin esaslara yer verilmemesini nasıl karşıladıkları sorusuna da, ''Hükümetin takdiridir'' yanıtını verdi. 
     
</TEXT>
</DOC>
