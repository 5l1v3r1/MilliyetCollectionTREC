<DOC>
<DOCNO> 216619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/dunya/dun01.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto sitem etti, ben dinlemedim 
</HEADLINE>
<TEXT>

   Denktaş, müzakerelerin içeriğini açıklamayı dün de sürdürdü. De Soto'nun uyarılarına aldırmadığını belirten Denktaş, 'Halkıma sözüm var' dedi 
      LEFKOŞA Milliyet 

   
   KKTC Cumhurbaşkanı Rauf Denktaş, Kıbrıs'ta önceki gün başlayan ve 22 Mart'a kadar bitirilmesi planlanan müzakerelerin içeriğini kamuoyuna açıklamaya devam edeceğini bildirdi. İlk günkü buluşmayı basına açıklamasına, görüşmelere başkanlık eden BM temsilcisi Alvaro De Soto'nun sitem ettiğini kaydeden Denktaş, "Ama ben dinlemedim. Çünkü halkıma sözüm var" dedi. 
   Denktaş ve Rum lider Tasos Popodopulos, dün ara bölgedeki eski havaalanı terminal binasında ikinci kez bir araya geldi. De Soto gözetiminde bir saat süren görüşmede yeni kurulacak Birleşik Kıbrıs Cumhuriyeti'nin merkezi hükümetinin geçici binalarının yeri, geçici h kimler merkezi konuları ele alındı. Yeni kurulacak devletin başkanlık konseyi, senato ve temsilciler merkezi gibi organlarının kurulacağı binaların seçimi için iki taraftan birer temsilci atandığını kaydeden Denktaş, gündemde olan yerin ara bölgedeki 1974'ten bu yana kullanılmayan eski Lefkoşa Havaalanı binası olduğunu açıkladı. 
   
   2000 bayrak yarışıyor 
   Denktaş, oluşacak devletin bayrak ve marşının seçimi için de Türk ve Rum taraflarından 3'er kişinin katılımıyla ortak komisyon kurulacağını açıkladı. KKTC Cumhurbaşkanı, geçen yıl Annan Planı tartışmaları sırasında açılan yarışmada bayrak için 2 bin, marş için de 200 başvuru yapıldığını hatırlatarak, "Onları inceleyip bize önerilerde bulunacak bir komisyon tayin edilecek" diye konuştu. 
   
   'Karartma' tartışması bitmedi 
   Denktaş, her gün basına yaptığı bilgilendirmeye BM'nin tepki gösterdiğini kaydederek, "De Soto'nun sitemi oldu ama ben dinlemedim. Kısa süre sonra baskı metoduyla referanduma götürülecek bir planın gelişmesi hakkında halkın bilinçlenmeden, yanlış karar vererek oy kullanmasını istemiyoruz. Halk, bilerek referanduma gitsin. Sonra kimse kimseyi suçlamasın" dedi. 
   Hafta sonu ve Rumların dini yortusu olan pazartesi tatili nedeniyle görüşmeler salıya ertelendi. 
   
   
   
</TEXT>
</DOC>
