<DOC>
<DOCNO> 226103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun35.html </URL>
<DATE> 2004/03/27/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Avukat Verges, Saddam'ın duruşmadan önce öldürülmesinden korkuyor 
</HEADLINE>
<TEXT>

     Irak devrik lideri Saddam Hüseyin'in savunmasını üstlenen Fransa'nın ünlü avukatı Jacques Verges, duruşmadan önce müvekkilinin öldürülmesinden korktuğunu söyledi. 
     France-Inter radyosunun sorularını yanıtlayan Verges, ''Benim korkum duruşma değil, benim korkum Saddam'ın öldürülmesi. Eğer Saddam konuşursa, beni suçladığınız kitle imha silahlarını bugün Irak'ı istila eden güçler sattı diyecek'' dedi. 
     ABD dış ticaret bürosunun, 1988 yılında Irak'a kimyasal silah satımına izin verdiğini öne süren Verges, ''Bu silahları ona sattıktan sonra, şimdi de niye elinde bulundurduğunu soruyorlar'' diye konuştu. 
     Ünlü Fransız avukat Verges'in, Saddam Hüseyin dönemini Başbakan Birinci Yardımcısı Tarık Aziz'i de savunması bekleniyor. 
     Verges, Saddam'ın yakınlarının talebi üzerine savunmayı kabul ettiğini söylemişti. 
     Eski Gestapo şefi Klaus Barbie, eski Sırp lideri Slobodan Miloseviç ve uluslararası terörist ''Çakal Carlos''un avukatlığını üstlenen Verges, Fransa'daki tutukluluk yıllara sırasında Türkiye'nin iade talebine karşılık Alaattin Çakıcı'nın da savunmasını üstlenmişti. 
     
</TEXT>
</DOC>
