<DOC>
<DOCNO> 231820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas04.html </URL>
<DATE> 2004/04/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Müzik eşliğinde ameliyat yaygınlaşıyor 
</HEADLINE>
<TEXT>

     ABD'de ameliyatların müzik eşliğinde yapılması giderek yaygın hale geliyor. Bazı hastaların garibine gitse de, hastane personelinin ''özellikle uzun süren ameliyatları yaparken müziğin cerrahların rahatlamalarını sağladığı'' açıklaması, hastaları ikna etmeye yetiyor. 
     ''Müzik arka plandaki başka gürültüleri kapatıyor'' diyen ve Atlanta Piedmont Hastanesi'nde yaptığı ameliyatlar sırasında John Lee Hooker ve Stevie Ray Vaughan gibi blues sanatçılarını dinleyen Dr. Patrick M. Battey, ''Müzik konsantre olmama yardım ediyor. Üzerimde sakinleştirici bir etki yapıyor'' dedi. 
     Fox haber kanalına konuşan Battey, Piedmont'taki pek çok hastanenin operasyonları sırasında cerrahlara kaliteli müzik dinletmek için gelişmiş ses sistemleri kurduklarını ifade etti. Wisconsin, Chicago ve Indianapolis gibi pek çok yerde de hastane yönetimlerinin ameliyat odasına müzik yayını yaptıkları kaydediliyor. 
     Televizyon kanalına konuşan 41 yaşındaki Jim Smith adlı hasta, ''Şayet beni ameliyat edecek cerrah bunu istiyorsa, istediğini almalı. Elinde bıçak olan bir cerrahın insafına kalmışsanız, onun mutlu olmasından başka bir şey istemezsiniz'' diye konuştu. 
     Indiana Üniversitesi Tıp Merkezi'nde ameliyat olurken, tanımadığı bir dilde müzik duyduğunu ifade eden Smith, daha sonra Lübnanlı cerrahın Arapça müzik dinlediğini anladığını anlattı. Smith, ''Cerrah iyi bir iş çıkardı, bundan dolayı o müziği gerçekten sevmeliyim'' dedi. 
     Amerikan Müzik Terapi Birliği sözcüsü Al Bumanis de, ''Bu tamamen insanlara enerji veren ritmin gücüdür. Değişik müzikler farklı insanlar için işe yarar, ancak çoğunlukla müzik rahatlatıcıdır'' diye konuştu. 
     Uygulamanın giderek yaygınlaşmasıyla, bazı hastanelerin birer müzik arşivi kurmaya başladıkları da kaydediliyor. 
     
</TEXT>
</DOC>
