<DOC>
<DOCNO> 207293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko23.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmanlarından devletin kasasına 1.4 milyon dolar girdi 
</HEADLINE>
<TEXT>

     Türkiye Ticaret ve Alışveriş Merkezi'ne dönüştürülen TBMM lojmanlarının tapuları çıktı ve satış gelirleri de devletin kasasına girmeye başladı. 
     Maliye Bakanlığı Milli Emlak Genel Müdürü Faik Ceceli, Emek İnşaat Genel Müdürü Temel Hamzaoğlu ve lojmanların satışını gerçekleştiren Reha Medin Emlak Şirketi Başkanı Reha Medin, bugün lojman alanında ortak bir basın toplantısı düzenleyerek, satışlar hakkında bilgi verdiler. 
     Hamzaoğlu, satışlarla ilgili en temel sorun olan tapu işinin halledildiğini, nazım plan, imar planı, harita, jeolojik ve jeoteknik etüd ile avan projeler ve inşaat ruhsatlarının hazır olduğunu belirtti. 
     ''Bu hayalüstü bir proje. Çok firma müracaat etti, kısa zamanda patlama yapacağız'' diyen Emek İnşaat Genel Müdürü, alım satımlardan KDV alınmaması ile buradaki ofis ve işyerlerinin 5 yıl emlak vergisinden muaf tutulmasının da önemli bir avantaj olduğunu ifade etti. 
     
     AB EVİ İÇİN TALEP VAR 
     Reha Medin de, Türkiye'nin en büyük ticaret ve alışveriş merkezi olacak bu bölgeyi, ''iyi bir adres'' olarak niteledi. 
     Avrupa Birliği'nin de AB evi için talepte bulunduğunu ve buna ilişkin görüşmelerin sürdüğünü kaydeden Medin, 607 tapunun hazır olduğunu ve alıcı firmalara verilmeye başlanacağını söyledi. 
     Medin, Türkiye Ticaret ve Alışveriş Merkezi'nden yer alacak kişi ve kuruluşların isimlerinin Turan Güneş Bulvarı üzerinde bir panoya asılacağını da vurguladı. 
     Şu ana kadar merkezdeki ofis ve işyerlerinin yüzde 60'ının rezerve edildiğini belirten Reha Medin, kendisinin de şartlarını zorlayarak buradan bir işyeri alacağını bildirdi. 
     
     14'Ü SATILDI 
     Daha sonra soruları yanıtlayan Medin, merkez için Akbank ile iyi şartlarda kredi anlaşması yaptıklarını, bu bankanın döviz bazında 10, TL bazında 5 yıl süreyle satış fiyatının tamamını kredilendirdiğini anlattı. 
     Şu ana kadar 14 satış yapıldığını ve ilk aşamada 832 bin dolar, sonra da 632 bin dolar olmak üzere kasaya 1 milyon 464 dolar para girdiğini belirten Medin, satılan işyerlerinin de Emek İnşaat tarafından belirlenen modele göre düzenlenerek teslim edileceğini ifade etti. 
     Emek İnşaat Genel Müdürü Hamzaoğlu da, bu işlemin 2 ay içinde tamamlanacağını söyledi. 
     Milli Emlak Genel Müdürü Ceceli de, satış gelirlerine ilişkin bir soru üzerine, bu yıl 300 trilyon liralık satış hedefine ulaşılacağını kaydetti. 
     
     OTELİN ARSASI SATILACAK 
     Bu arada Türkiye Ticaret ve Alışveriş Merkezi'nde gerçekleştirilecek yeni tesislere ilişkin çalışmalar da devam ediyor. 
     Bu konuda da basın mensuplarına bilgi veren Reha Medin, lojman alanındaki ısıtma merkezinin yerine 4 bodrum, 1 zemin ve 29 normal kattan oluşan bir otel inşa edileceğini vurguladı. 
     Otel alanının arsa olarak satılacağını dile getiren Medin, bunun için 5 dolayında firma ile görüşmeler yapıldığını dile getirdi. 
     Merkezde hipermarket, yapı marketi, sinema salonları, eğlence merkezi ve 2 bin araçlık bir otopark inşa edileceğini de hatırlatan Merdin, aynı şekilde bir kreş ile kültür merkezinin de merkez içinde yer alacağını sözlerine ekledi. 
     
</TEXT>
</DOC>
