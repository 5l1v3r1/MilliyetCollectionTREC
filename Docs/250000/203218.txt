<DOC>
<DOCNO> 203218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko24.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TTK, Erdemir ve Kardemir'in kömür ihtiyacını karşılayamıyor... 
</HEADLINE>
<TEXT>

     Türkiye Taşkömürü Kurumu'nun TTK , Ereğli Demir ve Çelik Fabrikaları ERDEMİR T.A.Ş ile Karabük Demir ve Çelik Fabrikaları'nın KARDEMİR A.Ş kömür ihtiyacını karşılayamadığı bildirildi. 
     TTK Genel Müdürlüğü yetkililerinden alınan bilgiye göre, kuruma bağlı Karadon, Amasra, Armutçuk, Kozlu ve Üzülmez Müessese Müdürlüğü maden ocaklarından 2 milyon ton yıl civarında kömür üretimi gerçekleştiriliyor. 
     Ocaklarda işçi açıklarının giderilmesinin yanı sıra yatırımların süratle hayata geçirilmesi durumunda üretimde artış olacağını anlatan yetkililer, şöyle konuştular 
     ''ERDEMİR ve KARDEMİR'in kömür ihtiyacı 4 milyon 500 bin ton yıl. Ancak biz, bu miktarın sadece 500 bin tonunu karşıladığımızdan, söz konusu fabrikalar yurtdışından kömür ithal etmek zorunda kalıyorlar. Deniz yoluyla limana gelen büyük tonajlı gemilerden tren vagonlarına kepçeyle yüklenen kömürler, demiryolu vasıtasıyla KARDEMİR'e gönderiliyor. 
     Fabrikaların yurtdışından kömür ithal etmelerinin nedenlerinden biri de ucuz olması. TTK kömürünün işçi maliyetlerinin düşürülerek üretilmesi, kurum için ayrı bir avantaj teşkil edecektir. Havzadaki yaklaşık 1 milyar 300 milyon ton kömür rezervi mutlaka ülke ekonomisine kazandırılmalı.'' 
     
</TEXT>
</DOC>
