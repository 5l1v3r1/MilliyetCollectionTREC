<DOC>
<DOCNO> 201441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur19.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ın muhasebecisine 1 yıl 3 ay hapis... 
</HEADLINE>
<TEXT>

     ANAP'ın 142 milyar lirasıyla borçlarını kapattığı ileri sürülen partinin muhasebe müdür vekili Bayram Darıca, 1 yıl 3 ay 10 gün hapis cezasına çarptırıldı. Mahkeme, Darıca'nın, aldığı paraları partiye geri ödemesine de karar verdi. 
     Ankara 17. Asliye Ceza Mahkemesi'nde görülen davanın bugünkü ilk duruşmasına, tutuklu sanık Darıca ile ANAP'ın avukatı katıldı. Cumhuriyet Savcısı, esas hakkındaki mütalaasında, dosyadaki delil durumundan sanığın suçunun sabit olduğunu belirterek, Türk Ceza Kanunu'nun TCK ''hizmet nedeniyle emniyeti suiistimal'' suçunu düzenleyen 510. maddesi uyarınca cezalandırılmasını istedi. 
     Tutuklu sanık Darıca, savunmasında, söz konusu parayı aldığını kabul etti ve ileride ödeyeceğini söyledi. 
     Darıca, son sözünde, takdirin mahkemeye ait olduğunu belirtti. 
     Yargıç Ali Muzaffer Mutlu, Darıca'nın, hizmet nedeniyle emniyeti suiistimal suçundan 1 yıl hapis cezasına çarptırıldığını açıkladı. Suça konu parayı parça parça aldığı için hapis cezasını 6'da bir oranında artıran Mutlu, sonuç olarak sanığı, 1 yıl 3 ay 10 gün hapis cezasına mahkum etti. 
     Mutlu, Darıca'nın, aldığı 142 milyar 4 milyon 855 bin liralık paranın tamamını partiye ödemesine de karar verdi. 
     3 aydır tutuklu bulunan sanık Darıca'nın, hükümle birlikte tahliyesine karar verildi. 
     
</TEXT>
</DOC>
