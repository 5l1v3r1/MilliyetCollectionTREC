<DOC>
<DOCNO> 231650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko13.html </URL>
<DATE> 2004/04/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tekstil ve konfeksiyon "SOS" veriyor... 
</HEADLINE>
<TEXT>

     Uludağ İhacatçı Birlikleri UİB Başkanlar Kurulu Başkanı Orhan Yıldırımçakar, ''Hiç kötü senaryolar üretmiyoruz böyle giderse tekstil ve konfeksiyon sektörü çok ciddi sıkıntılara muhatap olacaktır'' dedi. 
     Yıldırımçakar, yüksek girdi maliyetleri nedeniyle rekabetçi yapısı büyük darbe alan sektörün, TL'deki aşırı değerlenmenin de etkisiyle ihracatta büyük sıkıntılar yaşadığını söyledi. 
     Son günlerde dolar kurunda sınırlı da olsa yükseliş gözlendiğini, ancak bunun spekülatif olduğunu anlatan Yıldırımçakar, ekonomide dünyanın iki büyük devi ABD ve Çin'in izlediği para politikasının, Türkiye'ye de yol gösterici olabileceğini savundu. 
     Yıldırımçakar, ABD'nin bütçe açıklarını kapatmak için, Çin'in de ihracatını artırmak ve bu alanda dünya piyasalarına hakim olmak için parasının değerini düşük tuttuğunu ifade ederek, Türkiye'nin önlem almaması halinde, adeta patlamış olan ithalatın büyük dış ticaret açıklarına neden olacağını belirtti. 
     
     ''SİNYALLER KÖTÜ'' 
     Sektörden gelen sinyallerin hiç de iyi olmadığını ifade eden Yıldırımçakar, firmaların rekabet edemedikleri gerekçesiyle siparişleri geri çevirdiklerini bildirdi. 
     Yıldırımçakar, firmaların uzun süredir, pazarları kaybetmemek adına kar etmeden ihracata devam ettiklerini dile getirerek, ''Hiç kötü senaryolar üretmiyoruz böyle giderse tekstil ve konfeksiyon sektörü çok ciddi sıkıntılara muhatap olacaktır. Özellikle konfeksiyon firmalarının önemli bir bölümü Kesinlikle yeni sipariş almıyoruz diyorlar. Rekabet edemediklerini söylüyorlar'' diye konuştu. 
     Kotaların kaldırılacağı 2005 yılı itibariyle Çin'in dünya piyasalarında ağırlığını iyice koyacağını, şimdiden durgunluğun hissedildiğini anlatan Yıldırımçakar, bunun Türk tekstil ve konfeksiyonunu küresel bir oyuncu olmaktan çıkaracağını ifade etti. 
     Yıldırımçakar, iç piyasalarda birtakım yasal önlemlerle sorunun aşılabileceğini, ancak dış piyasalardaki rekabetin daha da çetin geçeceğini vurgulayarak, kotasız ticarete yönelik hazırlık konusunda geç kalındığını söyledi. 
     Hükümetin, özel sektör ile birlikte bazı çalışmalar yaptığını, ancak bunun yeterli olmadığını belirten Yıldırımçakar, ''Oysa, şimdiden firma bazında strateji planlarının masamızda olması gerekirdi'' dedi. 
     Orhan Yıldırımçakar, sektörün ihracatta sıkıntı yaşamaması için dolar kurunun 1 milyon 450-1 milyon 500 bin lira seviyelerinde olması gerektiğini sözlerine ekledi. 
     
</TEXT>
</DOC>
