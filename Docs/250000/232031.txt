<DOC>
<DOCNO> 232031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko43.html </URL>
<DATE> 2004/04/16/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
OPET, Bulgaristan'da ilk benzin istasyonunu açıyor... 
</HEADLINE>
<TEXT>

     Koç Holding'e bağlı kuruluşlardan biri olan Opet, Bulgaristan'da ilk benzin istasyonunu başkent Sofya'da 28 Nisan Çarşamba günü hizmete açacak. 
     Sofya'nın merkezinde, İstanbul Bulvarı üzerinde kurulan Bulgaristan'daki ilk Opet benzin istasyonunun açılış töreni için Koç Holding Bulgaristan'a ünlüler çıkarması yapacak. 
     Başta Rahmi Koç ve Koç Holding Yönetim Kurulu Başkanı Mustafa Koç olmak üzere Koç ailesinin tüm üyelerinin katılacağı törende, benzin istasyonunun açılışı Tarkan tarafından yapılacak. 
     Türkiye'de olduğu gibi Bulgaristan'da da geniş bir hayran kitlesi olan Tarkan, benzin istasyonunun açılışı için bir günlüğüne Sofya'ya gelecek. Benzin istasyonunun açılışını Tarkan gibi bir starın yapması yüzünden törene binlerce kişinin katılması bekleniyor. Tarkan'ın açılış törenin ardından aynı tarihlerde Sofya'da düzenlenen Uluslararası Petroleum Fuarı'nı da ziyaret edeceği ve akşam saatlerinde de Sofya'dan ayrılacağı bildirildi. 
     Bulgaristan'da Shell, OMV ve Lukoil gibi büyük şirketlerle rekabete hazırlanan Opet, ilk benzin istasyonunun ardından ülke genelinde 200'e yakın benzin istasyonu kurmayı planlıyor. Opet, ayrıca Aygaz desteğinde Bulgaristan'daki likit gaz pazarında da pay almayı hedefliyor. 
     
</TEXT>
</DOC>
