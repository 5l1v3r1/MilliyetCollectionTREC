<DOC>
<DOCNO> 234752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/siyaset/axsiy00.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum krizi kapıda 
</HEADLINE>
<TEXT>


Türk Dışişleri, AB'ye tek başına girecek olan Rum kesiminin sahip olacağı veto gücüyle Türkiye - AB ilişkilerini torpillemesinden endişeli 

Utku Çakırözer 


Annan Planı'na "hayır" diyen Rumların, 1 Mayıs'ta tek başına AB'ye katılacak olması, Ankara'nın sevincine gölge düşürdü. Dışişleri Bakanlığı bürokrasisi, dünyaya kulak asmadan halkına "hayır" dedirten Rum Yönetimi lideri Tasos Papadopulos'un Türkiye - AB ilişkilerini torpillemesinden endişe duyuyor. 
Kıbrıs müzakerelerinde yer alan Türk heyetinin üst düzey üyeleri, "ehven - i şer" kötünün iyisi olarak niteledikleri referandum sonuçlarını şöyle değerlendirdi 
Çifte "evet", adaya barış getirirken, Rumların tek başına AB üyeliği durumunda Türkiye ile Rumlar arasında doğması muhtemel tüm krizleri de engelleyecekti. Bizim tüm planımız, onlar AB üyesi olmadan çözüme ulaşıp, 1 Mayıs sonrası yaşanabilecek kriz konularını ortadan kaldırmaktı. Maalesef olmadı. Adadaki statüko devam ediyor. 

Gözler Papadopulos'ta 
Dünyanın Rumları eleştirmesi, 1 Mayıs'ta AB üyesi olmalarını engellemiyor. Onlar da diğer 24 AB üyesiyle eşit haklara sahip olacaklar. AB'nin büyük ülkeleri, özellikle Türkiye ile ilgili konularda bazen kulaklarını çekseler de Rumların her kararına müdahale edemeyecek. Hatta Türkiye'ye karşı Rumları kullananlar bile çıkacak. 
Türkiye hakkındaki her kararda, gözler Papadopulos'a çevrilecek. Referandumda ABD ve AB dahil kimseyi takmadan halkına "hayır" dedirten Papadopulos, AB üyesi olarak sahip olduğu veto kartını da Türkiye'yle müzakerelerin başlaması konusunda çekinmeden kullanabilir. Geçmişte Yunanistan da AB içinde böyle davranıyordu ama ikili diyalogla iyi bir noktaya gelindi. Onlar Türkiye'nin AB sürecinin ikili ilişkileri geliştireceğini çok iyi anladı. Ama Rumlar öyle değil, çok dar perspektiften bakıyorlar. Yunanistan da, Papadopulos'un uzlaşmaz tavrının Türkiye - AB ve Ankara - Atina ilişkilerini torpillemesi ihtimalinden çekiniyor. 
Diplomatlar, Dışişleri Bakanı Gül'ün önceki günkü basın toplantısında bu nedenle Yunanistan'a "yeni durumu değerlendirerek tutarlı ve yapıcı tutum belirlemesi" çağrısında bulunduğuna dikkat çekti. 

Üç konuda sıkıntı var 

Rumların 1 Mayıs'ta tam üye olmasıyla Ankara en fazla şu üç konuda sıkıntı yaşayacak 
1. Rumların tanınması 1974'ten bu yana tüm dünyanın Kıbrıs Cumhuriyeti diye tanıdığı Rumlarla Türkiye arasında hiçbir diplomatik ilişki yoktu. AB adayı Türkiye, Rumları tanımak ve diplomatik ilişki kurmak zorunda kalacak. 
2. Veto hakkı Rumlar AB üyesi diğer ülkeler gibi AB kararlarını veto hakkı kazanacak. Özellikle aralık ayında Türkiye ile tam üyelik müzakerelerine başlanması ile ilgili karar alınırken, Rumların "veto kartını" pazarlık konusu yapmalarına kesin gözüyle bakılıyor. 
3. Tazminatlar Çözüm olsaydı mal - mülkü 1974'ten bu yana Türk tarafında kalan Kıbrıslı Rumların tazminat talepleri ve AİHM'de açtıkları davaların sorumluluğu Türkiye'nin omuzlarından kalkacak, yeni devlete yönlendirilecekti. Şimdi bu davaların resmi muhatabı yine Türkiye olacak. Hukukçulara göre, eğer KKTC tanınırsa, Türkiye Loizidu benzeri tazminat davalarından tamamen kurtulacak. Yine hukukçulara göre, KKTC'nin tanınmaması durumunda, Kuzey - Güney arasındaki mal - mülk sorunu, taraflarca kabul edilecek mülkiyet rejimiyle çözümlenecek. 



</TEXT>
</DOC>
