<DOC>
<DOCNO> 238809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/soneko32.html </URL>
<DATE> 2004/05/10/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Piyasalara 'güven' mesajı 
</HEADLINE>
<TEXT>

     Başbakan Recep Tayyip Erdoğan'ın yüksek olduğu gerekçesiyle açtığı yüzde 6.5'lik faiz dışı fazla tartışması, üzerinden bir hafta geçmeden kapandı. Adalet Bakanı ve Hükümet Sözcüsü Cemil Çiçek, "Önümüzdeki yıllarda kamu borç stokunu düşürmeyi sağlayabilirsek, yüksek faiz dışı fazla uygulamasına devam edilecektir" dedi. Çiçek, 2005 sonrasında IMF ile ilişkilerin güven ortamını güçlendirecek bir formatta olacağını bildirdi. 
     Bakanlar Kurulu'nun ardından açıklama yapan Çiçek, "Hükümetimiz mali disiplin konusundaki kararlılığını net bir biçimde ortaya koymaktadır ve bu sürdürülecektir. Nitekim geçen yıl faiz dışı fazlanın GSMH'ya oranı yüzde 6'ların üzerine çıkmıştır" diye konuştu. Kararlı tutumları sonucunda hedefin tutturulduğunu belirten Çiçek, şunları söyledi 
     "Bu sene de hedeflediğimiz yüzde tutturulacaktır. Önümüzdeki yıllarda da kamu borç stokunun düşmeye devam etmesini sağlayabilirsek, yüksek faiz dışı fazla uygulamasına devam edilecektir." Hükümetin mali disiplin konusundaki kararlılığını net bir biçimde ortaya koyduğunu ve sürdüreceğini vurgulayan Çiçek, Merkez Bankası Başkanı Süreyya Serdengeçti ve Devlet Bakanı Ali Babacan'ın verdiği brifinglerle Bakanlar Kurulu'nda son ekonomik gelişmelerin değerlendirildiğini ifade etti. 
     
     Ödemeler dengesinde risk yok 

     Yılın ilk aylarındaki dış ticaret açığının da etkisiyle cari işlemler açığının öngörülenin bir miktar üzerinde gerçekleştiğini hatırlatan Çiçek, "Aynı dönemde sermaye girişinde de önemli artış kaydedildi. Merkez Bankası rezervleri üzerinde herhangi bir baskı oluşmadı" dedi. Çiçek, cari işlemler açığında beklenen yavaşlama, sermaye hareketliliğindeki olumlu bekleyişler ve Merkez Bankası rezervlerinin düzeyi dikkate alındığında ödemeler dengesine ilişkin temel bir risk görülmediğini belirtti. 
     
     IMF vurgusu 

     IMF ile ekonomik programa ilişkin gözden geçirme çalışmalarının başarıyla sürdürüldüğünü söyleyen Çiçek, "IMF ile 2005 ve sonrası döneme ilişkin çalışmalar güven ortamını daha da güçlendirecek bir formatta devam ettirilecektir" dedi. 
     
</TEXT>
</DOC>
