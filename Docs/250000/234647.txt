<DOC>
<DOCNO> 234647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/soneko11.html </URL>
<DATE> 2004/04/25/ </DATE>
<TIME> 14.15 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
TİM Başkanı Sonuçlar çözüm isteyen tarafın Türk tarafı olduğunu gösterdi 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Kıbrıs'ta yapılan referanduma ilişkin, ''Sonuçlar, 30-40 yıllık davada çözüm isteyen tarafın Türk tarafı olduğunu bütün dünya kamuoyunda ortaya koydu'' dedi. 
     Satıcı, AA muhabirine yaptığı açıklamada, sonuçların Kıbrıs'ın artık 24 Nisan öncesiyle aynı olmadığını gösterdiğini, referandumun hem Türkiye'nin adada bulunuşunu hem de KKTC'nin meşruiyetini beraberinde sağladığını söyledi. 
     Kıbrıs Rum tarafının referandumda verdiği hayır kararının Türkiye ve KKTC aleyhine bir durum yaratmayacağını savunan Satıcı, ''Sonuçlar, 30-40 yıllık davada çözüm isteyen tarafın Türk tarafı olduğunu bütün dünya kamuoyunda ortaya koydu'' diye konuştu. 
     Satıcı, yaşanan sürecin Kıbrıs sorununun çözümünün yanı sıra Türkiye-AB ilişkilerini çok daha hızlandıracak potansiyele sahip olduğunu kaydederek, şöyle devam etti 
     ''Referandumun ardından ortaya çıkan tablonun, Türkiye ile AB'yi daha da yakınlaştıracağına inanıyorum. Bu tabii ki sadece referandum sonuçlarından değil, Türk hükümetinin hem Kıbrıs hem de AB konusunda sahip olduğu tavırdan kaynaklanıyor. Bu konu iyi yönetilmek zorunda. Mevcut şartlar şimdiye kadar yönetildiği gibi doğru yönetilebilirse Türkiye, KKTC ve Türk insanı lehine içinde bulunulan süreçten birçok kazanım elde edilebilir. Bu nedenle yeni süreç çok daha yoğun çalışma gerektiriyor.'' 
     
     ''ÇEKİŞME, DİDİŞMENİN İÇİNE GİRMEMELİYİZ" 
     Satıcı, referandum sonuçlarıyla Türkiye ve KKTC için dünya siyaseti önünde büyük bir alan açıldığını dile getirerek, bundan sonra bütün tarafların KKTC'nin lehte sonuçlar alması için büyük bir güç birliğiyle mücadele etmesi gerektiğini vurguladı. 
     KKTC ve Türkiye'de gereksiz tartışmaların hiçbir katkısı olmayacağını ifade eden Satıcı, ''Kendi içimizde bir çekişmenin, didişmenin içine girmemeliyiz. Hepimiz güç birliği yaparak KKTC'de yaşayanları ve Türkiye'yi bu süreçten siyasi, ticari ve sosyal açıdan en karlı biçimde çıkarmalıyız'' şeklinde konuştu. 
     KKTC Cumhurbaşkanı Rauf Denktaş'ın istifasının istenmesinin yanlış bir tutum olduğuna işaret eden Satıcı, ''Burada tartışılması gereken Cumhurbaşkanı'nın referandum sonuçlarına göre istifa etmesi değil, Cumhurbaşkanı'nın böyle bir konuda taraf olup olmaması gerektiğidir'' dedi. 
     
</TEXT>
</DOC>
