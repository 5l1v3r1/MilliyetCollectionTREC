<DOC>
<DOCNO> 207796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/ekonomi/eko03.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank eski yönetimine 'basiretsiz tüccar' davası 
</HEADLINE>
<TEXT>

   Riskli bir şirkete verilen 37.5 milyon dolar krediyle ilgili davanın iddianamesinde, Halkbank'ın eski yöneticileri 'basiretsiz tüccar'a benzetildi 
      GÖKÇER TAHİNCİOĞLU Ankara 
   
   Ankara Cumhuriyet Başsavcılığı, eski Halk Bankası Genel Müdürü Yenal Ansen'le, eski yönetim kurulu üyelerinin de aralarında bulunduğu altı kişi hakkında mali yapısı bozuk olduğu bildirilen şirketlere toplam 37,5 milyon dolar kredi verdiği gerekçesiyle dava açtı. Savcı Abdullah Ayhan Şan, yöneticilerin tacir basireti gösteremediklerini belirtti. 
   İddianamede, Halk Bankası yöneticilerinin, Eyilik Grubu'ndan Bülent Eyilik'e toplam 15,5 milyon dolar, Kula Mensucat'a toplam 20 milyon dolar, Eytur'a 2 milyon dolar kredi tahsis ettiği, grup firmalarının 2002 itibarıyla kredi riskinin 30 trilyon 320 milyar ve 106 bin dolar olduğu kaydedildi. 
   İddianamede, Yüksek Denetleme Kurulu ve müfettiş raporlarından, firmaların mali yapısının sürekli kötüye gitmesine, özkaynaklarının yetersiz olmasına rağmen banka yöneticilerinin tacir basireti gösteremeyerek, firmaları kredilendirdiğinin anlaşıldığı belirtildi. 
   Bankanın, firmalardan istenen ek ipotekleri göstermediği halde kredileri onayladığı ve firmaların borçlarını halen ödemediği kaydedildi. İddianamede sanıklar Ansen, Turan Kalaycıoğlu, Osman Nuri Ertuğ, Ali İhsan Elgin, Hasan Özcan ve Halil Sarlaslan'ın görevlerini kötüye kullandıkları gerekçesiyle bir yıldan üç yıla kadar hapisle cezalandırılmaları istendi. 
   
   Zamanaşımı kurtardı 
   Savcı Şan, TBMM Yolsuzlukları Araştırma Komisyonu'nun aynı eylemler nedeniyle haklarında suç duyurusunda bulunduğu bankanın eski yöneticileri Barbaros Olcay, Yücel Dirik, Safure Toslallı, Asuman Doğan ve Fikret Hastürk hakkında takipsizlik kararı verdi. Kararda sanıkların suçlarının zamanaşımına girdiği kaydedildi. 
   
   
</TEXT>
</DOC>
