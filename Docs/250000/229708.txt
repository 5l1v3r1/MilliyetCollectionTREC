<DOC>
<DOCNO> 229708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur15.html </URL>
<DATE> 2004/04/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Genelkurmay En az 10 yıl bedelli askerlik yok 
</HEADLINE>
<TEXT>

     Genelkurmay yeniden alevlenen bedelli askerlik tartışmalarına son noktayı koydu. Genelkurmay Başkanlığı, Hükümetin yerel seçimler öncesi yaptığı açıklamalarla yeniden gündeme gelen bedelli askerlik konusundaki beklentileri cevapladı. 
     CNN Türk'ten Kemal Yurteri'inin sorularını yanıtlayan Genelkurmay, hükümetten bedelli konusunda herhangi bir talep gelmediğini belirterek en az 10 yıl bedelli askerliğin gündemde olmayacağını açıkladı. 
     Genelkurmay Başkanlığı, daha önce yapılan uygulamaların da yeterli faydayı yaratmadığını ifade ederek bazı siyasi açıklamalara karşı, bedelli askerlik uygulamasının gündemde olmadığının ve askerlik süresinin kısaltılmayacağının altını çizdi. 
     Açıklamada, askerlik süresinin kısalması için yapılan çalışmalar sırasında 2003 yılından itibaren gelecek 10 yıldaki asker kaynağının de gözden geçirildiği ve buna göre askerlik süresinin kısaltıldığı belirtildi. Bu durum, en az 2013 yılına kadar bedelli askerlik gündemde olmadığını gösteriyor. 
     Genelkurmay ayrıca bedelli veya askerlik süresinin kısaltılması halinde ciddi zaafiyet olacağı ve görevlerin olumsuz etkileneceğinin de altını çizdi. Açıklamada şöyle denildi 
     "Bedelli askerlik uygulamasının yürürlüğe girmesi veya askerlik sürelerinde yeni bir kısaltmaya gidilmesi durumunda Türk Silahlı Kuvvetleri’nin yükümlü personel kaynağında ciddi zaafiyet olacağı ve görev etkinliğinin menfi yönde etkileneceği değerlendirilmektedir. 
     Ayrıca, 2004 celp yılı ve müteakip yıllarda TSK ihtiyacından fazla yükümlü kaynağı bulunmamasına rağmen bazı basın yayın organlarında çıkan bedelli askerlik uygulamasına yönelik haberler ve konunun sürekli gündemde tutulması, kamuoyunda özellikle askerlik çağında bulunan yükümlülerde bu yönde beklentiler oluşmasına neden olmakta, birçok vatandaşımız bu beklenti nedeniyle yoklama kaçağı veya bakaya durumuna düşmekte ve birliklere katılımı azaltarak personel kaynağında önemli bir kayba yol açmaktadır" 
     Hükümetin talebi oldu mu 
     Yapılan açıklamaya göre, hükümetten bugüne değin bedelli askerlik konusunda herhangi bir istek veya talimat gelmedi. Genelkurmay, "TSK'nın gündeminde de bedelli askerlik veya askerliğin kısaltılması konularında bir çalışma bulunmamaktadır" açıklamasını yaptı. 
     Askerlik kısalmasından 200 trilyon geldi 
     Genelkurmay askerlik süresinin kısalması sonucu ortaya çıkan durum hakkında da bilgi verdi. 15 Temmuz 2003 tarihinden itibaren askerlik süresinde kısaltmaya gidildiğini belirten Genelkurmay, ekonomiye 200 trilyon civarında gelir sağlandığını, asker sayısında ise yüzde 17 oranında azalma olduğunu belirtti. Bu durum, toplam asker sayısında 80 bine yakın bir azalma olduğunu gösteriyor. 
     Önceki uygulamalarda ne oldu 
     Genelkurmay, ilk kez daha önceki bedelli askerlik uygulamalarından kaç kişinin yararlandığını ve sağlanan geliri de açıkladı. 
     Genelkurmay verileri şöyle 
     

DÖNEM SAYI GELİR 1987- 89 18 bin 433 kişi 100 milyon alman markı 1992-93 35 bin 111 kişi 168 milyon alman markı 1999 72 bin 290 kişi 1 milyar 66 milyon alman markı      

     
</TEXT>
</DOC>
