<DOC>
<DOCNO> 214341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur16.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş Ay'a dava açıldı... 
</HEADLINE>
<TEXT>

     ''A Takımı'' adlı televizyon programında Gülben Ergen kasetiyle ilgili yaptığı konuşmadan dolayı, Savaş Ay ile ATV Haber Programı Sorumlu Müdürü Mehmet Akif Koşkun hakkında, 1.5 ile 9'ar yıl arasında hapis cezası istemiyle dava açıldı. 
     Şişli Cumhuriyet Başsavcılığı'nca hazırlanan iddianamede, Savaş Ay'ın, 14 Eylül 2003 tarihinde yayınlanan ''A Takımı'' adlı programda, İmar Bankası soruşturması sırasında ele geçirilen Gülben Ergen kasetine ilişkin konuşma yaptığı belirtildi. 
     İddianamede, Ay'ın, konuşmasında, ''Tekrar ediyorum, bu memleketin savcılarına, polislerine, jandarmalarına... Gülben Ergen'i siz sorguya çağırıyorsunuz. Kaseti çektiği ileri sürülen adam, nasıl oluyor da elini kolunu sallıyor, dolaşıyor Adamı alın da bir sorgulayın lan. Gayri adaletli bir iştir bu. Böyle bir şey olur mu Yani burası dingonun ahırı mı, orman kanunları mı geçerli Çağırın adamı, nasıl sızdı bir sorun yav... Sorun, neyin hesabının peşindesiniz Yarın sizin çocuğunuza, eşinize, yakınınıza böyle şeyler olmaz mı Türkiye'de başarılar hep cezalandırılacak mı '' ifadelerini kullandığı kaydedildi. 
     Bu nedenle, Savaş Ay ile ATV Haber Programı Sorumlu Müdürü Mehmet Akif Koşkun'un, TCK'nın 159 1. maddesinde düzenlenen ''devletin askeri veya emniyet muhafaza kuvvetlerini veya adliyenin manevi şahsiyetini alenen tahkir ve tezyif etmek'' suçunu işledikleri belirtilen iddianamede, her manevi şahsiyet için ayrı ayrı uygulanmak suretiyle, Ay ve Koşkun'un, 1.5 ile 9'ar yıl arasında hapis cezasına çarptırılması istendi. 
     Davanın görülmesine, önümüzdeki günlerde Şişli Asliye Ceza Mahkemesi'nde başlanacak. 
     
</TEXT>
</DOC>
