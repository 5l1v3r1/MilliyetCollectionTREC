<DOC>
<DOCNO> 216952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko09.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Başkanı Uzan operasyonunu anlattı Star'ı hemen satacağız 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, devletin alacaklarını tahsilde şimdiye kadar üzerine düşeni yapmayanlarla ilgili suç duyurusu yapılması konusunda araştırma içinde olduklarını söyledi. 
     Katıldığı bir televizyon programında soruları yanıtlayan Ertürk, el konulan şirketlerde, TMSF'nin devreye girmesinden sonra, diğer kamu kurumlarının da alacaklarını tahsil etmek için haciz işlemleri başlatmasının, hareket alanlarını daralttığını belirtirken, ''bunu garipsediklerini'' ifade etti. 
     Şirketlerin elektrik, su vb. tüketimlerinden dolayı oluşan borçların tahsili konusunda daha önce aceleci davranmayan kurumların, TMSF'nin şirketlerin yönetimine el koymasından sonra haciz işlemi başlatması, ihtiyati tedbir koyması hakkındaki bir soru üzerine, Ahmet Ertürk, şunları söyledi 
     ''Garip bir durum. Biz burada kamunun varlığını, servetini tahsil için uğraşıyoruz. Bu çabamızı zorlaştıran, bu çabamıza sekte vurmaya çalışan bu tip teşebbüsleri, doğrusu garipsiyoruz. Daha önce takip edilmemiş bir alacak. Haciz konulduğu zaman, bizim hareket kabiliyetimizi, şirket yönetirken hareket yeteneğimizi sınırlayıcı hukuki eylemlere girilmesini, bizi sekteye vurmak olarak değerlendiriyoruz. Elbette bir alacak varsa, bugüne kadar tahsil edilmemişse biz muhatabız, oturacağız bir plan yapacağız. O plan içinde onların hepsini ödeyeceğiz, tasfiye edeceğiz. Bunu böyle bir takım hukuki prosedürle elimizi kolumuzu bağlayıcı hale getirmelerini garipsiyoruz. Biz işimizi zorlaştırmamak için o insanlarla konuşacağız.'' TMSF Başkanı Ertürk, devletin alacağının tahsili konusunda ihmali bulunanlarla ilgili suç duyurusu yapıldığı yolundaki soruya da şu yanıtı verdi 
     ''Henüz hukuksal olarak yapmış değiliz, ama bir araştırmamız var. Hukuksal olarak sadece onlarla ilgili değil, bizim devraldığımız miras içinde başka tespit edeceğimiz hususlar olacaksa onların hepsi ile ilgili duyurularımız olacak.'' 
     
     TELSİM STAR MEDYA GRUBUNUN SATIŞI 

     TELSİM ve Star medya grubunun satışı konusundaki bir soru üzerine, bu şirketlerin satışı konusunda süre vermenin mümkün olmadığını ifade eden TMSF Başkanı Ertürk, ''Bu süre bu hafta, önümüzdeki hafta olsa, memnun oluruz. Hem biz bir takım ithamlardan kurtuluruz, hem de yayın pahalı bir iş'' dedi. 
     
     TELEVİZYONDA FİYAT ENDİŞEMİZ VAR 

     Gazete yayımcılığının pahalı, para kazandırmayan bir iş olduğuna işaret eden Ertürk, şu bilgiyi verdi 
     ''Televizyonculuk da öyle... Bizim yönetimini devir aldığımız şirketler içinde muhtemelen nakit açığı açısından bizi en çok zorlayacak olanlar medya grubu. Bunları mümkün olduğunca erken elden çıkarmak için, bunu sağlamak için gerekli şartları oluşturmaya çalışacağız. Bunu söylerken tabi ki bir fiyat endişemiz olacak.'' Ahmet Ertürk, Cem Yılmaz'ın Star grubu için yaptığı film konusundaki bir soru üzerine de, film için de ihtiyati tedbir bulunduğunu hatırlatarak, ''Bir de prodüksiyon olarak yapılacak işler var. Bu konuda olumluyuz. Burada bir ticari ve sanatsal değer var. Onu topluma sunmak görevimiz'' dedi. 
     Star Tv, Star Gazetesi, TELSİM'de, son birkaç yıldır önceki sahiplerinin toplumla, hukukla, ticari ortaklarıyla girdiği gerilimlerden dolayı, ciddi yönetim zafiyetleri yaşandığını anlatan TMSF Başkanı Ertürk, Star TV'nin ticari değerini artırmak için ellerinden geleni yapacaklarını kaydetti. 
     Star medya gurubunda çalışanların maaşlarını alamaması ile ilgili bir soru üzerine Ahmet Ertürk, önceden bütün hesaplar hacizli olduğu için ödemelerde sorun yaşandığını, maaşların ve kamusal ödemelerle ilgili paraların serbest bırakılmasına karşın, vergi dairesinin, maliyenin hacizleri nedeniyle ödeme yapılamadığını anlattı. Ertürk, ''Bunlar bizim yetkimiz dışında olaylar. Biz ilk göreve başladığımızda bunlar yaşanıyordu. Cuma günü itibariyle bu sorunu çözdük. En azından önceki ayın ödemeleri yapıldı. Bundan sonra, ücret ödemeleri gibi ödemeler düzenli yapılacak, bunda bir sıkıntı olmayacak'' dedi. 
     
     UZANLARA YAPILAN POLİSİYE OPERASYON DEĞİL 

     Ahmet Ertürk, Uzan Grubu'na ait şirketlere el konulmasının polisiye bir operasyon havasına bürünmesinin kendilerini de rahatsız ettiğini belirtirken, ''Herhangi bir tatsızlık olması halinde müdahale etmek için gerekliydi'' dedi Ertürk, Uzan Grubu'na ait şirketlere el konulması öncesinde, bu işlemi yaparken herhangi bir tatsızlığın olması endişesi içinde olduğunu belirterek, burada yasal bir müeyyideyi uyguladıklarını söyledi. 
     Ertürk, şöyle devam etti 
     ''Sonuçta yasal müeyyide, normal şartlarda kendi arkadaşlarımız çıkar giderlerdi oraya. Biz geldik derlerdi. Biz yasanın şu hükümleri gereği bu şirketleri devralmak durumundayız. Tebligat yapılır imzalanırdı. İş biter onlar kalkar. Biz otururduk. İş yürürdü. Normali de buydu. Ama böyle yürümüyor Türkiye'de işler. Böyle yürümeme ihtimali çok güçlü olduğu için bir polisiye operasyon havasına büründü hadise. Yoksa böyle bir hüviyete bürünmesi bizi de rahatsız ediyor. Ama sonuçta gerekliydi. Herhangi bir tatsızlık olması halinde müdahale etmek için.'' ''Herhangi bir siyasi kaygınız oldu mu Grubun bir siyasi parti ile de irtibatlı olduğu için onun önünü kesmek gibi bir derdiniz var mı '' şeklindeki bir soruyu Ertürk, ''İnanın o tarafı ile gerçekten ilgilenmiyoruz'' şeklinde yanıtladı. 
     TMSF'nin yasal bir kurum olduğunu Kurumun görevleri arasında en önemli görevinin alacakları tahsil etmek olduğunu hatırlatan Ertürk, şunları kaydetti 
     ''Biriken bu belli bir alacağı tahsil etmek. Keşke böyle bir medyası, partisi olan... Bu tabii garip bir şey Türkiye'de. Ama böyle bir tablo değil de daha kolay bir tablo ile karşılaşsaydık. Bu sorular gelmeyecekti. Ama bunun sorumlusu biz değiliz. Medyası, siyasi partisi olan ama aynı zamanda devlete 7.5 katrilyon lira borcu olan bir grup ile uğraşmanın sorumlusu tabii ki biz değiliz.'' 
     
     UZAN GRUBU İLE GÖRÜŞME 

     ''Uzan Grubu ile görüşme yapacak mısınız '' şeklindeki bir soru üzerine Ertürk, alacaklarının tahsili için görüşmeler yapacaklarını söyledi. 
     Uzan Grubu'nun ''profesyonelleri'' düzeyinde ön görüşme yaptıklarını belirten Ertürk, şöyle devam etti 
     ''Görüşmede, burada biz bir protokol sunalım. Kağıt üzerinde makul bir protokol de olabilir. Ama o protokolün uygulama şartları çok önemlidir. Biz imza attıktan sonra ne olacak Biz imza attıktan sonra tekrar yaşadığımız bu süreci başlatacak şartların olma ihtimalinden kuşkulanırsak öyle belirtiler olursa biz yeniden toplumu kendimizi böyle zahmetlerin içine sokmak istemeyiz. Burada samimiyet önemli. Gerçekten ödeme niyeti. Bunu göstermenin muhtelif yolları vardır. Karşımıza profesyonelleri değil işin sahipleri olacak. İşin sahipleri gelecek onlar ile imzalayacağız.'' 
     
     HUKUK 

     Ertürk, hukukun tek başına para tahsil etmeye yaradığı gibi, hukukun birilerine bir mesaj vermek için de kullanılabildiğini belirterek, şöyle dedi 
     ''Umarım ki diğerleri için ya da henüz anlaşma zemini aramayan insanlar için böyle bir operasyon yapmaya gerek kalmaksızın bu mesaj, hukukun bu etkisini algılayarak karşılıklı masaya oturup bir çözüme varırız. Ama bu bir umut elbette. Burada bizim hukuki sorumluluklarımız söz konusu. Burada alacağımızı tahsil etmeyi zorlaştıran borcunu ödemek için makul çözümler üzerinde konuşmaya yanaşmayan mal kaçırma, şirket, para kaçırmaya devam eden kim olursa olsun bu süreci bu prosedürü aynen uygulayacağız. Hiç kimsenin bundan şüphesi olmasın.'' Kamuoyunun bir takım sansasyonel operasyonlar için mesaj beklememesi gerektiğini anlatan Ertürk, ''Yarında gidip falan yerleri basacağız. Böyle bir misyonumuz yok'' dedi. 
     TMSF Kurulu Başkanı Ertürk, şöyle devam etti 
     ''Biz böyle polisiye baskınlar için gelmedik. Mümkün olan en makul olan yollar içinde alacağımızı tahsil etmek. Bu ille polisiye baskınlarla olmaz. O gerektiği zaman olacaktır. Biz onun gerekmediği şartları temin etmekle yükümlüyüz. Bir polis devleti, bir polis yönetimi imajı sorunun çözümüne katkı sağlamaz.'' 
     
</TEXT>
</DOC>
