<DOC>
<DOCNO> 209746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur39.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı'ndan Neşter operasyonu yorumu... 
</HEADLINE>
<TEXT>

     Yargıtay Başkanı Eraslan Özkaya, bazı davaların yargı sürecini etkilemeye yönelik girişimlerde bulunulduğu iddiasıyla yürütülen Neşter Operasyonu'nun büyütülmesinin yargıya baskı olduğunu söyledi. 
     Özkaya, bir grup gazeteciye yaptığı açıklamada, Ankara DGM Cumhuriyet Başsavcılığı'ndan istenen soruşturmaya ilişkin bilgi ve belgelerin henüz gelmediğini belirtti. 
     Özkaya, Ankara DGM Cumhuriyet Başsavcılığı'ndan gelecek dosyadaki bilgilere göre gereğinin yapılacağını ifade ederek, meslek dayanışmasının söz konusu olamayacağını söyledi. 
     Medyanın bu soruşturmayı çok abarttığını ifade eden Özkaya, ''Öyle dudak uçurtturan rakamlar yok'' dedi. 
     ''Yargı dün neyse, bugün de o. Yerinde duruyor'' diyen Özkaya, bazı kişilerin, bazı hakimlerle ilişkileri olduğunu iddia edebileceklerini, bunun, onların çevrelerine yaymak istedikleri bir intibadan ibaret olacağını kaydetti. Özkaya, her olayı hukuk çerçevesinde değerlendirmek gerektiğini vurguladı. 
     Özkaya, ''Bu olayların büyütülmesi, yargıya baskıdır. Bununla yargının itibar kaybetmesi hedeflenmektedir'' diye konuştu. 
     Soruşturma dolayısıyla hakim ve savcıların çok rahatsız olduğunu anlatan Özkaya, soruşturmanın gizliliğinin esas olduğunu bildirdi. 
     Özkaya, hiç kimsenin, suçluluğu mahkeme kararıyla sabit olana kadar suçlu sayılamayacağının evrensel bir hukuk ilkesi olduğunu belirtti. 
     Yargıtay Başkanı Özkaya, Ankara Üniversitesi Bankacılık ve Ticaret Araştırma Enstitüsü Müdürü Prof. Dr. Yaşar Karayalçın'ın bugün Türkiye Adalet Akademisi'nin eğitim faaliyetlerine başlaması dolayısıyla düzenlenen törende yaptığı konuşmayı çok beğendiğini söyledi. 
     Alınan bilgiye göre, Yargıtay Başkanlığı, Genel Sekreterlik kanalıyla Ankara DGM Başsavcılığı'ndan soruşturmaya ilişkin bilgi ve belgeleri yeniden istetti. 
     
</TEXT>
</DOC>
