<DOC>
<DOCNO> 221338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur25.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hür ve Kabul Edilmiş Masonlar Locası'ndan açıklama... 
</HEADLINE>
<TEXT>

     Hür ve Kabul Edilmiş Masonlar Büyük Locası, derneğin Yakacık Şubesi'ne yönelik bombalı saldırıyı kınayarak, bunun sadece dernek mensuplarına değil, Türkiye'nin huzur ortamına karşı yapıldığını bildirdi. 
     Dernekten yapılan yazılı açıklamada, dün saat 22.00 sıralarında Kartal-Yakacık Şubesi'nde meydana gelen saldırı hatırlatılarak, şöyle denildi 
     ''1 servis elemanının ölümü, 1 güvenlik görevlimizin ve 5 üyemizin yaralanmasıyla sonuçlanan menfur saldırı, bizleri çok üzmüştür. 
     Bu insanlık dışı saldırının, sadece derneğimiz mensuplarına yönelik olmayıp, Türkiye'nin huzur ortamına karşı yapıldığı ortadadır. Tümüyle yasal bir milli dernek çerçevesinde, Türkiye Cumhuriyeti Devleti'nin denetim ve güvencesi altında çalışan üyelerimiz, Tanrı inancı tam, bütün dinlere saygılı, milli ve manevi değerlere bağlı, Atatürk ilke ve prensiplerini benimsemiş aydın kişilerdir. Masonlara yönelik bu saldırılarla bir yanda çağdaş, laik Türk toplumunun sindirilmesinin, aynı zamanda da ülkemizin dünya kamuoyunda karalanmasının amaçlandığına inanıyoruz. 
     Şiddet odaklarının bu kez camiamızı hedef alan menfur saldırısını kınıyor, hayatını kaybeden servis elemanına Allah'tan rahmet, yakınlarına başsağlığı, yaralılarımıza da acil şifalar diliyoruz.'' 
     
</TEXT>
</DOC>
