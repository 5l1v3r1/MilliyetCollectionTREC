<DOC>
<DOCNO> 220814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur25.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Troykası, 2002 Kopenhag zirvesi kararlarını teyit etti 
</HEADLINE>
<TEXT>

     AB Dönem Başkanı İrlanda'nın Dışişleri Bakanı Brian Cowen, AB olarak, Türkiye için 2002 Kopenhag zirvesinde alınan ''kriterler yerine getirildiğinde gecikme olmaksızın müzakerelere başlama taahhüdünü'' teyit ettiklerini belirtti. 
     Türkiye'nin AB sürecine ilişkin değerlendirmelerin yapıldığı Türkiye-AB Troykası görüşmelerinin sonunda ortak basın toplantısı düzenlendi. 
     Dışişleri Bakanı ve Başbakan Yardımcısı Abdullah Gül'ün açılış konuşmasının ardından söz alan Cowen, toplantının yararlı geçtiğini belirterek, Türkiye-AB ilişkilerinin yanı sıra Irak, Afganistan, Ortadoğu, İran ve Kafkaslar gibi birçok konuyu ele aldıklarını söyledi. 
     Cowen, Aralık ayında düzenlenecek AB zirvesinden önce yapılan bu toplantının önemine dikkat çekerek, 2002 Kopenhag zirvesinde Türkiye'ye ilişkin alınan Kopenhag kriterleri yerine getirdiğinde AB, Türkiye ile tam üyelik müzakerelerini gecikme olmaksızın açmayı taahhüt eder kararını güçlü bir şekilde teyit ettiklerini belirtti. 
     Müzakerelerin başlamasındaki önemli noktanın reform sürecindeki ilerleme olduğunu ifade eden Cowen, şimdiye kadar kaydedilen gelişmeyi olumlu karşıladıklarını, ancak tüm alanlardaki uygulamanın hayati önem taşıdığını kaydetti. 
     Cowen, AB olarak BM Genel Sekreteri Kofi Annan'ın Kıbrıs konusundaki rolünü desteklediklerini belirterek, taraflara halen devam eden müzakere sürecinde Annan planı temelinde çözüme katkıda bulunma çabalarını sürdürme çağrısı yaptı. 
     Birleşmiş bir Kıbrıs'ın AB'ye girmesinin önemine işaret eden Cowen, Kıbrıs'taki iki taraf, AB ve Türkiye'nin de çıkarına olacağını söylediği bu gelişmenin tek yolunun Annan planı olduğu görüşünü dile getirdi. 
     Bakan Gül'e, Kıbrıs'ta varılacak bir anlaşmayı AB ilkeleri ile uyumlaştırma konusunda AB'nin hazır olduğu güvencesi verdiklerini söyleyen Cowen, bu çerçevede Kofi Annan ile temas halinde olmaya hazır olduklarını da belirtti. 
     Toplantıya, Dışişleri Bakanı ve Başbakan Yardımcısı Abdullah Gül, AB-Troykası heyetinde bulunan AB Dönem Başkanı İrlanda'nın Dışişleri Bakanı Brian Cowen, bir sonraki dönem başkanı Hollanda'nın Dışişleri Bakanı Ben Bot, AB Komisyonu'nun genişlemeden sorumlu üyesi Günter Verheugen ile AB Konseyi Genel Sekreteri ve Ortak Dış Politika ve Güvenlik Yüksek Temsilcisi Javier Solana katıldı. 
     
</TEXT>
</DOC>
