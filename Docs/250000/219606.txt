<DOC>
<DOCNO> 219606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur41.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan Yeni yönetimin zararları çalışanların sorumluluğu... 
</HEADLINE>
<TEXT>

     Cem Uzan, yönetimine el konulan Telsim A.Ş'de görevli 29 kişiye noter aracılığıyla ihtarname göndererek, Tasarruf Mevduatı Sigorta Fonu TMSF tarafından atanan yöneticilerin yazılı ve sözlü emirlerinin hukuken geçersiz olduğunu öne sürerek, şirketin zarara uğratılması halinde bundan sorumlu olacaklarını bildirdi. 
     Uzan, avukatı Şaylan Çığgın aracılığıyla İstanbul 27. Noterliği'nden Telsim Mobil Telekomünikasyon Hiz. A.Ş'de görevli 29 kişiye ihtarname gönderdi. 
     İhtarnamede, TMSF tarafından Telsim'e fiilen 14 Şubat 2004 tarihinde el konulduğu, oysa Türkiye İmar Bankası T.A.Ş'nin TMSF'ye alınmış bir banka olmayıp, BDDK'nın 3 Temmuz 2003 tarihinde bankacılık işlemleri yapma ve mevduat kabul etme izninin kaldırıldığı ve tasfiyesine geçilmiş bir banka olduğu kaydedildi. 
     Bu karar sonucunda Türkiye İmar Bankası T.A.Ş'nin hisselerinin mülkiyetinin TMSF'ye geçmemiş olduğu savunulan ihtarnamede, dolayısıyla hisselerin TMSF'ye intikal eden bir bankanın yönetimi devralmasıyla ilgili 15 7. maddesinin uygulanmasına imkan bulunmadığı ifade edildi. 
     TMSF'nin, Türkiye İmar Bankası ile ilgilendirdiği Uzan Grubu şirketlerinin yönetimini devralma yetkisinin hukuken bulunmadığı ve buna ilişkin itiraz haklarının kullanıldığı savunulan ihtarnamede, ''Yönetim Kurulu tarafından yazılı ve sözlü emirlerin de hukuken bu nedenle geçersiz olması nedeniyle işbu emirlerin muhataplarca uygulanması sonucu şirketin herhangi bir zarara uğraması halinde, muhatapların işbu doğan ve doğacak zararlardan müştereken ve müteselsilen sorumlu oldukları ve olacakları izahtan varestedir'' denildi. 
     
</TEXT>
</DOC>
