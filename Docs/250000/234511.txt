<DOC>
<DOCNO> 234511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/ekonomi/aeko.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İthalat polemiği 
</HEADLINE>
<TEXT>

   Başbakan Erdoğan, TİM Başkanı Satıcı, dış ticaret açığını eleştirince, 'Ara malı ithalatındaki artış ihracattan kaynaklanıyor. Ağlayarak bir yere varılmaz' dedi 
      EKONOMİ SERVİSİ 
   
   Başbakan Recep Tayyip Erdoğan, Türkiye İhracatçılar Meclisi TİM Başkanı Oğuz Satıcı'nın ithalattaki artışın Türkiye'nin topyekün sorunu haline geldiğini belirtmesi üzerine, ithalatta ara malına doğru kayma olduğuna dikkat çekerek, "Bu da ihracattaki yükselişten kaynaklanıyor" dedi. 
   İktisadi Kalkınma Vakfı'nın İKV dün yapılan genel kurulunda Erdoğan'dan önce söz alan Satıcı, 'dış ticarette ortaya çıkan açığın, tabu haline getirilmiş IMF programının yan etkisi olduğunu' söyledi. Satıcı, artık üretim cephesinin de yerli girdiden vazgeçerek ithalata yöneldiğini belirterek, "Sorun artık ihracat sektörüne ait bir problem olmaktan çıkıp topyekun Türkiye'de üretim yapanların sorunu haline geldi" dedi. 
   Satıcı, "Bakınız, yerli imalat sözünü sarf etmekten özenle kaçınıyoruz. Çünkü yerli veya yabancı sermayeli olsun, Türkiye'de üretim yapan her şirket bugün aynı ağır şartla altında ezilmektedir" dedi. 
   Başbakan Erdoğan ise konuşmasının dış ticaretle ilgili bölümünde, ithalatta ara mallarına doğru kayma olduğunu, bunun da ihracattaki yükselişten kaynaklandığını belirtti. Genel kalkınma hızına yetişemeyen bazı sektörleri de bu kalkınma heyecanı ile donatmak, canlandırmak zorunluluğu bulunduğunu kaydeden Erdoğan, şunları söyledi 
   
   'Karamsarlığı bırakın' 
   "Karamsarlığı karakter haline getirmiş olan bazı temsili sözler, onlar tabii ki doğru değil. Bir defa bu karamsarlıktan kurtulmamız lazım. Umudu yaşam haline getirmemiz lazım ki sıçramayı yapalım. Ama karamsarlık içinde sürekli ağlayarak bir yere varılmaz. Bunu da bir defa çok iyi bilmemiz lazım ve bardağın boş tarafıyla uğraşmak bizi bir yere taşımaz. Ekonominin de bir reel politiği vardır bunu yakalamamız lazım." 
   Kısa zaman içinde atılan adımların küçümsenmemesi gerektiğini belirten Erdoğan, yakalanan büyüme hızının dünya ekonomi tarihinde çok nadir yakalanan bir başarı olduğuna dikkat çekti. 
   
   'Müzakereye başlamak bizim hakkımız'    Türkiye Odalar ve Borsalar Birliği TOBB Başkanı Rifat Hisarcıklıoğlu, İKV Genel Kurulu'nda yaptığı konuşmada "Biz gerekli kriterleri yerine getirdiğimize inanıyor ve bu yüzden de Avrupa Birliği AB katılım müzakerelerine başlamak istiyoruz. Bu artık Türkiye'nin her bakımdan hakkıdır" dedi. 
   Kıbrıs konusuna da değinen Hisarcıklıoğlu, referandumda Rum tarafının plana 'Hayır' demesi durumunda, bunun bir ilk oluşturmayacağını ve daha önceki iki planın da Rumlar tarafından reddedildiğini anlattı. Hisarcıklıoğlu, "Dünya kamuoyunda devamlı uzlaşmaz taraf olarak gösterilmeye çalışılan bizlerin artık bu gerçekleri en geniş şekilde kullanmamız ve duyurmamız gerekmektedir" dedi. 
   
   'Eksikleri tamamlayalım' 
   İKV Başkanı Davut Ökütçü de sonbaharda AB Komisyonu tarafından açıklanacak olan Türkiye İlerleme Raporu'nda olumlu ifadelerin yer almasının zirveden çıkacak karar üzerinde etkili olacağını vurgulayarak, "Bu nedenle, yaptıklarımıza değil yapacaklarımıza odaklanarak çalışmalarımıza devam etmemiz gerekmektedir" dedi. Ökütçü siyasi alanda olduğu gibi ekonomik alanda da sağlanan başarılara sevinmek yerine eksikliklerin tamamlanmasına yoğunlaşılması gerektiğini söyledi. 
   
   
</TEXT>
</DOC>
