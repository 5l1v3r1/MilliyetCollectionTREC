<DOC>
<DOCNO> 245189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/siyaset/axsiy01.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Krize tepki yasal' 
</HEADLINE>
<TEXT>


2001 ekonomik krizini protesto için pankart açıp slogan atarak yürüyen 54 esnaf beraat etti. Mahkeme, 'IMF defol' pankartını demokratik buldu 

TÜRKER KARAPINAR Ankara 


57. hükümet dönemindeki ekonomik krizi protesto için 7 Nisan 2001'de Tuzluçayır'da pankart açıp slogan attıktan sonra NATO Yolu'na çıkarak yürüyüş yapmak isteyen 54 esnaf suçsuz bulundu. 
Ankara 6. Asliye Ceza Mahkemesi, gözaltına alındıktan sonra, haklarında "2991 Sayılı Toplantı ve Gösteri Yürüyüşleri Yasası'na muhafelet"ten dava açılan sanıkların beraatına karar verdi. Gerekçeli kararında, ağır ekonomik krizin bireyler üzerindeki olumsuz etkisinin kabul edilmesi gerektiğini belirten mahkeme, bu olumsuzluğun demokratik kurallar içinde bir şekilde dile getirilmesinin kaçınılmaz olduğunu vurguladı. 

Polis uyarısı belirsiz 
Eylemcilerin, polise direnişte bulunmadığı, yasadışı ve ısrarlı davranış içinde olmadığı ve buna kalkışan bir kişinin protesto edildiği de kararda belirtildi. 
Polisin "dağılın" uyarısının net şekilde belirlenemediği de kaydedilen kararda, "IMF defol", "Krizin faturasını biz ödemeyeceğiz" gibi pankartların demokratik olduğu kaydedildi. 
Kararda, "Her toplantı ve gösteri yürüyüşünün yasaya aykırı olduğunu düşünmek mümkün değil. Aksine bir düşünce ne mevcut yasanın ruhuna, ne de demokrasinin temel kurallarına uygun düşmez" denildi. 


</TEXT>
</DOC>
