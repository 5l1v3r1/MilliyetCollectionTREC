<DOC>
<DOCNO> 219537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo19.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahası 2. kez kapandı Fair play sahibi Denizlispor'a ne oldu 
</HEADLINE>
<TEXT>

     Denizlispor Başkanı Zafer Katrancı, Futbol Federasyonu Profesyonel Futbol Disiplin Kurulu PFDK tarafından verilen bir maç saha kapatma cezasını ve 2 futbolcunun 2'şer maç oynamama cezası almasını ''haksızlık'' olarak değerlendirdi. 
     Katrancı, Denizlispor-Ankaragücü maçında 1 ve 2 nolu anonsların yapılmasına neden olan tezahüratın bütün statlarda ve her maçta duyulduğuna işaret ederek, ''Kimse yanlış anlamasın. Kötü tezahüratı onaylıyor değiliz. Ama Ankaragücü maçındaki tezahürat yüzünden verilen saha kapatma cezası adil olarak uygulanırsa, o zaman her hafta ev sahibi takımların sahalarının kapanması gerekir'' dedi. 
     Denizlispor'un fair play ödülü almış bir taraftar topluluğuna sahip olduğunu ve Türkiye'nin tel örgüsüz tek stadına sahip olmakla övündüklerini belirten Katrancı, verilen saha kapatma cezasının kaldırılması için Tahkim Kurulu'na başvuracaklarını söyledi. 
     Ali Akdeniz ve Serdal'ın da aynı maçta hakem raporu doğrultusunda tedbirli olarak PFDK'ya sevk edilerek, 2'şer maçla cezalandırıldıklarını anımsatan Katrancı, bu cezalar için de Tahkim Kurulu'na gideceklerini ve orada yaşanılan haksızlığın giderileceğine inandığını ifade etti. 
     
     SERHAT'LA BAŞLADI 

     Bu sezonun en centilmen takımlardan biri olarak dikkati çeken yeşil-siyahlılar, ilk kırmızı kartla Ankara'da oynanan Gençlerbirliği maçında tanıştı. Serhat rakibine tekme attığı için kırmızı kartla oyun dışı kaldı. 
     Kırmızı kart gören 2. oyuncu Ersen Martin oldu. Bu futbolcu, Ankaragücü maçında kırmızı kart gördü. Ayrıca, aynı maçın bitiminde Mutlu Çelik ile girdikleri diyalog sonucu tedbirli olarak PFDK'ya sevk edilen Serdal ve Ali Akdeniz'e de 2'şer maç ceza verildi. 
     Bu arada Denizlispor'un sahası bu sezonun ilk yarısında Beşiktaş maçındaki olaylar yüzünden de bir maç kapatılmış ve yeşil-siyahlılar Bursaspor maçını İzmir'de oynamıştı. 
     
</TEXT>
</DOC>
