<DOC>
<DOCNO> 200482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/magazin/mag01.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Serkül yaptığına bin pişman oldu 
</HEADLINE>
<TEXT>

      DENİZ ALTUNTAŞ 
   
   Kanal D'nin izlenme rekorları kıran yarışması Popstar'da ilk üç hafta birinci seçilip dördüncü hafta üçüncülüğe düşen Serkül Kan, özeleştiri yaptı. Jüri ile polemiğe girdiği için liderliği Barış Kömürcüoğlu'na kaptırdığını iddia eden Kan, "Jüriye çok karşılık verince insanların antipatisini kazandım. Bu bana ders oldu. Saygısızlık ettim ve cezasını çektim" dedi. 
   Artık daha mütevazı olacağını söyleyen Kan, şöyle günah çıkardı "Ben ne demek istediğimi tam anlatamadım. Jüri beni eledi. Sonra halkın tepkisi yüzünden geri çağırdılar. Ve sanki beni onlar seçmiş gibi davranmaya başladılar. Ben de onlara, beni kimin seçtiğini bildiğimi ve çok eleştirdikleri için de canımı acıttıklarını söylemeye çalıştım. Hiç kimseyle problemim yok." 
   
   Kanal D, yine zirvede    Kanal D, cumartesi günü reytinglerine yine damgasını vurdu. Kanal D'nin beş programı birden AB Sosyo Ekonomik Statüde günün en çok izlenen programları oldu. Haftalardır zirveden inmeyen Popstar yarışması yüzde 17.3 reyting ve yüzde 47.0 izlenme payıyla birinci, Kanal D Ana Haber Bülteni ikinci, Serseri dizisi üçüncü, Popstar yarışması tekrarı dördüncü ve Spor Gündemi beşinci sırada yer aldı. Kanal D, cumartesi günü Prime Time'da yüzde 36.6'lık rekor izlenme payı ve Tüm Gün'de de yüzde 20.0'lık izlenme payıyla günün birincisiydi. 
   
   
</TEXT>
</DOC>
