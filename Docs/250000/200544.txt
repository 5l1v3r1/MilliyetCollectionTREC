<DOC>
<DOCNO> 200544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun04.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminem'e "ölü başkan" soruşturması... 
</HEADLINE>
<TEXT>

     ABD Başkanı George W. Bush için ''Ölü Başkan'' ifadesini içeren bir şarkı yazan rapçı Eminem'in, Gizli Servis tarafından sorguya alınmasının planlandığı ileri sürüldü. 
     Drudge Report, hükümet kaynaklarından edinilen bilgiye göre, Eminem'in yeni çıkan ve internete verilen son şarkısı yüzünden Gizli Servis tarafından bu kararın alındığını duyurdu. 
     Başkan'ın güvenliğinden sorumlu olan Gizli Servis, her türlü tehdidi ciddiye almakla görevli bulunuyor. İnternet haber ajansı Drudge Report'a konuşan bir hükümet kaynağı, ''Bu konu, bütünüyle araştırılacak. Eminem'in doğrudan sorguya alınması gerekiyor'' dedi. 
     Bu çerçevede Gizli Servis'in, ''Amerikalılar olarak biz'' We As Americans adlı parçasını da incelediği belirtildi. 
     Yetkili, ''kişisel olarak, böyle bir düşüncesizliği çok alarm verici buluyorum'' dedi. 
     Eminem, şarkısında sadece para için şarkı söylemediğini belirtirken, ''ölü başkanlar için rap yapmıyorum. Başkanı ölü görmeyi tercih ederim. Bu hiç söylenmedi. Ancak ben emsaller ve standartlar oluşturuyorum, buna da dayanamıyorlar'' sözlerini kullanıyor. 
     Drudge Report, şarkının sözlerinin Bush için doğrudan tehdit oluşturup oluşturmadığına henüz karar verilmediğini de yazdı. 
     Eminem'in son albümünü çıkaran Interscope Records adına konuşan bir sözcü, Eminem'in söz konusu şarkısının ''henüz bitmemiş'' bir şarkı olduğunu ve piyasada dolaşan versiyonun çalıntı olabileceğini savundu. 
     
</TEXT>
</DOC>
