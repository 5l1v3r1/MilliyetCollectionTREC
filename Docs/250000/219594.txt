<DOC>
<DOCNO> 219594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur29.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilafetin kaldırılması panelinde komutanlara ayakta alkış... 
</HEADLINE>
<TEXT>

     Atatürkçü Düşünce Derneği'nce düzenlenen "Hilafetin İlgası ve Tevhid-i Tedrisat Kanunu'nun 80. Yılı ile Günümüz Türkiyesi" konulu panele ordunun komuta kademesi yoğun ilgi gösterdi. Panele katılan komutanlar salona girişte vatandaşlarca ayakta alkışlandı. 
     Atatürkçü Düşünce Derneği ADD tarafından Ankara Ticaret Odası'nda düzenlenen ve çok sayıda sivil toplum örgütü tarafından da desteklenen "Hilafetin İlgası" ve "Tevhid-i Tedrisat Kanunu'nun 80. Yılı ile Günümüz Türkiyesi" konulu bir panel düzenlendi. Panele, Türk Silahlı Kuvvetleri'nin komuta kademesinin eşleri ile birlikte ilgi göstermesi dikkat çekti. 
     Toplantının yapıldığı salona girişleri sırasında komutanları alkışlayan vatandaşlar, "Kıbrıs'ı Veren Türkiye'yi de Verir", "Dayan Denktaş Türkiye Seninle" sloganları attı. 
     Panele, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Özden Örnek, Jandarma Genel Komutanı Orgeneral Şener Eruygur eşleriyle birlikte katıldı. 
     Ayrıca, Genelkurmay 2. Başkanı Orgeneral İlker Başbuğ, MGK Genel Sekreteri Orgeneral Şükrü Sarıışık, Genelkurmay Harekat Başkanı Korgeneral Metin Yavuz Yalçın ile emekli orgeneraller Tuncer Kılınç, Tamer Akbaş da toplantıda bulundu. 
     Komutanların yanı sıra toplantıya CHP Grup Başkanvekili Haluk Koç, eski TBMM Başkanı Ömer İzgi, Türk-İş Genel Başkanı Salih Kılıç, ATO Başkanı Sinan Aygün, bazı üniversite rektörleri, öğretim üyeleri, öğrenciler ile Kıbrıs gazileri de ilgi gösterdi. 
     ADD Genel Başkanı Ertuğrul Kazancı, açılış konuşmasında, Kemalist aydınlanma devrimi ve Atatürkçü düşünce sisteminin çok açık ve doğrudan doğruya hedef durumunda olduğunu savundu. 
     Türk devrimini tüm aşamalarıyla reddeden laik, demokratik ve sosyal hukuk devleti kavramını, bölücü, çağdışı ve yıkıcı mecralara sürüklemeyi deneyenlerin alabildiğine çalıştığını kaydeden Kazancı, karşı devrimin "yol, yöntem bulduğunu, mevziler ele geçirdiğini" ifade etti. Kazancı, "Şimdi yeniden toparlanma vaktidir" şeklinde konuştu. 
     Uludağ Üniversitesi Rektörü Prof. Dr. Mustafa Yurtkuran ise panelde yaptığı konuşmasında Atatürkçü düşünce sisteminin bir bütün olduğunu söylerken, "Bir takım bileşenlerini kabul edip, bir takımını kabul etmemek söz konusu olamaz" diye konuştu. 
     İstanbul Üniversitesi Rektör Yardımcısı Prof. Dr. Nur Serter de, hilafetin kaldırılması ve Tevhid-i Tedrisat Kanunu'nun kabulünün ardından geçen 80 yıl sonrasında bu uygulamaların 2004 Türkiyesi'nde de önemini koruduğunu söyledi. Serter, "Türkiye'de şeriat özlemi duyanlar, 80 yıldır bu ütopyayı için için yaşatmışlardır" dedi. Serter, hilafetin "Yeni oyunlar ve tezgahlarla küreselleşmeden yararlanarak ve yerel yönetimlere yetki veren düzenlemelerle" yaşatılmak istendiğini savundu. 
     
     "ULUSAL UYANIŞA" ÇAĞRI BİLDİRİSİ 
     Prof. Dr. Çetin Yetkin de, "Türkiye'de İslamcı iktidarın bulunduğunu, iktidara Hıristiyan güçlerin yardım ettiğini, bunun karşılığında önce Kıbrıs'ın gittiğini, daha sonra Ege'nin gideceğini" savundu. 
     Panel sonrasında "Ulusal Uyanış ve Birlikteliğe Çağrı Metni" ADD Genel Başkanı Kazancı tarafından okundu. 
     "Ulusal mutabakat"ın ivedi bir gereksinim durumuna geldiğini belirten Kazancı, bu ulusal birlikteliğin menfaat gözeten tüm çıkar çevrelerini uyarmak görevini üstlendiğini ifade etti. 
     Ulusal mutabakatın Türk Milleti'nin her kesimi tarafından kabul görmüş ölçütünün "yenilikçilik" olduğunu kaydeden Kazancı, sözlerini "Çağdışı fikri, toplumsal, siyasal geri dönüşleri, kabul ve kıymet görmeyen irticai hareketler olarak tanımlar. Bu noktada inanç ticareti, din bezirganlığı yaparak, yüce dinimizi kendi idealleri doğrultusunda yorumlayarak siyasi, ekonomik ve sosyal çıkar peşinde koşanları, irticanın en tehlikeli biçimi olarak görür" diye sürdürdü. 
     Kazancı, Ulusal mutabakatın kaynağını Atatürkçü Düşünce Sistemi'nden aldığını teslimiyetçiliği reddettiğini söylerken, "Ulusal mutabakat dönemsel siyasal çıkar, hedefler ve menfaatler uğruna milli devletin sonunu getirecek, kamusal düzenimizde ve güvenliğimizde onarılamaz derin yaralar açacak, milli egemenliği global yapılara terk edecek girişimlerin tamamen karşısındadır. Ulusal mutabakat, millet iradesinin bir sonucu olarak, Türk Milleti'nin toplumsal uyanışına işaret eden ortak milli bir anttır. 
     Halkımızı, ortak uyanışa ve birlikteliğe davet ediyorum" diye konuştu. 
     
</TEXT>
</DOC>
