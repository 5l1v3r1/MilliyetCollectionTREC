<DOC>
<DOCNO> 229096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas19.html </URL>
<DATE> 2004/04/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Meyve ağaçlarını soğuk vurdu.... 
</HEADLINE>
<TEXT>

     Kırıkkale'de geçtiğimiz hafta başından itibaren hava sıcaklıklarının mevsim normallerinin üzerinde seyretmesi meyve ağaçlarının erken uyanmasına neden oldu. 
     Baharın müjdecisi olarak kabul edilen kayısı ağacı ile birlikte bir çok meyve ağacıda çiçek açtı. Ancak ağaçlar son dört günden bu yana etkili olan soğuklar yüzünden çiçeklerini döktü. Daha çok gece etkili olan dondurucu soğuk meyve ağaçlarının soğuk almasına neden oldu. 
     Kırıkkale Tarım İl Müdürlüğü yetkilileri, bu konuda uyarıların yapıldığını ancak hava sıcaklıklarının mevsim normallerinin üzerinde seyretmesi nedeniyle ağaçların erken uyandığını belirterek, ardından meydana gelen soğuklar yüzünden ağaçların soğuk almasına neden olduğunu belirttiler. Meyve ağaçlarının çiçeklerini döktüğünü kaydeden yetkililer, bu yıl meyve veriminin son derece düşük olacağını bildirdiler. 
     Kırıkkale'nin Ahılı beldesinde meyve yetiştiriciliği yapan Şeref Özkılıç isimli üretici bahçesinin güney kısımlarında kalan ağaçların dışındaki tüm kayısı ağaçlarına soğuk vurduğunu söyledi. Yaklaşık 80 ağacın bu yıl meyve vermeyeceğini belirten Özkılıç vişne, erik ve elma ağaçlarının ise soğuktan etkilenmediğini belirtti. 

     
</TEXT>
</DOC>
