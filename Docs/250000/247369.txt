<DOC>
<DOCNO> 247369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy11.html </URL>
<DATE> 2004/06/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Boşalan iki YÖK üyeliği için isimler Cumhurbaşkanı'nın onayına sunuldu... 
</HEADLINE>
<TEXT>

     Üniversitelerarası Kurul, boşalan 2 Yükseköğretim Kurulu YÖK üyeliği için ÖSYM Başkanı Prof. Dr. Savaş Küçükyavuz ile Prof. Dr. Mustafa İlhan'ı seçti. 
     Rektörler Komitesi, sabah saatlerinde YÖK Başkanı Prof. Dr. Erdoğan Teziç'in başkanlığında toplandı. Komite toplantısının ardından, Üniversitelerarası Kurul ÜAK toplantısına geçildi. Bu kurulda da rektörler, ÜAK Başkanı ve Yıldız Teknik Üniversitesi Rektörü Prof. Dr. Ayhan Alkış'ın başkanlığında bir araya geldi. 
     ÜAK toplantısında, Hacettepe Üniversitesi Tıp Fakültesi'ndeki öğretim üyeliği görevinden emekli olduğu için YÖK üyeliğinden ayrılan Prof. Dr. Şevket Ruacan ile Boğaziçi Üniversitesi Rektörlüğü'ne adaylığı dolayısıyla YÖK üyeliğinden istifa eden Prof. Dr. Öktem Vardar'ın yerine yeni isimler belirlendi. 
     Kurul, yasa gereğince, ''ÜAK üyesi olmayan profesör öğretim üyelerinden 2 kişiyi'' belirledi. Bu çerçevede, YÖK Denklik Komisyonu'nda çalışan Prof. Dr. Mustafa İlhan ile ÖSYM Başkanı Prof. Dr. Savaş Küçükyavuz'un isimleri, Cumhurbaşkanı Ahmet Necdet Sezer'in onayına sunulmak üzere Çankaya Köşkü'ne gönderildi. 
     Alınan bilgiye göre, Prof. Dr. Savaş Küçükyavuz'un YÖK Yürütme Kurulu'na seçilmesi planlanıyor. YÖK Başkanı dahil 9 kişiden oluşan yürütme kurulunda, 7 üye bulunuyordu. Genelkurmay temsilcisinin de ayrılmasının ardından, kurul, 6 üye ile çalışmalarını sürdürmeye başlamıştı. 25 Haziran Cuma günü yapılacak YÖK Genel Kurulu toplantısında, yürütme kuruluna üye belirlenmesi düşünülüyor. Bu çerçevede, Prof. Dr. Küçükyavuz'un da yürütme kuruluna seçilmesi öngörülüyor. 
     Prof. Dr. Küçükyavuz, yürütme kuruluna seçildiği takdirde, tam zamanlı çalışması gerektiğinden ÖSYM Başkanlığı görevinden ayrılması gündeme gelecek. 
     
</TEXT>
</DOC>
