<DOC>
<DOCNO> 211546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur19.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna İstanbul'da yarından itibaren sele karşı hazırlıklıyız 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, kentte yarından itibaren şiddetli yağmur beklentisi bulunduğuna dikkati çekerek, sel baskınlarına karşı belediye olarak hazırlıklı olduklarını bildirdi. 
     Gürtuna, Zeytinburnu-Güngören-Bağcılar raylı sistem hattının temel atma töreninde basın mensuplarının ''sel tehlikesine'' yönelik sorularını yanıtladı. 
     İstanbul'da yarından itibaren şiddetli yağmur beklentisi olduğunu belirten Gürtuna, sel baskınlarına karşı insanların hazırlıklı olması için önceden uyarı görevini yaptıklarını kaydetti. 
     Gürtuna, aynı uyarıyı kar için de yaptıklarını, ancak yeteri kadar dikkate alınmadığını ve dolayısıyla problem yaşandığını vurgulayarak, ''Uyarılara dikkat edersek, onu ciddiye alırsak, problemler asgariye iner'' dedi. 
     Büyükşehir Belediyesi'nin sel baskınlarına karşı önlemini aldığını ve herşeye hazırlıklı olduğunu, ancak kamunun diğer birimleriyle vatandaşların da tedbirli olması gerektiğini ifade eden Gürtuna, şöyle devam etti 
     ''Olağanüstü hayat şartları söz konusu olduğunda, topyekün hazırlıklı olmamız lazım. Yol seviyesinin altında yerleşim yerleri var. Bunların daha dikkatli olması gerekiyor. Bütün kamu birimleri de buna hazırlıklı olmalı. Biz kendi çapımızda seferberiz. Zaten karla ilgili çalışmalarımız aralıksız devam ediyor. Şimdi şiddetli yağmurlar karşısında oluşacak sel baskınlarına da hazırlıklı olarak çabalarımızı sürdürüyoruz.'' Gürtuna, sel tehlikesini önlemek için yağmursuyu kanalları yaptıklarını, ancak çöp, poşet ve inşaat atıklarının mazgalları tıkadığı zaman altyapının da fonksiyonsuz hale geldiğini kaydetti. 
     Vatandaşları çevrenin temiz tutulması konusunda uyaran Gürtuna, ''Bilelim ki yere attığımız poşet, kağıt ve diğer atıklar, bir müddet sonra bize problem olarak geri gelecektir'' dedi. 
     Gürtuna, mazgalların temizliğinin yapıldığını da bildirdi. 
     
</TEXT>
</DOC>
