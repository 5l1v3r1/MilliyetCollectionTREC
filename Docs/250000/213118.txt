<DOC>
<DOCNO> 213118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur04.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksi şoförü, taksi şoförünü silahla öldürdü 
</HEADLINE>
<TEXT>

     İzmir'in Bornova ilçesinde bir taksi şoförü, meslektaşı tarafından aracının içinde silahla vurularak öldürüldü. 
     AA muhabirinin edindiği bilgiye göre olay, şehirlerarası otobüs terminali İZOTAŞ'ın ''Terminal Taksi'' park alanında saat 04.00 sıralarında meydana geldi. Duyulan silah sesleri üzerine olay yerine gelen güvenlik güçleri, 35 T 6925 plakalı araçta, ön koltukta kanlar içinde bir cesetle karşılaştı. 
     Yapılan araştırmalar sonucu, aracında öldürülen taksi şoförünün Erdinç Şimşek 47 olduğu ve vücuduna isabet eden 4 mermiyle hayatını kaybettiği belirlendi. 
     Olay yerine gelen Olay Yeri İnceleme ve Cinayet ekiplerinin incelemeleri sonucu, Şimşek'in, aynı durakta taksi şoförlüğü yapan Mustafa P. tarafından öldürüldüğü tespit edildi. 
     Yapılan soruşturmalarda Şimşek ile Mustafa P.'nin aralarının bir süreden beri açık olduğu belirlendi. Cinayetin, nedeni henüz belirlenemeyen bir tartışmanın ardından işlendiği bildirildi. 
     Mustafa P.'nin yakalanması için başlatılan operasyon sürdürülüyor. 
     Kocasının silahlı saldırı sonucu öldürüldüğünü öğrenerek olay yerine gelen Nursel Şimşek güçlükle sakinleştirildi. Olayı inceleyen savcıyla görüşen Şimşek, ''Kocamı, meslektaşı Mustafa öldürmüştür. Bunu başkası yapamaz. Araları bir süredir açıktı. Kocam mezarda çürüyecek. Savcı Bey, kocamı öldüreni yakalayın. Onun mahpuslarda çürümesini istiyorum'' şeklinde konuştu. 
     Öte yandan, meslektaşı tarafından silahla vurularak öldürülen Şimşek'in ilk eşini öldürdüğü ve cezaevinden yaklaşık 1 buçuk yıl önce afla çıktığı öğrenildi. Şimşek'in ilk eşinden 2 çocuğunun bulunduğu bildirildi. 
     Cinayetle ilgili soruşturma sürdürülüyor. 
     
</TEXT>
</DOC>
