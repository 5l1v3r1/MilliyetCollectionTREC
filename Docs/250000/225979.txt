<DOC>
<DOCNO> 225979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/dunya/adun.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da İsrail'in intifada pazarı 
</HEADLINE>
<TEXT>

   İsrail, Filistinli militanlara karşı geliştirdiği yüksek teknoloji ürünü minyatür savaş araç ve gereçlerini ihraç ederek intifadanın maliyetini biraz olsun hafifletmek için uluslararası konferans düzenledi 
      DIŞ HABERLER SERVİSİ 

   
   2. Filistin intifadasının, başladığı tarih olan Eylül 2000'den kısa bir süre sonra tam bir düşük yoğunluklu savaşa dönüşmesi, İsrail'i de bu tarz savaşta uzman ülke haline getirdi. Şimdi İsrail, Filistinli militanları izlemek, eylemlerini önlemek ve onları etkisiz hale getirmek için geliştirdiği yüksek teknoloji ürünü savaş araç ve gereçlerini, dünya pazarına sunarak bu özel tecrübesini paraya çevirmek ve zor durumdaki ekonomisini bu yolla biraz olsun rahatlatmak istiyor. 
   Büyük kısmı İsrail Havacılık Sanayileri IAI firması tarafından üretilen yüksek teknoloji ürünü minyatür araçlar, Tel Aviv'de Asya, Avrupa ve Amerika kıtalarından gelen 36 askeri heyetin katılımıyla düzenlenen "1. Uluslararası Düşük Yoğunluklu Savaş Konferansı"nda tanıtıldı. 
   
   Şeyh Yasin suikastı 
   Etkinliği en son HAMAS'ın lideri Şeyh Ahmed Yasin'e pazartesi günü düzenlenen saldırıda kanıtlanan bu silahlar, İsrail ordusunun envanterinde de önemli bir yer işgal etmeye başladı. Yasin, insansız bir uçağın kendisini lazerle işaretlemesinin ardından helikopterden fırlatılan ve bu lazer huzmesini takip ederek hedefini bulan füzelerle öldürülmüştü. İsrail'in geliştirdiği silahların bazıları şunlar 
   
      SİVRİSİNEK    IAI tarafından prototipi geliştirilen "Sivrisinek 1" adındaki insansız minyatür keşif uçağı, yerleştirilen mini video kamera sayesinde yüksek kalitede görüntü elde edilmesini sağlıyor. Kanat açıklığı 33 cm., ağırlığı 250 gram olan "Sivrisinek 1" 100 metre irtifada saniyede 15 - 20 metre süratle uçuyor. Bir piyade tarafından rahatlıkla taşınan "Sivrisinek 1" bir kilometre mesafeden kumanda edilebilirken, "Sivrisinek 1.5" 1.6 km.den yönetilebiliyor. 
   
   MUHAFIZ    IAI tarafından geliştirilen "Muhafız" Guardium adındaki insansız minik araç ise bağımsız avcı ve gözetleme sistemi olarak hizmet görüyor. Kara birlikleri için riskleri önemli ölçüde minimize eden ateşli silahlar ve kameralarla donatılmış bu mini araç, savaş alanında saatte 80 - 120 km. hız yapabiliyor. Uzaktan kumandayla mevzilendirilen araç, düşmanla çatışmaya sokuluyor. 
   
   MİNİ RADARLAR    Firmanın ürettiği EL M -2128NG, yüksek çözünürlülüğe sahip yeni nesil bir minyatür radar sensörü olarak korunan bir bölgeye giren savaşçıların otomatik olarak izlenmesine ve uyarı yapılmasına imk n veriyor. Özellikle bir bölgeyi ya da araziyi çevreleyen çitlerin üzerine monte edilen 200 metre mesafe içindeki hareketleri tespit eden İleri Minyatür Güvenlik Radarı EL M 2107 ise pusuları saptıyor. 
   
   
   
   
   
</TEXT>
</DOC>
