<DOC>
<DOCNO> 206432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur30.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de şiddetli yağış etkili... 
</HEADLINE>
<TEXT>

     Muğla ve Aydın'da şiddetli yağış yaşamı olumsuz etkiliyor. 
     Muğla Meteoroloji Müdürlüğü'nden alınan bilgiye göre, dün akşam saatlerinde başlayan sağanak yağış kentte etkili oldu. Kentte, 19 saatte metrekareye 66.8 kilogram yağış düştü. 
     Muğla'da geçen ay, bir önceki yılın aynı dönemine göre metrekareye düşen yağış oranında da artış oldu. 2002'nin Aralık ayında metrekareye toplam 250.6 kilogram yağış düşerken, 2003 yılının Aralık ayında yağış miktarı 406.9 kilograma ulaştı. 
     
     AYDIN 

     Aydın'da, 2 gündür aralıksız yağan yağmur, bazı ilçelerde ekili alanlarda zarara yol açtı. 
     Meteoroloji Müdürlüğü yetkililerinden alınan bilgiye göre, il merkezine son 24 saatte 47, Kuşadası İlçesi'ne ise 117 kilogram yağış düştü. 
     Şiddetli yağış nedeniyle başta Söke Ovası olmak üzere Koçarlı, Çine ve Aydın merkezdeki çok sayıda tarla su altında kaldı. 
     Yetkililer, Aydın-Çine, Aydın-Ortaklar arasındaki yol güzergahında yağış nedeniyle çukurlar oluştuğunu, sürücülerin bu güzergahlarda yavaş ve dikkatli araç kullanmaları gerektiğini belirttiler. 
     Yağışın yarın da etkisini sürdüreceği bildirildi. 
     
     İZMİR'DE ŞİKAYET GELMEDİ 

     İzmir Büyükşehir Belediye Başkanı Ahmet Piriştina, yağmur nedeniyle kendisine su baskını şikayeti ulaşmadığını söyledi. 
     CHP İzmir İl Örgütü Yerel Yönetim Okulu'nda ders veren Piriştina, vatandaşların en çok şikayet ettiği altyapı ve ulaşım konularına öncelik verdiklerini kaydetti. İzmirliler'in bir kaç yıl öncesine kadar yağan her yağmurda korkuya kapıldığını belirten Piriştina, şunları söyledi 
     ''Artık sellerden, su baskınlarından bıkmıştık. İzmir'de metrekare başına Çiğli'ye 53 kilogram, Güzelyalı'ya 50 kilogram yağmur yağdı. Bana şu ana kadar su baskını veya selle ilgili tek bir şikayet ulaşmadı. Tıkanma gibi küçük sorunlar çıksa da bunlar anında müdahale ile çözüldü. Şu anda yağmur devam ediyor, gece de sağanak bekleniyor. Umuyorum yarın sabah da sorunsuz kalkacağız.'' 
     
</TEXT>
</DOC>
