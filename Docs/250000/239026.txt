<DOC>
<DOCNO> 239026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko05.html </URL>
<DATE> 2004/05/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Coca Cola'dan 21. yüzyıla yakışır promosyon... 
</HEADLINE>
<TEXT>

     Burak Coşkun 

Dünyanın en büyük içecek markası Coca-Cola, ABD'de bu yaz düzenleyeceği ''high-tech'' promosyonla ses getirmeyi hedefliyor. 
     Şirket, ''Beklenmedik Yaz'' adlı promosyonu çerçevesinde, kutu kolaya benzeyen ve bir düğmeye basıldığında Global Positioning System GPS ile cep telefonuna dönüşen özel tasarımlı kutuyu bulan talihliyi anında hediyeye boğacak. 
     ABD sınırları içindeki market ve bakkallarda satılan 12,18, 20 veya 24'lük Coca-Cola paketlerinin içinden çıkacak kutuyu bulan talihli bir düğmeye basarak GPS ve cep telefonunu aktive ettikten sonra umulmadık bir anda ödülüne kavuşacak. 
     Şirket yetkilileri, ev sinema sistemleri, plazma tv'ler, otomobiller ve nakit paranın dağıtılacağı promosyonda büyük ödül 2005 model Chevy Equinox marka ultra lüks bir arazi aracı olacak. 
     Normal, diyet, vanilyalı ya da vişneli kutu kolalara benzeyen GPS'li promosyon kutusunu bulan kişi, düğmeye bastıktan sonra GPS sistemi aracılığıyla Coca-Cola yetkililerinin yanı sıra Internet'te ''http www.unexpectedsummer.com'' adresinden de nereye giderse gitsin takip edilebilecek. 
     Büyük ödül olan 1.5 tonluk arazi aracının helikopterle talihlinin ayağına getirileceği promosyon, 17 Mayıs-12 Temmuz tarihleri arasında düzenlenecek. 
     
</TEXT>
</DOC>
