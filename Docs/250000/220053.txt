<DOC>
<DOCNO> 220053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko30.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaya oturan barut yüklü gemiye 6 milyar lira ceza kesildi... 
</HEADLINE>
<TEXT>

     Ulaştırma Bakanı Binali Yıldırım, dün Çanakkale Kilitbahir Limanı mevkiinde karaya oturan 19.2 ton barut yüklü Ukrayna bandıralı gemiye, yanlış beyanda bulunduğu için 6 milyar lira para cezası kesilerek şüpheli gemi statüsüne alındığını, bundan sonrasının yargının kararına kaldığını söyledi. 
     Gazetecilerin konuya ilişkin sorularını yanıtlayan Yıldırım, geminin, Sahil Güvenlik ekiplerinin başarılı bir şekilde bir saat içinde yüzdürerek güvenliği sağladıklarını kaydetti. 
     Bütün gemilerin incelenmesinin mümkün olmadığını, bunun boğaz trafiğini tamamen felç edeceğini belirten Yıldırım, sadece limanlarda rasgele ve şüphelenilen gemilerin denetlendiğini bildirdi. 
     Uluslararası anlaşmalar çerçevesinde bütün gemilerin transit geçiş haklarının bulunduğunu, sadece geminin özellikleri ve yükün niteliği konusunda bir beyan aldıklarını, ancak bu geminin boş olduğunu beyan ettiğini anlatan Yıldırım, ihbar, zorunlu güvenlik nedenleri dışında gemileri engellemenin mümkün olmadığına işaret etti. 
     Ancak güvenlik ve çevre kaygısı olması halinde gemilere her türlü müdahale hakkının Türkiye'ye ait olduğuna işaret eden Bakan Yıldırım, barut konusunda şimdiye kadar bir sahiplenme olmadığını açıkladı. 
     Bakan Yıldırım, cezaların çok düşük olduğuna da dikkat çekerek, bunların artırılması konusunda çalışma başlattıklarını açıkladı. 
     
</TEXT>
</DOC>
