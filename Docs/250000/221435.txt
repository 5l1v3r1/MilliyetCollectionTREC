<DOC>
<DOCNO> 221435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yasam/yas02.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk fırıncısının eli 'ince ayar' tutmuyor 
</HEADLINE>
<TEXT>

   İstanbul'da 40 fırın dolaştık. 22 fırının eksik, 17 fırının fazla gramajlı ekmek sattığını belirledik. Standardı tutturan, sadece İstanbul Halk Ekmek oldu.. 
      Bülent Özdemir 
   
   Rusya'da yapılan Dünya Fırıncılar Şampiyonası'nın ilk turunda, gramajı tutturamayıp elenen Türk Milli Fırın Takımı üyelerinin İstanbul'daki meslektaşları da sınıfta kaldı. Fatih'te 40 fırından aldığımız ekmeklerden, sadece biri standartı yakaladı. Tüketiciyi Koruma Derneği TükoDer Fatih Şube Başkanı Türkan Bulut'la Fatih'in Draman, Karagümrük, Şehremini, Fındıkzade, Haseki, Balat ve Cerrahpaşa semtlerindeki 40 ayrı fırından ekmek aldık. Ekmekleri hassas kantarda tek tek tarttık. İstanbul Fırıncılar Odası'nın 300 bin liradan satılan 200 gram, 400 bin liradan satılan 300 gramlık ekmek standartlarını, belediye kuruluşu Halk Ekmek dışında tutturan çıkmadı. 
   
   Fiyatlar da semt semt değişiyor 
   Gramajda 200 gram sınırının çok altında kalan firmaların yanı sıra, gramajı aşan fırınlar da vardı. 
   Fırınlarda, çift ekmek olarak satılan ürünlerin hemen hepsi eksik gramajlı çıktı. Bizi en çok şaşırtan Draman'daki bir ekmek fırınının 200 gramlık ekmeğinin 158 gram çıkması oldu. Birçok fırında 20-30 gram eksik vardı. Toplam 22 fırının eksik, 17 fırının da fazla gramajla üretim yaptığını belirlediğimiz araştırmada, fiyatlar da semtten semte değişiyordu. 
   Sonuçlar karşısında "şoke" olduğunu söyleyen Türkan Bulut, "Gramajlar arasında bu kadar fark tahmin etmemiştim. Bu haksız kazancın sonuna kadar peşinde olacağız ve bazı fırınlar hakkında suç duyurusunda bulunacağız" diye konuştu. 
   Tüko-Der Genel Başkanı Mehmet Sevim de, denetimsizlikten yakındı. Sevim, "İstanbul'daki 3 bin civarında fırından yaklaşık bini ruhsatsız ve kaçak. Halkın ekmeğinden çalan fırıncılar suçlu, ancak denetim görevini yerine getirmeyerek hırsızlığa göz yuman kamu görevlileri de onlar kadar suçludur" dedi. 
   
   'Devletin mührünü söküyorlar' 
   İstanbul Fırıncılar Odası Başkanı Fahri Özer ise şöyle konuştu 
   "Fiyat ve gramajda odamızın belirlediği standartları sadece üyelerimiz uyguluyor. Bazı fırınlar, yaptırımlardan kurtulmak için limited şirket adı altında kurularak İstanbul Ticaret Odası'nın denetimine geçiyor." 
   Tüketicinin ucuz satılan ekmeğe yönelmemesi gerektiğini belirten Özer, "Fırınların 15 günde bir denetlenmesi gerekir ama denetim neredeyse yok. Mühürlenen hiçbir fırında o mühür bir saat durmaz. Devletin mühürleri yerde geziyor, aldıran yok. Hem vatandaş hem de namusuyla çalışan fırıncı esnafı, denetim yetersizliğinden cesaret bulan standart altı işyerleri nedeniyle büyük zarar görüyor" diye konuştu. 
   
   
</TEXT>
</DOC>
