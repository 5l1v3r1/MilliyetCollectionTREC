<DOC>
<DOCNO> 221564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo17.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Daum ve Magath'a göre Alman futbolunun kurtuluş reçetesi 
</HEADLINE>
<TEXT>

     Fenerbahçe Teknik Direktörü Christoph Daum, Almanya'da antrenörlerin daha iyi eğitilmeleri gerektiğini belirtti. 
     Daum, haftalık spor dergisi Kicker'e yaptığı açıklamada, Alman takımlarının Avrupa kupalarındaki başarısızlıklarının antrenörlerin iyi eğitilmemelerinden kaynaklandığını savunarak, ''Almanya'da özellikle genç takım antrenörlerini daha iyi teşvik etmeli, kendilerine pedagojik alanda da daha fazla yardımcı olmalıyız'' dedi. 
     Almanya'daki transfer kurallarının da değiştirilmesi gerektiğini savunan Daum, ''Örneğin genç oyuncularda daha esnek transfer imkanları yaratılmasını isterdim. Çok iyi bir kulüpte oynayan 18 yaşındaki bir futbolcu ilk denemede başarılı olamazsa orta kalitedeki bir kulübe hızlı bir şekilde transfer olabilmeli ve diğer kulübe dönebilmeli'' görüşünü aktardı. 
     Futbolun okullardaki spor derslerinde de daha fazla teşvik edilmesini isteyen Daum, futbolun siyasi yönünün de bulunduğunu, bu nedenle Almanya'da futbolun geliştirilmesi için politikacılara da büyük görevler düştüğünü kaydetti. 
     VFB Stuttgart Teknik Direktörü Felix Magath da Daum'un görüşlerine katıldığını belirterek, ''Genç futbolcular teşvik edilmeli. Artık bu konuda maddi açıdan yetersiz kalıyoruz. Yunanistan ve Türkiye'de bu alanda bizden daha fazla para harcanıyor. Bu nedenle biz de çoğu zaman sadece ikinci sınıf yabancı futbolcu alıyoruz'' dedi. 
     
</TEXT>
</DOC>
