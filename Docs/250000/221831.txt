<DOC>
<DOCNO> 221831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo15.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay Mahmuti Yenilgiyi hakettik 
</HEADLINE>
<TEXT>

     Basketbol Erkekler Avrupa Ligi 2. tur E grubunda 2. maçında deplasmanda Slovenya'nın Union Olimpija takımına yenilerek ilk mağlubiyetini alan Efes Pilsen'de moraller bozuk. 
     Efes Pilsen, Almanya aktarmalı olarak İstanbul'a dönüyor. Antrenör Oktay Mahmuti, Frankfurt Havalimanı'nda yaptığı açıklamada, karşılaşmada kötü oynadıklarını ifade ederek, kazanmayı hak edecek bir şey yapmadıklarını söyledi. 
     Maçın başından sonuna kadar oyunun kontrolünü bir türlü ellerine geçiremediklerini kaydeden Mahmuti, ''Hem savunmada hem de hücumda istediğimiz performansı ortaya koyamadık. Son 5 dakikada fark 5'e indiğinde savunmayı iyi yapıyorduk, ama hücum edemiyorduk. Kazanmak için hak etmek lazım. Ne yazık ki hak etmedik. Yapacak bir şey yok'' diye konuştu. 
     Oktay Mahmuti, bu yenilgiyle grupta kendileri açısından bir şeyin değişmediğini vurgulayarak, şöyle devam etti 
     ''Grupta 6 maçın her biri final niteliğinde. Ne galibiyetten sonra sevinmeye, ne de mağlubiyetten sonra çok fazla üzülmeye vakit var. Bugün kazansaydık, Skipper Bologna'yı yine yenmek zorundaydık. Yani değişen bir şey yok. Bu mağlubiyette ne kaybedilmiş ne de kazanılmış bir şey var. Bundan sonra 4 maçı da kazanmak için mücadele edeceğiz.'' Antrenör Mahmuti, karşılaşmada bekleneni veremeyen Granger'in performansıyla ilgili de ''Bu bir takım oyunu. İsim olarak ayırt etmek istemiyorum. Sonuçta istediklerimizi yapamadık ve yenildik'' dedi. 
     
</TEXT>
</DOC>
