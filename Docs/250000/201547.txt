<DOC>
<DOCNO> 201547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun07.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon "Türkiye, asker gönderdiği için listede" 
</HEADLINE>
<TEXT>

     ABD Savunma Bakanlığı Pentagon , Türkiye'nin, Irak'a asker göndermeyi önerdiği ve kendisini koalisyon ülkesi olarak gördüğü için, ABD'nin Irak'ta açmayı kararlaştırdığı 18.7 milyar dolar tutarındaki ihalelere şirketleri ana yüklenici olarak katılabilecek ülkeler listesinde yer aldığını bildirdi. 
     Listenin açıklanmasının ardından Amerikan medyasında, 1 Mart tezkeresinin TBMM tarafından reddedilmesi hatırlatılarak, Türkiye'nin buna karşın neden Irak ihalelerine doğrudan katılabileceği sorusu ortaya atıldı. Bu soruya Pentagon sözcüsü Larry Di Rita yanıt verdi. Amerikan basınına göre Di Rita, ''Türkler, kendilerini koalisyona katılan ülkeler arasında sayıyor. Sonuçta Türk hükümeti asker önerisinde de bulundu'' sözleriyle, Türkiye'nin Irak ihale listesinde yer almasını açıkladı. 
     ABD Dışişleri Bakanlığı sözcüsü Richard Boucher da düzenlediği basın toplantısında, Yunanlı gazetecilerin, Türkiye'ye ihalelerde doğrudan yarışma imkanı verilmesine karşılık, aynı imkanın neden Yunanistan'a tanınmadığı sorusuyla karşılaştı. 
     Boucher, bu soruları yanıtlarken, ''Liste bazı ülkeleri dışarıda bırakmak üzere tasarlanmadı. Bu liste, savaş sırasında koalisyon üyesi olarak bizimle birlikte olan ülkeleri dahil ederek hazırlandı'' dedi. 
     Yunanistan'ın da üs, hava sahası ve bazı adaları teklif ettiğini belirten gazetecilere Boucher, ''Bizim yazmadığımız bir belgedeki bütün listeyi ben açıklayamam. Eğer bu detayda bilgi edinmek istiyorsanız Pentagon'a sorun'' yanıtını verdi. Richard Boucher, ülkeleri birbiriyle kıyaslamanın doğru olmadığına işaret etti. 
     ABD Savunma Bakan Yardımcısı Paul Wolfowitz'in imzasıyla yayımlanan, Irak'ta ihaleler için doğrudan yarışabilecek ülkeler listesi, liste dışı kalan ülkeler tarafından tepkiyle karşılandı. Pentagon, bu listeye Irak'a asker gönderen, ABD'ye destek veren ülkeleri dahil etmişti. 
     
     BUSH ''ULUSLARARASI HUKUK MU '' 
     Avrupa Komisyonu, ABD'nin kararını ''haksız'' ve ''siyasi bir hata'' olarak nitelerken, BM Genel Sekreteri Kofi Annan, ABD'nin bu kararı değiştirmesi çağrısında bulundu. 
     ABD Başkanı George Bush, müttefiklerden gelen şikayetlere rağmen, bu politikanın devam edeceğini belirtti. Beyaz Saray'daki kabine toplantısının ardından gazetecilerle konuşan Bush, ''Bunu anlamak çok kolay. Bizim insanlarımız, Irak'ta hayatlarını tehlikeye attı. Dost koalisyon üyeleri hayatlarını tehlikeye attı. Bu nedenle ihaleler de bu durumu yansıtacak. Vergi ödeyen Amerikan vatandaşlarının beklentisi bu'' dedi. 
     Almanya Başbakanı Gerhard Schröder'in, Irak ihaleleri için ''uluslararası hukuka'' başvurulmasına ilişkin sözlerinin hatırlatılmasına karşılık Bush, diplomasiyi bir kenara bırakarak esprili bir dille, ''Uluslararası hukuk mu En iyisi avukatımı çağırayım'' ifadesini kullandı. 
     Wolfowitz imzasıyla yayımlanan açıklamada, ABD'nin Irak ihalelerinde kısıtlamaya başvurmasının nedeni, ''ulusal güvenlik'' gerekçesine bağlanmıştı. 
     
</TEXT>
</DOC>
