<DOC>
<DOCNO> 228082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas18.html </URL>
<DATE> 2004/04/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hafta sonu yağışlı, yeni haftada güneşli günler... Havalar ısınacak 
</HEADLINE>
<TEXT>

     Bugün ve hafta sonunu yer yer yağmurlu geçirecek Türkiye, hafta başından itibaren ilkbahara yeniden merhaba diyor. Yağmurlu hava hafta başında yurdu terk ederken, hava sıcaklıkları da batıdan başlayarak artacak. 
     Devlet Meteoroloji İşleri Genel Müdürlüğü, hava sıcaklıklarının Pazartesi'den itibaren batıdan başlayarak artacağını bildirdi. 
     Bugün Kıyı Ege ve Trakya çok bulutlu, diğer bölgelerin tamamı yağmur alacak ve hava sıcaklığı tüm yurtta hissedilir derecede azalacak. 
     Yarından itibaren ise yağışlar doğuya kayıyor... Karadeniz'in kıyısı, Doğu Anadolu'nun güneyi ve Doğu Akdeniz'in kıyısı yağmurlu. Doğu Karadeniz'in iç kesimleri ile Kuzeydoğu Anadolu'da ise kar yağacak. Batı bölgelerimiz açık ve güneşli, diğer yerler parçalı bulutlu. 
     Az Bulutlu ve Açık 
     Pazar günü ise Orta ve Doğu Karadeniz'in kıyısı ile Doğu Anadolu yer yer yağmurlu, Doğu Anadolu'nun kuzeyinde ise kar yağışı sürecek. Az bulutlu ve güneşli hava İç Anadolu'yu da etkisi altına alırken, diğer yerler parçalı bulutlu olacak. Sabah saatlerinde yurdun iç kesimleri ile Marmara'nın doğusunda yer yer sis bekleniyor. 
     Yeni haftada ise yalnızca Artvin, Rize ve Kars çevresi yağmur alırken, yağış yüksek kesimlerde kara dönüşebilecek. Diğer bölgelerin tamamı az ve parçalı bulutlu. Sabah saatlerinde sis görülmeye devam edecek. 
     
</TEXT>
</DOC>
