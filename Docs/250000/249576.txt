<DOC>
<DOCNO> 249576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun11.html </URL>
<DATE> 2004/06/21/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Güney Kore tehditlere aldırmadı, Irak'a 3 bin asker daha gönderiyor... 
</HEADLINE>
<TEXT>

     Güney Kore'nin, Iraklı militanların rehin aldıkları Güney Kore vatandaşının başını kesme tehditlerine karşın Irak'a 3000 asker gönderme planlarında bir değişiklik yapmayacağı bildirildi. 
     Güney Kore Dışişleri Bakan Yardımcısı Choi Young-jin, Cumhurbaşkanı Roh Moon Hyun'un başkanlığında toplanan Ulusal Güvenlik Konseyi toplantısının ardından basına yaptığı açıklamada, hükümetin, barış ve Irak'ın yeniden yapılanmasına katkı sağlamak amacıyla bu ülkeye asker gönderme konusundaki tavrında bir değişiklik olmadığını duyurdu. 
     Rehin alınan 33 yaşındaki Kim Sun-il adlı Güney Kore vatandaşının serbest bırakılması konusunda elden gelen her şeyin yapılacağını belirten Choi, Kim'in, Güney Kore'nin Irak'a asker göndereceğini ilan ettiği günden bir gün önce 17 Haziran'da kaçırıldığını kaydetti. Choi, Kim'in çalıştığı şirketin başkanının, hükümete bilgi vermeden militanlarla ilk görüşmeyi yaptığını sözlerine ekledi. 
     Halen 600 kadar Güney Koreli askeri tıp görevlisi ve mühendis Irak'ın güneyindeki Nasiriye kentinde bulunuyor. Nasıriye kentindeki Güney Kore askerleri, 3000 kişilik yeni kuvvetle birleşerek Erbil kentinde yeniden konuşlandırılacak. Gönderilen yeni askeri kuvvetle birlikte, Güney Kore, ABD ve İngiltere'nin ardından Irak'ta en çok asker bulunduran üçüncü ülke olacak. 
     
     GÜNEY KORELİ REHİNENİN GÖRÜNTÜLERİ YAYINLANDI 

     Irak'ta rehin alınan bir Güney Koreli'nin yayınlanan görüntülerinde, kaçıranlar, Seul hükümetinin Amerikan işgal yönetimiyle işbirliğini sona erdirmemesi halinde rehineyi öldürecekleri tehdidinde bulundular. 
     El Cezire televizyonunda yayınlanan görüntülerde, arkalarında Ebu Musab Zerkavi'nin lideri olduğu ''Cemaat El Tevhid ve Cihad'' grubu yazısı görülen şahıslar, Seul hükümetine Irak'taki askerlerini çekmeleri koşulunu öne sürdüler. 
     Militanlar, talepleri yerine gelmezse 24 saat içinde rehinenin ''başını kesecekleri'' tehdidinde bulunurken, Koreli rehine ölmek istemediğini söyledi. 
     Görüntüde bir ses, ''Kore hükümetine ve halkına mesajımız Topraklarımızdan askerlerinizi çekmenizi, daha fazla asker göndermemenizi istiyoruz. Yoksa bu Korelinin kafasını göndeririz'' dedi. 
     El Cezire, 2 dakikalık video kasedin Bağdat'taki bürolarına postayla gönderildiğini açıkladı. 
     
</TEXT>
</DOC>
