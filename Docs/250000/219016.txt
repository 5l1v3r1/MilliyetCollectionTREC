<DOC>
<DOCNO> 219016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo25.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya basını Türkler Yusuf'u dinlendirdi, Totti yedek 
</HEADLINE>
<TEXT>

     İtalya'da gözler UEFA Kupası üçüncü turdaki rövanş maçlarına çevrildi. 
     AS Roma ve AC Parma, ilk karşılaşmalarda 1-0 yenildikleri Türk rakipleri karşısında durumu lehlerine çevirerek turu geçmenin hesaplarını yapıyor. 
     Dezavantajlı konumdaki İtalyanlar için bir başka sıkıntı da Serie A'daki lig mücadelesi nedeniyle ellerindeki oyuncuları tam kadro sahaya sürme imkanından kısmen mahrum olmaları. Serie A'da AC Parma'nın, önümüzdeki cumartesi deplasmanda Modena ile, AS Roma'nın ise kendi sahasında pazar günü FC İnter ile oynayacağı maçı da düşünmesi gerekiyor. 
     
     LA GAZZETTA VE CORIERA DELLO SPORT 
     AC Parma'yı dünkü lig maçında 4-1 yenen AS Roma, bugün UEFA Kupası rövanş maçı için antrenmanlara başladı. Sarı-kırmızılı kulüp, idari ve ekonomik bağlamda ise Rusların AS Roma'yı satın almaktan vazgeçmesinin şokunu halen üzerinden atamadı. Ekonomik krizi tümüyle atlatma imkanını elinden kaçıran AS Roma Yönetim Kurulu'nun, bugün toplanması bekleniyor. Kulüp, en azından 125 milyon euro tutarında sermaye artırımına gitmenin yollarını arayacak. 
     Corriere dello Sport gazetesi, konuk takımın Türkiye'deki lig maçında Adanaspor'u 3-2 yendiğini hatırlatarak, ''Gaziantepspor galip'' diye başlık attı. La Gazzetta dello Sport ise ''Türkler Yusuf'u dinlendirdi'' başlığını kullandı. 
     Sarı-kırmızılı kulüp, bugün Roma'ya ulaşan Gaziantepspor ile çarşamba günü yapacağı rövanş maçının bilet fiyatlarını düşük tutarak Olimpiyat Stadı'na olabildiğince seyirci çekebilme uğraşında. Kale arkası biletlerinin satış fiyatı 10 euro olarak belirlendi. 
     
     TOTTİ YEDEK KULÜBESİNDE OLACAK 
     İtalyan spor gazetelerindeki tahminlere göre sarı-kırmızılı kulüp, Gaziantepspor karşılaşmasında kaptan Totti'yi büyük olasılıkla yedek kulübesinde tutmayı yeğleyecek. Totti'nin ancak ihtiyaç durumunda ilerleyen dakikalarda oyuna alınması öngörülüyor. 
     Teknik Direktör Fabio Capello, forvet oyuncularından Cassano'ya ise büyük bir olasılıkla ilk 11'de yer vermeyi yeğleyecek. Lig maçında sakatlık sorunu nedeniyle forma giyemeyen Chivu'nun durumunun ise yeniden gözden geçirileceği belirtiliyor. 
     
     İTALYAN BASININDA AC PARMA'YA FAZLA İLGİ YOK 
     Öte yandan, çarşamba günü Ankara'da Gençlerbirliği ile rövanş maçına çıkacak AC Parma'ya İtalyan spor gazetelerinde bugün fazla yer ayrılmamış olması da dikkat çekti. UEFA Kupası üçüncü tur rövanş maçı öncesinde oynanan lig maçlarında AC Parma'nın da Gençlerbirliği'nin de rakiplerine 4-1'lik skorlarla yenilmeleri ilginç bir rastlantı oluşturdu. 
     
</TEXT>
</DOC>
