<DOC>
<DOCNO> 243360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur08.html </URL>
<DATE> 2004/05/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Canlı yayında ameliyat çağrısı... 
</HEADLINE>
<TEXT>

     Şanlıurfa'nın Siverek İlçesi'nde özel bir radyo istasyonunda sağlık programı yapan doktor, mide kanaması geçiren hastası için ameliyat ekibine canlı yayında çağrıda bulundu. 
     Siverek'te mide kanaması geçiren 45 yaşındaki Hasan Gelen, yakınları tarafından Devlet Hastanesi Acil Servisi'ne getirildi. Müdahaleye rağmen kanaması durdurulamayan Gelen için görevliler, Genel Cerrahi Uzmanı Opt. Dr. Abdullah Çılgı'yı aradı. 
     Bu sırada özel bir radyo istasyonunda haftalık sağlık programı yapan Çılgı'ya telefonla ulaşan hastane personeli, mide kanaması geçiren hastanın hemen ameliyat edilmesi gerektiğini söyledi. 
     Bunun üzerine Opt. Dr. Çılgı, canlı yayın sırasında ameliyat ekibine seslenerek ''Beni dinleyen tüm ameliyat ekibi, acil serviste ameliyat edilmesi gereken bir hastamız var. Ameliyathaneyi hemen hazırlayın. Sevgili dinleyenler kusura bakmayın, ameliyata yetişmem lazım. Gelecek hafta yeni bir programda görüşmek dileğiyle'' dedi. 
     
     BAŞARILI AMELİYAT 

     Zaman kaybetmeden hastaneye giden ve 6 kişilik ekibiyle mide kanaması geçiren hastaya müdahale eden Çılgı, 2.5 saat süren ameliyat sonunda hastanın eski sağlığına kavuşabileceği söyledi. 
     Ameliyat sonrası açıklama yapan Opt. Dr. Çılgı, Hipokrat Yemini etmiş bir doktor için hasta sağlığının herşeyden önce geldiğini belirterek, ''Ben görevimi yaptım. Hastanın yeniden sağlığına kavuşması için çaba sarf ettim. Başarılı bir ameliyat oldu'' dedi. 
     Opt. Dr. Abdullah Çılgı, yarım kalan radyo programını ise gelecek hafta tamamlayacağını belirtti. 
     
</TEXT>
</DOC>
