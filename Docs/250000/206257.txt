<DOC>
<DOCNO> 206257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sontur08.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da Suriyeli kumalar... 
</HEADLINE>
<TEXT>

     Suriye'den çok sayıda genç kızın ''kuma'' olarak Türkiye'ye geldiği öne sürüldü. 
     Güneydoğu Anadolu Bölgesi'nin özellikle sınır kesiminde yer alan Şanlıurfa'nın Akçakale, Ceylanpınar, Harran, Viranşehir ve Suruç ile Mardin'in Nusaybin ve Kızıltepe ilçelerine son yıllarda Suriye'den gelin gelen kadınların sayısında artış görüldüğü bildirilirken, bunların bir kısmını ikinci eş olarak gelenlerin oluşturduğu iddia edildi. 
     Suriye'deki yaşam koşullarının kötülüğü bu ülkedeki genç kızların Türk erkekleriyle evlenme isteğini artırdığı kaydedilirken, Suriye'deki başlık parasının düşüklüğü de Türk erkeklerini bu tür evliliklere yönlendirdiği savunuldu. 
     
     ''NUSAYBİN'DE YAKLAŞIK 400 EVLİ VAR'' 

     Mardin'in Nusaybin İlçesi Eğitim Dayanışma Derneği Başkanı Müfit Adnan Yumuşak, bölgede Suriyeli uyruklu kızlarla evlenmelerde son yıllarda artış yaşandığını söyledi. 
     Kendisinin de 6 yıl önce Suriye uyruklu eşiyle evlilik yaptığını anlatan Yumuşak, şöyle konuştu 
     ''İlk eşimden ayrıldıktan sonra tanıdıklarımın vasıtasıyla Suriye uyruklu eşimle evlendim. Benim eşim resmi nikahlım. Kumalık durumu yok. Evlenirken başlık parası da vermedim. 1970'ten sonra Türkiye şartlarındaki iyileşme Suriyelileri Türkiye'deki evliliklere özendirdi. Suriye'de başlık parasının düşük olması da erkekler için cazip oluyor. Nusaybin'de yaklaşık 400 evli Suriyeli kadın var. Bunların bir kısmı kuma olarak evliler. Dini nikahla yaşıyorlar.'' 
     
     ''EVLENMEK İÇİN BAYRAMLAŞMALARDA TÜRKİYE'YE GELİYORLAR'' 

     Nusaybin Kaymakamı Ömer Ulu, Suriye'deki antidemokratik uygulamalar ve ekonomik şartların Suriyeli genç kızların evlenerek Türkiye'ye yerleşmelerinde büyük etkisi bulunduğunu belirterek, ''Ramazan ve Kurban bayramlarında sınırda bayramlaşma uygulaması da 2 ülke halkı arasındaki ilişkileri geliştirdi. Bayramlaşmalarda çok sayıda Suriyeli kız evlenmek niyetiyle Türkiye'ye geliyor. Türkiye'ye yerleşip özgür bir ortamda yaşamayı arzuluyorlar'' dedi. 
     
     ''2 KUMASI VAR'' 

     Suriye'nin Rakka iline bağlı Tall Al Abyad İlçesi'nde oturan Kefe Bağıç 19 , yaklaşık 10 gün önce İbrahim Halil Bağıç'ın 27 üçüncü eşi olarak Türkiye'ye gelin geldi. 
     Kefe Bağıç AA muhabirine, Türkiye'ye gelmekten memnun olduğunu ifade ederek, ''Türkiye'de olduğum için mutluyum. Burada yaşam şartları daha iyi. Kuma olarak gelmek benim için sorun değil'' dedi. 
     İbrahim Halil Bağıç ise ticaret ve oradaki yakınlarını ziyaret için sık sık Suriye'ye gittiğini anlatarak, şöyle konuştu 
     ''Kefe ile orada tanıştım. Suriye'de başlık parası Türkiye'ye oranla çok daha düşük. Ben 4 bin dolar başlık parası verdim. Zaten aramızda akrabalık bağı da var. Kefe ile evlendiğim için mutluyum.'' 5 yıl önce Suriyeli Vatha ile evlenen İsmail Aldeniz 38 ise Vatha'nın kendisinin ikinci eşi olduğunu belirterek, ilk eşi Sıddıka Aldeniz'in Vatha ile evlenmesine tepki göstermediğini söyledi. Aldeniz, evlenirken eşi Vatha'nın ailesine yaklaşık 5 bin dolar başlık parası ödediğini bildirdi. 
     2 çocuk annesi Vatha Aldeniz de Türkiye'deki yaşam standardının ülkesine oranla çok daha iyi durumda olduğunu belirterek, ''Kumam Sıddıka ile aynı evde yaşıyoruz. Aramızda hiç bir sorun yaşanmıyor. Mutlu şekilde yaşamımızı sürdürüyoruz'' diye konuştu. 
     
</TEXT>
</DOC>
