<DOC>
<DOCNO> 223533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sontur03.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayır kurumları bile kaçak elektrik kullanıyor 
</HEADLINE>
<TEXT>

     Türkiye Elektrik Dağıtım A.Ş TEDAŞ Adana Müessese Müdürlüğü EDM , kaçak elektrik kullanabilmek için kullanılan ve denetimler sırasında ele geçirilen malzemeleri, merkez binasının girişindeki bir vitrinde sergiliyor. 
     TEDAŞ'ın Adana'daki merkez binasının girişinde bulunan sergide yer alan kaçak elektrik malzemelerinin yanındaki etikette ise bu işin nasıl yapıldığı anlatılarak, ''ibret vesikası'' gibi gözler önüne seriliyor. 
     Adana EDM kayıtlarına göre, kaçak elektrik kullananların yüzde 50'den fazlasını gelir durumu ortanın üzerinde olanlar oluşturuyor. Geçen yıl yapılan toplam 65 bin 220 denetimde ortaya çıkarılan 19 bin 311 kaçak kullanımın yüzde 74,5'i meskenlerde, yüzde 22,5'i ticarethanelerde, yüzde 1'i sanayide, yüzde 2'si ise diğer abonelerde görüldü. 
     Meskenlerde yoğun olan kaçak elektrik kullanımı, 2 hayır kurumu, 5 belediye ve 1 Kamu İktisadi Teşebbüsü KİT kuruluşunda da görüldü. Yıl içinde toplam 276 abone hakkında Cumhuriyet Savcılığı'na suç duyurusunda bulunuldu. Kaçak kullanımdan dolayı da abonelere toplam 6 trilyon 690 milyar 940 milyon 481 bin lira elektrik kullanım bedeli tahakkuk ettirildi. 
     
     ''POLİSİYE TEDBİRLERLE OLMAZ'' 
     TEDAŞ Adana Elektrik Dağıtım Müessese Müdürü Mahmut Nimet Dalkır, AA muhabirine yaptığı açıklamada, kaçak elektrik kullanımını polisiye tedbirlerden çok vatandaşların sorumluluk bilinciyle çözmek istediklerini söyledi. 
     Kurumun merkez binasının girişinde sergiledikleri kaçak elektrik kullanma malzemelerini bir ''ibret vesikası'' olarak değerlendiren Dalkır, şunları kaydetti 
     ''Biz kurum olarak sadece kaçak elektrikle mücadele eder hale gelmek istemiyoruz. Bu bizim için hem zaman hem de işgücü kayıplarına neden oluyor. Vatandaşlarımız bu konuda bilinçlenirse kaçak kullanımdan ortaya çıkan zarar önlendiği gibi, kaçak peşinde koşturduğumuz personelimizi başka işlerde değerlendiririz.'' Dalkır, vatandaşları bilgilendirmek amacıyla kaçak kullanımın yoğun olduğu mahallelere bez afişler, apartman kapılarına duyurular astıklarını bildirdi. 
     
     ARIZALARA DA NEDEN OLUYOR 
     Dalkır, zaman zaman yaşanan elektrik kesintilerinde de kaçak kullanımın payının büyük olduğunu ancak, çoğu vatandaşın bunun farkında olmadığını belirterek, konuşmasını şöyle sürdürdü 
     ''Bir yere trafo kurarken o yöredeki aboneleri dikkate alıyoruz. Ancak, abone dışı ya da kaçak kullanım olup trafoya aşırı yükleme geldiğinde o trafonun kapasitesi yükü taşıyamıyor, bu da elektrik kesintisine yol açıyor.'' Dalkır, kesintilerin elektrikli cihazlarda da arızaya yol açtığını vurgulayarak, vatandaşların kaçak kullanımı ihbar etmelerinin kendilerinin menfaatine olacağını sözlerine ekledi. 
     
</TEXT>
</DOC>
