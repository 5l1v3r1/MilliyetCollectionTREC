<DOC>
<DOCNO> 237024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas10.html </URL>
<DATE> 2004/05/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İstanbul "festivaller kenti" oldu... 
</HEADLINE>
<TEXT>

     İstanbul, geçen yıl sinema, müzik, tiyatro, dans, kukla, gençlik ve alışverişe kadar uzanan geniş bir alanda düzenlenen 17 festivalle, adeta bir ''festivaller kenti'' oldu. 
     AA muhabirinin derlediği bilgilere göre, kültür-sanat konusunda gerek ulusal, gerek uluslararası pek çok etkinliğe evsahipliği yapan kentte, festival denince akla ilk olarak İstanbul Kültür ve Sanat Vakfı'nın İKSV düzenlediği, sinema, müzik, tiyatro ve caz festivalleri geliyor. 
     Geçen yıl İKSV'nin ''Uluslararası İstanbul Film Festivali''nin 22'ncisi, ''Tiyatro Festivali''nin 13'üncüsü, ''Uluslararası İstanbul Müzik Festivali''nin 31'incisi ve ''Uluslararası İstanbul Caz Festivali'nin de 10'uncusu gerçekleştirildi. 
     Kentte, 2003 yılında düzenlenen diğer festivaller de şöyle 
     Uluslararası İstanbul Dans Festivali Cemal Reşit Rey Konser Salonu Genel Sanat Yönetmenliği tarafından düzenlenen festivalde, baleden modern dansa pek çok alanda yerli ve yabancı dans toplulukları sanatseverlerle buluştu. 
     Videoist Festivali Video sanatının yaygınlaşmasını sağlamak amacıyla ilk kez düzenlenen festivalde, video sanatı üzerine çalışan sanatçıların eserlerini topluca görme imkanı sağlandı. 
     İstanbul Uluslararası Kukla Festivali Ülker firmasının desteğiyle düzenlenen festival, kukla meraklıları ve çocukları ağırladı. 
     İstanbul Alışveriş Festivali Ekonomik krizler nedeniyle sıkıntıya düşen esnafı rahatlatmak amacıyla yola çıkan festivalde, belli bir süre boyunca festivale katılan mağazalarda büyük ucuzluklar yapıldı. Kültür-sanat içeriği olmasa da festival, İstanbulluların büyük ilgisini çekti. 
     Filmmor Kadın Filmleri Festivali Filmmor Sinema Atölyesi ve ABD'de faaliyet gösteren Women Make Movies WMM adlı organizasyonun işbirliğiyle düzenlenen festivalde, kadın filmlerinin kadınlarla buluşması sağlandı. Tüm yaşam deneyimleriyle kadınları görünür kılma amacını da taşıyan festivalin film gösterimleri, ücretsiz olarak gerçekleştirildi. 
     Akbank Caz Festivali Cazseverlerin biraraya geldiği festival, Ekim ayında gerçekleştirildi. 
     
     F İSTANBUL VE SİNEMA-TARİH BULUŞMASI 
     f İstanbul AFM Uluslararası Bağımsız Filmler Festivali AFM Sinemaları ve Kolektif Prodüksiyon'un birlikte düzenlediği festival, az sayıda ama ses getiren ve farklı filmleri AFM Beyoğlu Fitaş Sineması'nda izleyiciyle buluşturdu. 
     Uluslararası Sinema Tarih Buluşması Türkiye Sinema ve Audiovisuel Kültür Vakfı'nın TÜRSAK düzenlediği festival, her yıl belli bir temayla gerçekleştiriliyor. 
     Festival, tarih kitaplarındaki konulardan, 11 Eylül gibi yakın tarihe kadar geniş bir tarih yelpazesini konu alan filmleri içeriyor. CRR Gençlik Festivali Cemal Reşit Rey Konser Salonu etkinlikleri kapsamında düzenlenen festivalde, üniversitelerin konservatuar öğrencileri ve koroları müzikseverlerle biraraya geldi. 
     Uluslararası 1001 Belgesel Film Festivali Belgesel Sinemacılar Birliği tarafından düzenlenen festival, 23 ülkeden pek çok belgeseli izleyiciyle buluşturdu. 
     Kısa Film Festivali İstanbul Kısa Film Derneği'nin düzenlediği festivalde, yurtdışındaki festivallerde ödül almış 80 yabancı ve Türkiye'den de 20 kısa film sinemaseverlerle ücretsiz buluşturuldu. 
     Rock'n Coke Festivali Hezarfen Havaalanı'nda düzenlenen festival kapsamında, 50 bin kişiye hizmet verebilecek bir ''kasaba'' kuruldu. Festivalde, Pet Shop Boys, Simply Minds, Cardigans gibi dünyaca ünlü grupların da yer aldığı pek çok müzisyen sevenleriyle biraraya geldi. 
     Alternatif Müzik Festivali ''H2000'' Sarıyer Marmaracık Koyu'nda gerçekleştirilen açıkhava festivaline, Starsailor Grubu'nun da aralarında bulunduğu 70'den fazla müzisyen katıldı. 
     
     GELECEK FESTİVALLER 
     İstanbul'da bu yıl da 27 Nisan-5 Mayıs tarihleri arasında Cemal Reşit Rey Konser Salonu'nda 4. Uluslararası İstanbul Dans Festivali, 7-12 Mayıs tarihleri arasında 7. Ülker Uluslararası İstanbul Kukla Festivali, 27-31 Mayıs tarihlerinde Dolmabahçe Kültür Merkezi'nde Digifest-Digital Fotoğraf Fuarı ve Festivali, 2-4 Temmuz tarihleri arasında Venue Maslak'ta yerli ve yabancı rock gruplarının katılacağı Rock The Nations II Open Air Festivali, 4-Haziran-1 Temmuz tarihleri arasında çeşitli mekanlarda 32. İstanbul Uluslararası Müzik Festivali, 4-8 Mayıs tarihlerinde bu yıl ilk kez gerçekleştirilecek müzikle ilgili Atlas Festivali yapılacak. 
     
</TEXT>
</DOC>
