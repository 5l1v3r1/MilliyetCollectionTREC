<DOC>
<DOCNO> 243894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/siyaset/asiy.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan kime marjinal dedi 
</HEADLINE>
<TEXT>


Cumhurbaşkanı'nın YÖK Yasası'nı vetosunun ardından konuşan Başbakan, marjinal mantığın reforma karşı direnişini aşacaklarını söyledi 

ABDULLAH KARAKUŞ, NEVSAL ELEVLİ Londra 


Başbakan Recep Tayyip Erdoğan, AB yolunda yapılan reformlara karşı marjinal mantıklı çevrelerin direndiğini söyledi. Direnmelerle, ürkekliklerle bir yere gidilemeyeceğini belirten Erdoğan, YÖK Yasası'nı veto eden Cumhurbaşkanı Ahmet Necdet Sezer'e üstü kapalı mesaj göndererek, "Anadilde yayında dirençler ortaya konuldu ama bu aşılıyor. Eğitim - öğretimde de direnmeler var. Ama bunları oturup aşacağız" dedi. 
İngiltere ziyaretinin son gününde Londra'da yaşayan Türk toplumunun temsilcileriyle bir araya gelen Erdoğan, şu mesajları verdi 
'BURADAYIZ' DİYECEĞİZ 40 yıldır AB kapısındayız deniyor. Ama sadece müracaat edilmiş. Asıl yapılacak iş kapıyı her gün çalıp, 'Ben buradayım' demektir. Biz de kapıyı her gün çalacağız. 1.5 yıldır AB yolunda büyük performans sergiledik. Çıkmaz denilen paketleri çıkardık. Şimdi sıra uygulamada. 

Zihniyet değişmeli 
ÜRKMEYE GEREK YOK 17 yıldır bizi unutmuşlar. Nedeni biraz da bizim bir şey yapmamamız. Biz bir şeyler yapınca marjinal mantık direniyor... Rahat olunursa sorunlar aşılır. Anadilde yayın yasağında direnç ortaya kondu, aşıldı. Şimdi yayın başladı başlayacak. Anadilde kursların açılmasında da direnmeler oldu. Onu da aştık. Önce çok başvuru olur, sonra azalır. Bundan ürkmeye gerek yok. İbadethanelerle ilgili yasayı da öyle hallettik. 
EĞİTİMİ HALLEDECEĞİZ Aynı samimi ve rahat yaklaşımı eğitim - öğretimde de göstermemiz lazım. Bunda da bazı direnmeler var. Anlaşacağız. Bir zihniyet, mantalite değişimi... Uygulama biraz zaman alacak. Yavaş yavaş yapılacak. 
DENKTAŞ'A ELEŞTİRİ Kıbrıs sürecinde de 'Hayır' diyenler sonra 'Rumlar iyilik yaptı' dedi. Bu ne perhiz, bu ne lahana turşusu. Ama bizim yaptıklarımızdan sonra bakın Mehmet Ali Talat, ABD'ye Başbakan sıfatıyla davet edildi. 
Erdoğan'ı, Londra'da, kaldığı Hilton Oteli önünde bir grup İşçi Partili, "Anavatanına hoş geldin, hiç dönme", "Şeriata geçit yok", "Şeyhin Toni ne buyurdu, verdiği liste uzun muydu " gibi pankartlar açarak protesto etti. Polis protestoculara müdahale etmedi. 


</TEXT>
</DOC>
