<DOC>
<DOCNO> 244632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/aspo.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış için herkes sözünü tutsun 
</HEADLINE>
<TEXT>


Demirören, ilk hedeflerinin camia içinde birlikteliği sağlamak olduğunu söyledi. Başkan, "Erken kongre çığlıkları atanların Beşiktaşlılığından şüphe ediyorum" dedi 

ÖZEL RÖPORTAJ BİLAL MEŞE 


"Gece - gündüz iş" 
BEŞİKTAŞ'IN çiçeği burnunda 32.başkanı Yıldırım Demirören ve ekibi MİLLİYET'i ziyaret etti, camiayı barışa çağırdı, herkesten destek istedi. Genç başkan, "Bize güvenenleri mahçup etmeyeceğiz. Beşiktaş'ı zirveye taşımak için ben ve ekibim, gece - gündüz çalışacağız, gerekirse uyumayacağız. Başarının temelinde birlik ve beraberlik yatar. Camia içinde birlikteliği sağlamak ilk hedefimiz olacak. Bunu gerçekleştiremediğimiz takdirde başarının gelmeyeceğinin de farkındayız" dedi. 

"Bizzat açıklarım" 
YÖNETİM Kurulu'nda dört yıl görev yaptığını yineleyen Demirören, "Gencim, ama tecrübeliyim" ifadesini kullandı. Başkan "Seçim öncesi ve sonrasında birlik ve beraberlik sözleri verenlerin, bu söylemlerinde samimi olmasını bekliyorum. Herkes sözünü tutsun. Mazbatayı almadan, erken kongre çığlıkları atanların Beşiktaşlılığından şüphe ediyorum. Ayıp denen bir şey var. Söz verip de, bizle beraber Beşiktaş için el - ele vermeyenleri bizzat açıklayacağım. Herkesi kucaklayacağız" diye konuştu. 

"Kapımız hep açık" 
SİYAH - Beyazlı kulübü bugünkü noktaya bölünmüşlüğün getirdiğini de hatırlatan genç başkan şöyle devam etti "Barış konusunda herkesin kapısını çalacağız, herkese kapımızı sonuna kadar açacağız. Hangi grup, hangi dernek olursa olsun, oyunu kime atıp atmadığı da önemli değil. Biz herkesi kucaklayacağız, barışçı tavrımızı sonuna kadar sürdüreceğiz. Beşiktaş tek ses, tek yürek olacak, olmak zorundadır. Camiayı yine tek bir çatı altında birleştirip, başarıya hep beraber koşacağız". 

"Çok büyük camiayız" 
TÜRK futboluna yön veren üç büyük kulübün olduğunu belirten Yıldırım Demirören, "Beşiktaş büyük camiadır. Hem Fenerbahçe, hem Galatasaray ve diğer kulüplerle dostuz. Bu dostlukları kimse kolay kolay bozamaz" dedi. Başkan "Ancak hakkımızı da sonuna kadar koruyacağız. Beşiktaş, Türkiye'de barışın ve centilmenliğin geçmişte olduğu gibi yarınlarda da öncülüğünü yapacak. Kitabımızda kavgaya yer yok. Haksızlıkta tepkimizi dile getireceğiz" yorumunu yaptı. 





</TEXT>
</DOC>
