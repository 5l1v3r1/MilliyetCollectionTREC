<DOC>
<DOCNO> 229304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko35.html </URL>
<DATE> 2004/04/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Babacan Faiz konusunda nihai kararı Merkez Bankası verecektir 
</HEADLINE>
<TEXT>

     Devlet Bakanı Ali Babacan, geçen senenin ikinci yarısında Türkiye'de kurulan yabancı sermayeli şirket sayısı binin üzerinde olduğunu bildirdi. 
     Babacan, Avrupa Konseyi Kalkınma Bankası'ndan AKKB Küçük ve Orta Ölçekli işletmelere yönelik sağlanan 200 milyon Euro'luk kredi anlaşması için Paris'e hareketinden önce İstanbul Atatürk Havalimanı'nda bir açıklama yaptı. 
     Babacan, soruları yanıtlarken, yabancı sermayeye ilişkin yasanın çıktığı 2003 yılının ilk yarısında kurulan yabancı sermayeli şirket sayısının 200'ün altında olduğuna dikkati çekerek, şunları söyledi 
     ''Ancak geçen senenin ikinci yarısında Türkiye'de kurulan yabancı sermayeli şirket sayısı binin üzerinde. 50 yılı aşkın bir zaman içinde 6.600 tane şirket kuruluyor. 6 ay gibi bir süre içinde bini aşkın yabancı sermayeli şirket kuruluyor. Kurulan şirket sayısı hep birer öncü gösterge. Yatırımlar önce planlamayla başlar, arkasından şirketler kurulur, sonra fiili yatırım başlar, yatırım tamamlanır ve ondan sonra istihdam başlar. Güzel göstergeler var. Burada açıkça beklentileri de çok yükseltmemek, gerçekçi hedefler koymak lazım. Ancak istihdam açısından bu yılın 2003 yılına göre daha olumlu bir yıl olacağını söyleyebiliriz.'' Babacan, Merkez Bankası'nın faiz indirimiyle ilgili bir soruyu ise, ''Türkiye Cumhuriyeti Merkez Bankası, operasyonel bağımsızlığa sahiptir. Herkesin, her kesimin farklı beklentileri olabilir. Ama bu konuda nihai kararı verecek olan Merkez Bankası'nın kendisidir'' diye yanıtladı. 

     
</TEXT>
</DOC>
