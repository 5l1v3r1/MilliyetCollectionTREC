<DOC>
<DOCNO> 213019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/yasam/yas02.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Elleriniz kırılsın 
</HEADLINE>
<TEXT>

   Av yasağı sürerken, Bodrum Tuzla Sulak Alanı'na mola için inen flamingolardan üçü fişeklerle öldürüldü. Jandarma Çevre Koruma Timi bölgede araştırma başlattı 
      YAŞAR ANTER Muğla DHA 
   
   GÖÇ yolları üzerindeki Bodrum'da Tuzla Sulak Alanı'na mola için inen flamingolardan üçü avcılar tarafından öldürüldü. Bölgede kuş gözlemciliği ve sayımı yapan Doğal Hayatı Koruma Derneği DHKD üyesi İngiliz Allison Myburry, pazar sabahı gözlem yaparken, üç flamingonun avcılar tarafından öldürüldüğünü tespit ederek jandarmaya haber verdi. 
   
   12 avcının ifadesi alındı 
   MUĞLA İl Jandarma Komutanlığı Çevre Koruma Timi Komutanı Astsubay Uğur Gürül komutasındaki ekip, flamingoların saçmayla vurulduğunu belirledi ve bölgede yaşayan 12 avcının ifadesini aldı. Gürül, "Flamingolara ateş edenleri tespit edip haklarında yasal işlem başlatacağız. Ayrıca Tuzla Sulak Alanı'nda flamingoları korumak için 24 saat ekibimiz nöbet tutacak" dedi. 
   
   
   
</TEXT>
</DOC>
