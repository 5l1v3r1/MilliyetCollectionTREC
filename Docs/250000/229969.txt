<DOC>
<DOCNO> 229969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo09.html </URL>
<DATE> 2004/04/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ankaragücü'nde Zafer şoku 
</HEADLINE>
<TEXT>

     Ligde yarın yapacağı Galatasaray maçının hazırlıklarını sürdüren Ankaragücü'nde, kaleci Zafer'in antrenmanda orta parmağının kırılmasının şoku yaşanıyor. 
     Ankaragücü Kulübü Cemal Aydın Spor Kompleksi'nde, yarın evinde yapacağı Galatasaray maçının hazırlıklarını sürdüren sarı-lacivertlilerde, dün akşam yapılan antrenman sırasında kaleci Zafer'in orta parmağının kırılması, teknik heyetin ve futbolcuların moralini bozdu. 
     Yapılan kontroller sonrasında, kaleci Zafer'in en az 3 hafta sahalardan uzak kalacağı ve Galatasaray maçında başkent ekibinin kalesini ara transferde Elazığspor'dan alınan Orkun'un koruyacağı belirtildi. 
     
     ÇALIMBAY ''GALATASARAY MAÇINA KİLİTLENDİK'' 
     Ankaragücü Teknik Direktörü Rıza Çalımbay, çok tempolu bir çalışma dönemi geçirdiklerini belirterek, ''Galatasaray maçına kilitlendik'' dedi. 
     Futbolcuların son haftalarda çok iyi bir performans ortaya koyduklarını ifade eden Çalımbay, ''İyi maçlar çıkarıyoruz. Geçen hafta galip gelemesek de oynanan futbol göz doldurdu. Hem fiziki hem de motivasyon anlamında hazırız. Galatasaray'ı yenip çıkışımızı sürdürmek istiyoruz'' diye konuştu. 
     Sarı-lacivertli takımda, dün akşam sakatlanan kaleci Zafer'in dışında eksik veya cezalı futbolcu bulunmuyor. 
     
</TEXT>
</DOC>
