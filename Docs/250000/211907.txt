<DOC>
<DOCNO> 211907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun30.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye'den hareket bekliyoruz" 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Türkiye'nin Kıbrıs'ta çözüm istemesinden memnun olduklarını, ancak artık hareket beklediklerini'' söyledi. 
     Papandreu, 7 Mart'ta yapılacak genel seçimler için çıktığı kampanya gezisinde uğradığı Selanik'te yaptığı açıklamada, Başbakan Recep Tayyip Erdoğan'ın yaptığı Kıbrıs konulu açıklamalara değindi. 
     Yorgo Papandreu, ''Yunanistan olarak Kıbrıs sorununu AB, ABD ve BM'nin gündemlerinde ilk sıraya yerleştirmeyi başardık. Bugün de gelişmelere tanık oluyor, Sayın Erdoğan'ın açıklamalarını görüyoruz. Bundan birkaç yıl öncesine kadar Türkiye, Kıbrıs konusu gündeme geldiğinde, 'Kıbrıs sorunu çözülmüştür, Bu mesele 1974'de son buldu' diyordu. Dolayısıyla bugün memnuniyetle karşıladığımız Türk tarafının çözüme ilişkin yaklaşımıdır, ancak artık hareket görmeyi bekliyoruz. Ayrıca Kıbrıs Türk tarafının da harekete geçmesi beklentisindeyiz '' dedi. 
     BM Genel Sekreteri Kofi Annan müzakereler için adım attığı anda KKTC ile Türkiye'den bu sorunun çözümü için esaslı bir biçimde siyasi irade göstermesini beklediklerini vurgulayan Papandreu, ''Kıbrıs'ta artık adil bir çözüm bulunmalıdır. Sonunda bu 'yarayı' ardımızda bırakmalı, halklarımız, barış ve gelecek nesiller için Yunanistan ile Türkiye arasında yeni işbirliği ilişkileri yaratmalıyız. Hedefimiz budur'' diye konuştu. 
     
</TEXT>
</DOC>
