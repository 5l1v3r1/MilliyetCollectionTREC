<DOC>
<DOCNO> 201396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo07.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye Kulüp müdürü, antrenör olarak görevlendirildi 
</HEADLINE>
<TEXT>

     Şampiyon atlet Elvan Abeylegesse'nin antrenörü Ertan Hatipoğlu'nun GSGM Merkez Ceza Kurulu tarafından 10 ay hak mahrumiyetiyle cezalandırılmasıyla, federasyon ve ENKA Spor Kulübü arasında gerilen ilişkiler, ilginç kararları da beraberinde getirmeye başladı. 
     ENKA Spor camiası, başta ENKA Vakfı Başkanı Şarık Tara olmak üzere tüm birimleriyle antrenörleri Ertan Hatipoğlu'na verilen cezaya büyük tepki gösterirlerken, suçlamalarla karşı karşıya kalan federasyon, favorileri arasında Elvan Abeylegesse'nin de bulunduğu 10. Avrupa Kros Şampiyonası'na gidecek milli takım kafilesi antrenörleri arasına, ENKA Spor Kulübü Müdürü, eski milli atlet Alper Kasapoğlu'nu da aldı. 
     Atletizm Federasyonu'nda çoklu branşlar koordinatörlüğü görevinde bulunan Kasapoğlu'nun, alt birimi olan antrenörlük sıfatıyla kafileye dahil edilmesi dikkati çekerken, federasyon yetkililerinin, Ertan Hatipoğlu'nun bulunmayacağı yarışta, Elvan'ın sorumluluğunu Kasapoğlu'na verdiği öğrenildi. 
     
     ELVAN'IN HEDEFİ RADCLIFFE 

     İskoçya'nın başkenti Edinburgh'da yapılacak şampiyonaya, antrenörü Ertan Hatipoğlu ile hazırlanan Elvan Abeylegesse, yarışmadaki hedefini açıkladı. 
     Geçen sezonu Paris'teki Dünya Şampiyonası'nda beşincilik ve Monaco'da düzenlenen Dünya Atletizm Finali'nde 5 bin metrede birincilikle kapatan rekortmen atlet, büyükler kategorisinde ilk kez yarışacağı 10. Avrupa Kros Şampiyonası'nda, ünlü İngiliz atlet Paula Radcliffe'i geçmek için parkura çıkacak. 
     Yarışın en büyük favorisi olarak gösterilen Radcliffe'i geçtiği taktirde, birinciliğe kesin gözüyle bakan Abeylegesse, olimpiyat sezonundaki ilk büyük çıkışını bu yarışla yapacağına inandığını açıkladı. 
     
     ZORLU RAKİPLER 

     Şampiyonada, büyük bayanlar kategorisinde birbirinden güçlü atletler mücadele edecek. 
     Maratonun rakipsiz ismi olan İngiliz Radcliffe'in yanısıra Rus Galina Bogomolova, Sırp Olivera Jevtiç, İrlandalı Sonia O'Sullivan gibi isimler de şampiyonada madalya arayacak isimler. 
     Büyük bayanlar kategorisinde, Elvan Abeylegesse'nin yanısıra Senem Eser, Dudu Karakaya ve Damla Yenigelen de Türkiye adına mücadele edecek. 
     
     MİLLİ TAKIM KAFİLESİ 

     İskoçya'nın Edinburgh kentinde 14 Aralık Pazar günü yapılacak şampiyonaya katılacak Fazlı Bayram Hadi başkanlığındaki kafilede şu isimler yer alıyor 
     Antrenörler Alper Kasapoğlu, Yahya Sevüktekin ve Mehmet Kuş. 
     Sporcular Elvan Abeylegesse, Damla Yenigelen, Senem Eser, Dudu Karakaya, Binnaz Uslu, Narin Sağlam, Duygu Polat, Türkan Bozkurt, Adem Belir, Fatih Bilgiç, Muğdat Öztürk, Vedat Gönen ve Erdal Bulut. 
     
</TEXT>
</DOC>
