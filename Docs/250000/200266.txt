<DOC>
<DOCNO> 200266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/ekonomi/eko07.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım eğiliminde patlama 
</HEADLINE>
<TEXT>

   Bu yılın ilk on ayında 22.8 katrilyon liralık yatırım için teşvik belgesi alındı. Yatırım tutarı geçen yılın eş dönemine göre yüzde 107.1 oranında arttı 
   ANKARA Anka 
   
   Ekonomide bu yıl sağlanan görece iyileşme enflasyon ve faizlerdeki düşüş trendi ve geleceğe yönelik olumlu bekleyişlerin güçlenmesinin etkisiyle yatırım eğiliminde adeta patlama yaşanıyor. 
   Yatırımcılar, yılın ilk on ayında 22.8 katrilyon liralık yaklaşık 15 milyar dolar yatırım için teşvik belgesi aldılar. Geçen yılın eş dönemine göre 107.1 artışı ifade eden bu yatırımlar gerçekleştiğinde 153 bin kişiye iş yaratılacak. Yatırımların yüzde 71'i ulaştırma, tekstil, otomotiv ve turizm olmak üzere dört sektöre yönelik bulunuyor. Teşviğe bağlanan yatırım tutarının yılın sonunda 25 katrilyonu bulması bekleniyor. 
   
   THY birinci sırada 
   Hazine Müsteşarlığı'nın verilerine göre, ocak - ekim döneminde toplam tutarı 22 katrilyon 814.9 trilyon lira olan 3 bin 354 projesi teşvik belgesine bağlandı. Yatırım sayısında geçen yılın eş dönemine göre yüzde 44, tutarında ise yüzde 107.1 artış yaşandı. Geçen yılın ilk on ayında toplam tutarı 11 katrilyon 15 trilyon lira olan 2 bin 333 yatırım için teşvik belgesi alınmıştı. 
   Bu yılki yatırımların büyük bölümünün dört sektöre yönelik olduğu belirlendi. Özellikle ulaştırma sektörüne yönelik olarak teşvik belgesine bağlanan yatırımların tutarı yüzde 670 oranında artarak 6 katrilyon 806.4 trilyon liraya ulaştı. Bunun da büyük bölümünü THY'nin uçak alımları oluşturdu. 
   
   
</TEXT>
</DOC>
