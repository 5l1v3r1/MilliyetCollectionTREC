<DOC>
<DOCNO> 211102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur35.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta Kış... Sivas Malatya karayolu kapandı... 
</HEADLINE>
<TEXT>

     Yoğun kar yağışı nedeniyle Sivas-Malatya karayolu ile 343 köy yolu ulaşıma kapanırken, 4 belde ve 379 köye elektrik verilemiyor. Konya'da 29, Karaman'da 45, Bursa'da 91, Eskişehir ve Bilecik'te 110, Uşak'ta 120 köy yolu ulaşıma kapandı. 
     Alınan bilgiye göre, Sivas'ta dün gece saatlerinde etkisini artırarak devam eden yoğun kar yağışı nedeniyle, Sivas'ı Malatya'ya bağlayan Ulaş-Kangal karayolunun, Yağdonduran mevkii ulaşıma kapandı. 
     Kent merkezi ve ilçelerini etkisi altına alan yoğun kar yağışı nedeniyle 343 köy yolu ulaşıma kapanırken, 4 belde ve 379 köye de elektrik verilemiyor. 
     Olumsuz hava şartları nedeniyle 588 yerleşim biriminin haberleşme sisteminin kesildiğini belirten yetkililer, sürücülerin zorunlu olmadıkça trafiğe çıkmamalarını istediler. 
     
     BURSA 
     Köy Hizmetleri Müdürlüğü'nden alınan bilgiye göre, Bursa'da 455 kilometrelik 91 köy yolu ulaşıma kapalı bulunuyor. 
     Büyük bölümü Mustafakemalpaşa, İnegöl, Orhaneli ve İznik ilçelerine bağlı olan bu köylerde, 23 ekibin katıldığı yol açma çalışmalarının sürdüğü bildirildi. 
     
     KONYA 
     Konya'da 29, Karaman'da ise 45 kapalı köy yolunun açılması için ekiplerin çalışmaları sürüyor. 
     Aralıklarla etkili olan kar yağışı nedeniyle Konya'nın Bozkır, Güneysınır ve Hadim ilçelerine bağlı toplam 281 kilometre uzunluğundaki kapalı 29 köy yolunun açılması çalışmaları aralıksız devam ediyor. 
     Karaman'da ise 45 köy yolunun halen ulaşıma açılamadığı karayolları ekiplerinin, açılması için yoğun çaba harcadığı bildirildi. 
     
     ESKİŞEHİR, BİLECİK, UŞAK 
     Eskişehir ve Bilecik'te kar yağışı nedeniyle 110 köy yolu ulaşıma kapandı. 
     Karayolları ekipleri, buzlanma tehlikesine karşı Eskişehir sınırları içinde kalan Ankara, Bursa ve Kütahya karayollarında tuzlama çalışmalarına devam ediyor. Bölge Trafik ekipleri, sürücülerin şehirlerarası karayollarına zincirsiz çıkmalarına izin vermiyor. 
     Eskişehir Köy Hizmetleri yetkilileri Alpu, Seyitgazi ve Mihalıççık ilçeleri ile merkeze bağlı Bozdağ mevkiindeki 60 köy yolunun ulaşıma kapalı olduğunu, ekiplerin kar temizleme çalışmalarına devam ettiğini bildirdiler. Bilecik'te de 44 köye ulaşım sağlanamıyor. 
     Uşak merkeze bağlı 120 köy yolunun kapalı olduğu, yol açma çalışmalarının sürdüğü bildirildi. İzmir-Ankara karayoluyla Denizli-Uşak karayoluna araçların, zincirsiz çıkmasına izin verilmiyor. 
     Manisa'nın Sarıgöl İlçesi'nde kar kalınlığı 30, yüksek kesimlerdeyse 40-50 santimetreye ulaştı. Sarıgöl'e bağlı 12 köy yolu ulaşıma kapanırken, karayolları ekipleri, Sarıgöl-Eşme karayolunda yol açma çalışmalarını sürdürüyor. Sarıgöl-Buldan karayolunda ise ulaşım tek şeritten, kontrollü olarak veriliyor. 
     
     MERSİN, AFYON 
     Mersin Köy Hizmetleri İl Müdürlüğü yetkilileri, kentte kıyı kesimlerinde yağmur, kuzey kesimlerinde ise kar şeklinde olan yağıştan dolayı bazı köy yollarının ulaşıma kapandığını belirttiler. 
     Yetkililer, Gülnar İlçesi'nin bazı köyleri ile merkeze bağlı Gözne Beldesi'ndeki köy yollarının ulaşıma açılması için çalışma yapıldığını bildirdiler. 
     Yoğun kar yağışı nedeniyle Afyon'da 16 köy yolu ulaşıma kapandı. 
     Öte yandan, okulların yarı yıl tatilinin başlamasıyla hareketlenen iç turizm nedeniyle, birçok ilin karayolu güzergahında bulunan Afyon'da sürücüler buzlanmaya karşı uyarılıyor. Yetkililer, Afyon-Ankara, İzmir, Antalya, Kütahya, Eskişehir ve Konya yol güzergahlarında kapalı yol bulunmadığını, ancak yer yer buzlanmaların olduğunu bildirdiler. 
     
</TEXT>
</DOC>
