<DOC>
<DOCNO> 248621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/spo15.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Gençler'de imza 
GENÇLERBİRLİĞİ, Bursaspor'dan Tayfun ve Konyaspor'dan Sedat ile 4'er yıllık sözleşme imzaladı. İmza töreninde konuşan Genel Menajer Cem Onuk, Borussia Dortmund'dan Demel ve Tunus'tan Muhammed Jedidi'nin transferi için son tekliflerini yaptıklarını belirtti. 

Savaş çıktı 
ÜLKERSPOR'UN Coachu Ergin Ataman ile Basketbol Federasyonu Başkanı Turgay Demirel arasındaki gerginlik zirveye tırmandı. Federasyon, Efes Pilsen ile oynanan son maçta Başkan Demirel'e başparmağı ile "okey" işareti yapmasını ve alkışlı protestoda bulunmasını gerekçe göstererek, Ataman'ı Disiplin Kurulu'na sevk etti. 

Vergini öde sponsor ol 
RESMİ Gazete'de yayınlanarak yürürlüğe giren Sponsorluk Yönetmeliği'ne göre devlete vergi ve SSK borcu olan kişi ve kuruluşlar sponsorluk yapamayacak. Yönetmeliğe göre, sporcu transferleri dışındaki her türlü harcamanın amatör branşlarda tamamı, profesyonel dallarda ise yüzde 50'si vergiden muaf olacak. 

Rusya'ya yenildik 
VOLEYBOL Erkek Milli Takımı'mız Avrupa Ligi A Grubu'ndaki yedinci maçında Rusya'ya 3 - 0 yenildi. Ay - Yıldızlı ekibimiz Belgorod'da oynanan maçın setlerini ise 25 - 16, 25 - 22 ve 27 - 25 kaybetti. 

Elvan beşinci 
ELVAN Abeylegesse, kategorisinde Dünya beşinciliğine yükseldi. Norveç'teki Golden Lig yarışında 5 bin metrede Dünya rekorunu 14.24.68'e taşıyarak büyük bir başarıyı yakalayan Elvan, Uluslararası Atletizm Federasyonu tarafından yapılan ilk 50 listesinde 12. sıradan beşinciliğe tırmandı. 

Şenoğlu elendi 
İPEK Şenoğlu Wimbledon Tenis Turnuvası çift bayanlar finallerine katılabilmek için oynadığı eleme maçında başarılı olamadı ve elendi. Şenoğlu, Rus takım arkadaşı Fattakhetdinova ile çıktığı karşılaşmada Mi-ra Jeon Kore , Yuku Yoshida Japon ikilisine 6-0, 3-6, 6-4 setlerle yenildi. 

Antalya'ya akın 
DÜNYA Ralli Şampiyonası'nın 7. ayağı olan 2. Türkiye Rallisi'nin startı, 24 Haziran'da Antalya'da başlayacak. Dünyanın 4 ayrı kıtasında 16 ülkede gerçekleştirilen şampiyonada Türkiye'den 26 Türk, toplamda ise 70 ekip mücadele edecek. 

Minder karıştı 
ATİNA Olimpiyatları hazırlıklarını Bolu Aladağ'da sürdüren serbest güreş milli takımında yardımcı antrenörler Metin Topaktaş ile Turan Ceylan görevlerinden istifa ederek kampı terk etti. İkili buna gerekçe olarak kamptaki sıkıntıları öne sürdü. 

Şahin Küba'da 
DEVLET Bakanı ve Başbakan Yardımcısı Mehmet Ali Şahin ile Gençlik ve Spor Genel Müdür Vekili Mehmet Atalay dün Küba'ya gitti. İki ülke arasındaki sportif işbirliği anlaşmasını yenilemek üzere Küba'ya giden Şahin ve Atalay, çeşitli temaslarda bulunduktan sonra 21 Haziran'da yurda geri dönecek. 

Windsurf heyecanı Bitez'de başladı 
TÜRKİYE Windsurf Şampiyonası, Quiksilver ana sponsorluğu'nda Bitez'de dün start aldı. Dört ayrı kategoride düzenlenen şampiyona, mistral ve Formula yarışlarının ardından hafta sonunda yapılacak Funboard ve Freestyle yarışları ile sona erecek. Toplam 80 sporcunun yarıştığı şampiyonada Bora Kozanoğlu ve Bayanlar Türkiye Şampiyonu Çağla Kubat da yer alıyor. 




</TEXT>
</DOC>
