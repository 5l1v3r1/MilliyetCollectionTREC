<DOC>
<DOCNO> 240051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo22.html </URL>
<DATE> 2004/05/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yüce Denizlispor'u yenerek galibiyeti Adanalılar'a armağan edeceğiz 
</HEADLINE>
<TEXT>

     Adanaspor Teknik Sorumlusu Ahmet Ziya Yüce, yarın sahalarında yapacakları sezonun son karşılaşmasını kazanarak, galibiyeti tüm Adanalılar'a armağan edeceklerini söyledi. 
     Ahmet Ziya Yüce, 5 Ocak Stadı'nda antrenörler Suat Kaya ve Adnan Avcu ile düzenlediği basın toplantısında, Adanaspor'un haftalar önce ligden düşmesine karşın tüm sporcuların performansında artış olduğunu, bunun da sahaya olumlu biçimde yansıdığını söyledi. 
     Yönetimindeki teknik kadronun görevi ligin ikinci yarısında aldığını hatırlatan Yüce, şunları kaydetti 
     ''Takımı nerede alıp, nerelere taşıdığımız ortada. Kendimizi çok başarılı saymıyoruz. Ancak her maçta iyi oyun sergilediğimizi söyleyebiliriz. Bunu da attığımız gollerle ve aldığımız puanlarla gösterdik. Ayrıca, büyük cesaret sergileyerek 5-6 genç oyuncumuzu kadroya aldık ve onları kazandık. Tüm enerjimizi ve heyecanımızı yarın yapacağımız Denizlispor maçında göstereceğiz. Son maçımızı kazanarak galibiyeti tüm Adanalılar'a armağan edeceğiz.'' Adana'nın futbolda şanssız bir sezon geçirdiğini belirten Yüce, ''Adana'nın üzerinde adeta ölü toprağı serpilmiş. Hiç kimse duyarlı davranmıyor. Adana Demirspor'un ve bizim dururumuz ortada. Özellikle yeni sezon için yöneticilerin ellerini çabuk tutmaları, belirsizliğin acilen çözümlenmesini bekliyoruz'' dedi. 
     Yüce, Murat Özatak, Ali Asım, Timur ve Güngör'ün A Milli Takım'da oynayacak düzeyde olduklarını da sözlerine ekledi. 
     Takımın Seyhan Oteli'nde kampa alındığını belirten Yüce, sakatlıkları süren kaleci Atilla, İlker ve İbrahim ile Genç Milli Takım kampında bulunan Gürhan'ın Denizlispor karşılaşmasında forma giyemeyeceğini, tedavileri süren Timur, Güngör ve Ercan'ın ise maça yetiştirilmeye çalışıldığını sözlerine ekledi. 
     
</TEXT>
</DOC>
