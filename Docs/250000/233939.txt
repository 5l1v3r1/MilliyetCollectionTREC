<DOC>
<DOCNO> 233939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur23.html </URL>
<DATE> 2004/04/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Evrensel Koleji'nin sahibinin kaçırılmasıyla ilgili 4 kişi yakalandı 
</HEADLINE>
<TEXT>

     Evrensel Koleji'nin sahibi Cavit Gürsoy'un yaklaşık 2 hafta önce kaçırılması olayıyla ilgili Ankara Polisi'nin düzenlediği operasyon sonucu 4 kişi yakalandı. 
     Gürsoy, kendisini kaçıranları teşhis etti. 
     A.A muhabirinin aldığı bilgiye göre, Evrensel Koleji'nin sahibi Gürsoy'un kaçırılması olayını araştıran Asayiş Şube Müdürlüğü Gasp Büro Amirliği ekipleri, dün gece Çankaya'da bazı adreslere baskın düzenledi. Yapılan operasyon sonucu Aydın Ö. adlı kişi ile beraber toplam 4 kişi gözaltına alındı. 
     Gözaltına alınanlarla birlikte bir silah ele geçirildi. 
     Gözaltı olayının gerçekleşmesinin ardından Ankara Emniyet Müdürlüğü'ne getirilen zanlılar, Emniyet'in ''aynalı oda'' denilen teşhis kısmında Cavit Gürsoy'a gösterildi. Gürsoy, Aydın Ö. ve adamlarını teşhis etti. 
     Aydın Ö.'nün yapılan sorgulamasında suçlamaları reddettiği, Cavit Gürsoy'u kaçırma olayıyla ilgili herhangi bir ilişkisinin bulunmadığını söylediği bildirildi. 
     
</TEXT>
</DOC>
