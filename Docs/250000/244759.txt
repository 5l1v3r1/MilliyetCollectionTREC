<DOC>
<DOCNO> 244759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo02.html </URL>
<DATE> 2004/06/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ve Mehmet Okur'lu Detroit Pistons NBA finalinde .. 
</HEADLINE>
<TEXT>

     NBA'deki gururumuz Mehmet Okur'un takımı Detroit Pistons, Doğu Konferansı play-off final serisinin 6. maçında Indiana Pacers'ı 69-65 yenerek seriyi 4-2 kazandı ve konferans şampiyonu olmayı başardı. Pistons, bu zaferle NBA finalinde Los Angeles Lakers'ın rakibi olurken Mehmet de NBA finalinde oynama hakkı kazanan ilk Türk oldu. 
     "Defansların mücadelesi" şeklinde geçen serinin son maçında da takımlar hücumda sıkıntı çekmeye devam etti, iki takımın şut yüzdeleri de çok düşük kaldı. Tüm maçı geride götüren Detroit, maçın sonunda yaptığı atak ve süper yıldızı Richard Hamilton'ın ekstra çabası ile maçı kazanmasını bildi. 
     Maçın kader anı ise son çeyrekte skorda eşitlik varken Indiana'nın hırçın oyuncusu Artest'in Hamilton'a attığı "acımasız" dirsek ve aldığı kasti fauldü. Bu dakikada ilk kez öne geçen Pistons, seyircisinin desteği ile galibiyeti kaptırmadı. 
     Mehmet Okur sahada yalnızca 9 dakika kalıp sayı kaydetmeyi başaramazken yaptığı başarılı savunma ile göz doldurdu. Pistons'ın en başarılı ismi 21 sayı, 5 ribaund ve 5 asistle oynayan Hamilton'dı. Ben Wallace'ın 12 sayı, 16 ribaunt, 1 blok ve Rasheed Wallace'ın 11 sayı, 11 ribaunt ve 2 asistlik performansları takımlarının galibiyetinrde önemli rol oynadı. Pacers'ta ise sakat sakat oynayan Jermaine O'Neal'in 20 sayı, 10 ribaunt ve 3 blokluk performansı takımının elenmesine engel olamazken, Austin Croshere'in 12 sayı, 7 ribauntu ve Ron Artest'in 11 sayı, 10 ribaunt ve 2 asisti seriyi Indiana'ya taşımaya yetmedi. 
     
     SERİDE BİR REKOR DAHA 

     Detroit Pistons-Indiana Pacers yarı final serisinin son maçında yine bir rekor çıktı. 
     NBA tarihinin en düşük skorlu play-off maçı ilk yarısı olarak kayıtlara girecek olan 33-27'lik skor, üstelik de devrenin son dakikası içinde gelen 3 adet üç sayılık basket sayesinde ortaya çıkabildi. 
     Bundan önceki en düşük skorlu play-off maçı ilk yarısı ise yine bu sezon bir başka Detroit Pistons maçında ortaya çıkmıştı. 62 olan eski rekor 3 Mayıs'taki Detroit Pistons-New Jersey Nets maçında 62 sayı ortaya çıkmıştı. Öte yandan ilk yarı sayı rekoru kıran Pistons ve Pacers, serinin ikinci maçında da ikinci yarıda toplam 59 sayı atarak bir devrede en az atılan sayı rekorunu kırmışlardı. 
     
     FİNALİN İLK MAÇI 7 HAZİRAN'DA 

     Öte yandan Los Angeles Lakers ile Detroit Pistons arasındaki final mücadelesinin ilk maçı, 7 Haziran Pazartesi günü sabaha karşı yapılacak. 
     Final maçlarının programı ise şöyle 
     

9 Haziran Çarşamba Los Angeles Lakers - Detroit Pistons 11 Haziran Cuma Detroit Pistons - Los Angeles Lakers 14 Haziran Pazartesi Detroit Pistons - Los Angeles Lakers 16 Haziran Çarşamba Detroit Pistons - Los Angeles Lakers 18 Haziran Cuma Los Angeles Lakers - Detroit Pistons 21 Haziran Pazartesi Los Angeles Lakers - Detroit Pistons      

     
</TEXT>
</DOC>
