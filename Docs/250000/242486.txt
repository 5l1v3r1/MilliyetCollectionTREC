<DOC>
<DOCNO> 242486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas01.html </URL>
<DATE> 2004/05/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Sonunda ''mavi gül'' gerçek oluyor... 
</HEADLINE>
<TEXT>

     Amerikalı bilim adamları, kanser ve Alzheimer hastalığı üzerinde araştırma yaparken, tesadüfen mavi gül yetiştirmenin yolunu buldular. 
     Tennessee eyaletinin Nashville kentindeki Vanderbilt Üniversitesi'nde araştırma yapan iki mikrobiyolog, karaciğer enziminin bakteriye uygulanmasıyla mavi rengi elde ettiler. 
     Profesör Peter Guengerich ve Dr. Elizabeth Gillam, bunun üzerine bulgularını, insanların yüzyıllardır yetiştirmek için uğraştıkları ve sonunda yetiştirilmesinin olanaksız olduğuna karar verilen mavi gül için kullanmaya karar verdi. 
     Tesadüfi buluşlarının patentini alan iki bilim adamı, bulgularını Amerikan Kimyasal Tıp Dergisi'nin gelecek ayki sayısında yayınlayacak. 
     Bir yıl içinde yetiştirilmesi ve ardından hemen piyasaya sunulması planlanan mavi gülün çok popüler olması bekleniyor. Mavi gülün, yaklaşık 1 milyar dolarlık uluslararası gül pazarının en az 100 milyon dolarını ele geçireceği sanılıyor. 
     
</TEXT>
</DOC>
