<DOC>
<DOCNO> 213209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/spor/spo15.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Avantaj Inter'de    İTALYA Kupası yarı final ilk maçında Inter deplasmanda Juventus ile 2-2 berabere kalarak avantaj yakaladı. Emre'nin oynamadığı maçta 17. dakikada oyuna giren Okan'ın bir şutu direkten dönerken Lacivert - Siyahlılar'da Toldo 63'te kırmızı kart gördü. Inter 3 ve 33'te Adriano ile fileleri bulurken, Juventus, 7 ve 70'de Di Vaio ile cevap verdi. Karşılaşmanın son dakikasında Nedved, Okan'a yumruk attı fakat hakem görmedi. 
   
   'Hamit'i satmayız'    SCHALKE 04 Başkanı Gerhard Rehberg, Beşiktaş'ın da gündeminde olan Hamit Altıntop'u kesinlikle satmayı düşünmediklerini söyledi. Rehberg, "Hamit bizim sözleşmeli futbolcumuz. Sözleşmesi bitene kadar da kalacak. Gelecek vaat eden bir oyuncu. Satmayı düşüneceğimiz en son futbolcumuz Hamit'tir" dedi. 
   
   Yedi aday    FIBA, 2010 Dünya Basketbol Şampiyonası'na 7 ülkenin aday olduğunu açıkladı. Yapılan açıklamada, Türkiye'nin yanı sıra Avustralya, Fransa, İtalya, Porto Riko, Rusya ve Sırbistan - Karadağ'ın da ev sahipliği için başvuruda bulunduğu bildirildi. 
   
   
</TEXT>
</DOC>
