<DOC>
<DOCNO> 239083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy14.html </URL>
<DATE> 2004/05/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
TGC'den, Erdoğan'ın Batı Trakya gezisindeki sansüre eleştiri 
</HEADLINE>
<TEXT>

     Türkiye Gazeteciler Cemiyeti TGC Yönetim Kurulu, ''Başbakan Recep Tayyip Erdoğan'ın Batı Trakya gezisinin kimi bölümlerini, nesnel kararlarla Türk gazetecilerin izlemesinin engellenmesinin, hem gazetecilerin çalışma özgürlüğünün, hem de Türk yayın organlarının izleyici ve okurlarının ilk elden bilgilenme hakkına yönelik bir girişim olarak nitelendirildiğini'' bildirdi. 
     TGC'den yapılan yazılı açıklamada, Yönetim Kurulu'nun 9 Mayıs 2004'te yapılan toplantısında, gündem maddeleri arasında yer alan Başbakan Recep Tayyip Erdoğan'ın Batı Trakya Gezisi'nde yaşanan olayların da değerlendirildiği belirtildi. 
     Açıklamada, şöyle denildi 
     ''Değerlendirme sonucunda, 'Gezinin kimi bölümlerini nesnel kararlarla Türk gazetecilerin izlemesinin engellenmesi, hem gazetecilerin çalışma özgürlüğünün, hem de Türk yayın organlarının izleyici ve okurlarının ilk elden bilgilenme hakkına yönelik bir girişim' olarak nitelendirilmiştir. 
     Yönetim Kurulu, kimi olayların izlenmesinde sayı sınırlaması getirilebileceğini, ancak yetkili kılınan kurumların yayın organlarına servis yapmasının sağlanmasının bilinen bir uygulama olduğunu, ancak bunun da önceden duyurulmasıyla gazetecilerin bu koşulları bilerek görev yapmaya hazırlıklı olmalarının gerçekleştirilmesi gerektiği görüşüne varmıştır. 
     Bu arada, Başbakanlık Basın Danışmanı'nın, Yunanistan Başbakanı'nın Türkiye Başbakanı'nın eşini uğurlarken yanaklarından öpmesine ilişkin bölümlerin yayınlanmaması için kamu yayın kurumlarına müdahale etmesinin yanlışlığı ve bu girişimi 'özel hayat' gerekçesiyle yaptığını söylemesi de, 'yetkisi olmayan alana müdahale' olarak değerlendirilmiştir. Kamusal bir görevin yerine getirilmesinde 'özel hayat' tanımının geçerli kılınmaya çalışılmasının 'özel hayatın gizliliği' kavramını yozlaştırma tehlikesini de beraberinde getirdiği belirtilmiştir.'' 
     
</TEXT>
</DOC>
