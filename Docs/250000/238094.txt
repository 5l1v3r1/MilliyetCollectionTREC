<DOC>
<DOCNO> 238094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/soneko05.html </URL>
<DATE> 2004/05/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Enerji Bakanı Nükleer santralde, şartname noktasına geldik 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, nükleer santral yapımı konusunda ihale şartnamesi noktasına gelindiğini vurgularken, ''nükleer enerji, bizim hükümet politikamızda var'' dedi. 
     Bakan Güler, Ankara Gölbaşı mevkiinde kurulu Milli Yük Tevzii Merkezi'nde incelemelerde bulunduktan sonra, gazetecilerin sorularını yanıtladı. 
     Nükleer Enerji konusunda çalışmaların yoğun şekilde sürdüğünü ifade eden Güler, şartname noktasına gelindiğini açıkladı. 
     Teknik incelemelerin sürdüğünü ve yakında bu santrallerin üreticisi ülkelerle görüşmelere başlayacaklarını kaydeden Güler, daha önce iki başarısız deneme yaşandığını, bu kez süreçleri hızlandırıp, sağlıklı bir model uygulayacaklarını bildirdi. 
     Nükleer santralin, özel şirketler tarafından yapılıp yapılmayacağına ilişkin soru üzerine Bakan Güler, iletim hariç enerji sektöründeki bütün alanlarda yatırımlar ve faaliyetlerin özel sektör tarafından yürütülmesini arzu ettiklerini, ancak ihtiyaç olduğunda devletin yatırım yapabileceğini söyledi. 
     Nükleer santral yatırımının tamamen özel sektör eliyle yapılıp yapılmayacağının yeniden sorulması üzerine Bakan Güler, henüz bu konudaki karar aşamasına gelinmediğini belirtti. 
     Kamuoyunda nükleer santrallerine pek de sıcak bakılmadığını ifade edilmesi üzerine de Güler, Türkiye'de yapılacak nükleer santralin dünyada bir ilk olmayacağını yüzlerce nükleer santralin bir çok ülkede hala hizmet etmekte olduğunu vurguladı. 
     
     YÜK TEVZİİ MERKEZİ 

     Güler bu arada, Gölbaşı'ndaki Türkiye Elektrik İletim A.Ş'nin TEİAŞ Milli Yük Tevzii merkezinde incelemelerde bulundu, merkez hakkında gazetecilere bilgi verdi. 
     Sistemin daha sağlıklı işlemesini sağlayan Merkez ile arızalara çok daha kısa sürede müdahale edildiğini ve kesintilerin daha kısa süreli olmasının sağlandığını belirten Güler, yüzde 60'ı tamamlanan ''scada sistemi'' ile bugüne kadar 20 milyon dolar yatırıldığını anlattı. 
     Avrupa Elektrik Enterkonnekte sistemine 2006 yılında girmek istediklerini bildiren Güler, bu sayede önemli kazanımlar sağlanacağını söyledi. 
     Saat farkından hareketle, enerji kullanım yoğunluğu zamanları farklı olacağından, elektrik alış verişinin kolaylaşacağını anlatan Güler, enerji trafiğinin ''beyni'' konumundaki bu tesis sayesinde, elektrik ticareti ve yönetiminin çok daha kolay olacağını kaydetti. 

     
</TEXT>
</DOC>
