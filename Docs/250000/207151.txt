<DOC>
<DOCNO> 207151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/ekonomi/eko06.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakandan lisans uyarısı 
</HEADLINE>
<TEXT>

   Telekomda serbestleşme takviminin açıklandığını söyleyen Binali Yıldırım, "Macera sevenler varsa, lisanssız hizmet vermek için girişimde bulunur" dedi 
      GÜLÇİN ÜSTÜN Ankara 
   
   Türk Telekom'un TT ses tekelinin 1 Ocak 2004'te sona ermesiyle başlayan telekomünikasyon alanındaki serbestleşme, özel sektörün lisans başvurularında bulunması ve lisans yönetmeliklerinin çıkmasıyla hayata geçti. Sabancı Holding'ten sonra InfoNet ve ATNT şirketleri de Karasal Hatlar Üzerinden Veri İletimi İşletmeciliği lisansı için başvuruda bulundu. 
   Ulaştırma Bakanı Binali Yıldırım, serbestleşmeyle birlikte özel sektöre açılan Ortak Kullanımlı Telsiz ve Uzak Mesafe Telefon Hizmetlerinde lisans yönetmeliklerinin çıktığını belirterek, "Serbestleşmede hiç bir belirsizlik kalmadı. Lisans bedelleri ve serbestleşme takvimi ortada" diye konuştu. Telekomünikasyon pazarının 1 - 2 yıl içinde iki katına çıkacağını belirten Yıldırım, "Macera sevenler varsa lisanssız hizmet vermek için girişimde bulunur. Artık düzenleme var ve buna gerek yok. Piyasa bu tür firmalara itibar etmez. Endişe edecek hiçbir durum, hiçbir belirsizlik yok. Her şey takvime göre ilerliyor" dedi. 
   Yıldırım, Telsim'le ilgili incelemenin ağır işleyip işlemediği yönündeki bir soru üzerine, "Telsim dosyasını hiç sormayın. Değişik bir şey yok. Bir şey var ya da yok, artık sonucun çıkması gerek. Kurum bu konudaki çalışmalarını sürdürüyor" şeklinde konuştu. 
   Yıldırım ayrıca, Türk Telekom'un değer tespitiyle ilgili çalışmaların da tamamlandığını, Bakanlar Kurulu tarafından alınan karar gereği değerin ihaleden kısa bir süre önce açıklanacağını kaydetti. 
   
   
</TEXT>
</DOC>
