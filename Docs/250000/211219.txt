<DOC>
<DOCNO> 211219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun25.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
UBP Ulusal Kıbrıs davasıyla ilgili gelişmeleri endişeyle izliyoruz 
</HEADLINE>
<TEXT>

     KKTC'de anamuhalefet Ulusal Birlik Partisi'nin UBP Genel Başkanı Derviş Eroğlu, ''ulusal Kıbrıs davasıyla ilgili gelişmeleri dikkatle ve endişeyle izlediklerini'' bildirdi. 
     Eroğlu, yaptığı yazılı açıklamada, ''ortada, bugüne kadar konuşulmayan konular dolaştığını'' ifade ederek, şunları kaydetti 
     ''Arabulucu ya da akil adam atanması konusu ile Türkiye Başbakanı Recep Tayyip Erdoğan'ın Mayıs öncesinde bir çözüm bulunması için Sayın Kofi Annan'a sunduğu belirtilen daraltılmış metin konusunda süratle bilgilendirilmeliyiz. Cumhurbaşkanı Rauf Denktaş'tan ve hükümetten bir an önce Meclis'e bilgi vermesini talep etmekteyiz.'' ''Milli Güvenlik Kurulu'nun son açıklamasında Annan Planı'ndan da referans olarak yararlanılabileceğinin belirtildiğine'' işaret eden Eroğlu, bunun, ''Kıbrıs konusunda görüşmeler yoluyla bir anlaşmaya varılabileceği ve bunun için geçmişten bugüne yapılan tüm çalışmalardan yararlanılabileceği'' şeklindeki partisinin genel anlayışına ters düşmediğini belirtti. 
     Eroğlu, ''yasadışı'' olduğunu iddia ettiği Cumhuriyetçi Türk Partisi CTP -Demokrat Parti DP koalisyon hükümetinin, ''bu ifadeyi Kıbrıs Türk halkının hassas olduğu noktalardan taviz verilmesi anlamında kullanılabileceği kaygısında olduklarını'' kaydetti. Derviş Eroğlu, açıklamasına şöyle devam etti 
     ''Nitekim, gayri yasal hükümetin Başbakanı Sayın Mehmet Ali Talat TÜSİAD Başkanı ile gerçekleştirdiği görüşme sırasında gazetecilere, 'Annan Planı'nın özü, ruhu dengelidir' demiştir. Felsefe olarak, Kıbrıs Türk halkının egemen devletini elinden alan, 100 binini göçmen durumuna düşüreceği kesin olan, Türkiye'den gelen kardeşlerimizi ve Kıbrıs Türk halkının önemli bir bölümü evsiz, tarlasız, bahçesiz bırakacağı saptanan, iki halk olgusunu, iki kesimliliği, Türkiye'nin etkin garantisini sulandıran bir planın özü ve ruhu nasıl dengeli olur, bunu anlamak güçtür.'' ''CTP-DP hükümetinin başının, Milli Güvenlik Kurulu'nun açıklamasında yer alan 'Ada gerçeklerine dayanan bir çözümden' söz edilmesinden hiç etkilenmiş görünmediğini'' savunan Eroğlu, ''Annan Planı'nı olduğu gibi kabul etmeye, imzalanmadan referanduma sunmaya hazır olan bir kişiden başka bir şey de zaten beklenemezdi. Bize göre asıl üzerinde durulması gereken olgu ise Ada'daki gerçeklerdir. Eğer Kıbrıs'ta kalıcı ve adil bir anlaşma isteniyorsa iki devlet, iki halk, iki bölge gerçeğinden hareket edilmeli'' ifadesini kullandı. 
     
     ''TALAT TAKIYYE YAPIYOR'' 
     Başbakan Mehmet Ali Talat'ı ''teslimiyetçi'' olmakla suçlayan Eroğlu, ''CTP ve Sayın Talat takıyye ile halkın ve Anavatan Türkiye'nin gözünü boyamaya çalışmaktadır. CTP ve Barış ve Demokrasi Hareketi'ne BDH koltuk değneği durumuna düşmüş olan DP ise seyirci durumunda olayları izlemektedir'' iddiasında bulundu. 
     Rum tarafından gelen açıklamaların bir anlaşma olabileceğine ilişkin düşünceleri sarstığını kaydeden Eroğlu, açıklamasında daha sonra şunları kaydetti 
     ''Bir anlaşma ve anlaşmadan sonra Avrupa Birliği'ne girilmesinden yana olan Ulusal Birlik Partisi, halkımızın geleceğini karartacak tavizlere, yanlış adımlara ve davamızı zayıflatacak kaypaklıklara asla göz yummayacak, halkla birlikte ülkenin her noktasında demokratik mücadele verecektir. 
     UBP ve halkımız ayaktadır. Hiç kimse bizi toplumsal uzlaşma ve çözüm kisvesi altında uyutamaz. İnanıyoruz ki, Kıbrıs Türk halkının ezici çoğunluğu ile Türkiye Cumhuriyeti Devleti, Türkiye Büyük Millet Meclisi ile Anadolu halkı buna asla izin vermez.'' Eroğlu, gelişmeler ışığında, partisinin önümüzdeki günlerde konuyla ilgili olarak ''KKTC'deki ulusal konulara duyarlı tüm parti, sendika ve sivil toplum örgütleriyle'' görüşmeler yaparak, bundan sonrası için atılabilecek adımları değerlendireceğini bildirdi. 
     
</TEXT>
</DOC>
