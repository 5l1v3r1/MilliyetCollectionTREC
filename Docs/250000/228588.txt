<DOC>
<DOCNO> 228588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun13.html </URL>
<DATE> 2004/04/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak'ta olaylar... Bağdat-Amman yolu kapatıldı... 
</HEADLINE>
<TEXT>

     ABD'nin Irak'ta başını çektiği koalisyon güçleri, başkent Bağdat'ı Ürdün'e bağlayan karayolunu bu sabah kapadı. 
     Askeri açıklamada, ''Askeri operasyonlar nedeniyle karayolunun bir süre kapatıldığı'' belirtildi. 
     Karayolunun Felluce'deki operasyonlar nedeniyle kapatıldığı kaydedildi. 
     Bağdat'ın 50 km batısındaki kentte erken saatlerden bu yana Amerikan askerleriyle bazı Iraklı gruplar arasındaki çatışmalarda birçok kişi öldü ya da yaralandı. 
     Bölgedeki AFP muhabiri, Amerikan askerlerinin kente çıkan bütün yolları kestiğini bildirdi. 
     Bir Amerikalı yetkili, Felluce'de geçen cuma dört Amerikalı teknisyeni öldürüp cesetlerini parçalayan ve sokaklarda gezdirenleri yakalamak amacıyla kente gireceklerini cumartesi günü söylemişti. 
     Bu arada, Bağdat'ın Şii Sadr banliyösünde dün Mukteda Sadr yanlılarıyla Amerikan ordusu arasındaki çatışmalarda ölen Iraklıların sayısının 22 olduğu bildirildi. 
     Hastane kaynakları, çatışmalarda 75 kişinin yaralandığını söylediler. 
     
</TEXT>
</DOC>
