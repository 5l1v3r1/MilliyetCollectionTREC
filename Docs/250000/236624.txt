<DOC>
<DOCNO> 236624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun08.html </URL>
<DATE> 2004/05/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İşkenceci İngiliz askerlerin 6'sı gözaltına alındı 
</HEADLINE>
<TEXT>

     Dilek Kocabaş bildiriyor 
İngiltere'de yayımlanan Sunday Telegraph gazetesi, İngiliz basınında yer alan Iraklı tutukluya işkence fotoğraflarıyla ilgili olarak 6 İngiliz askerin gözaltına alındığını yazdı. 
     Kraliçe'ye bağlı Lancashire taburunda geniş çaplı bir sorgulamanın yapıldığını duyuran Telegraph, bu kişilerin 48 saat içinde tutuklanabileceğine dikkat çekti. Bu askerlerin Kıbrıs'taki bir İngiliz üssünde askeri polis tarafından sorgulandıklarını da belirten gazete, ''Suçlu bulunmaları halinde bu kişilerin hapis cezasıyla karşı karşıya kalacağını'' kaydetti. 
     Telegraph, Basra'da görev yapan Lancashire taburunda Iraklı tutuklulara yönelik kötü muamele ve işkencenin, geçen yılın ağustos ayında, taburun çok sevilen yüzbaşısı Dai Jones'un 29 bir bombalama sonucu ölümüyle başladığını bildirdi. 
     Taburdaki askerlerin bir tür ''intikam'' dönemi başlattıklarını belirten gazete, olayları ortaya çıkaranın da aynı taburdan bir asker olduğunu hatırlattı. 
     Bu kişinin, Iraklı tutuklular dövülürken yüzlerine zarar verilmemeye çalışıldığına dair sözlerinin de altını çizen Telegraph, askeri polisin 8 ayrı olayı soruşturmakta olduğunu da duyurdu. 
     Daily Mirror gazetesinde dün, başına çuval geçirilmiş tutukluya işkence yapıldığını gösteren fotoğraflar yayınlanmış, başta hükümet yetkilileri olmak üzere İngiltere'deki pek çok kesim bu durumu kınamıştı. 
     
</TEXT>
</DOC>
