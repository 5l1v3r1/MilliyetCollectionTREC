<DOC>
<DOCNO> 223493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy15.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Gelinen aşama bir dönüm noktasıdır" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta bir dönüm noktasına gelindiğini belirterek, Kıbrıs'ta varılacak anlaşmanın, Avrupa Birliği'nin AB birincil hukuku haline getirilmesinin şart olduğunu kaydetti. 
     Kadir Has Üniversitesi Cibali Yerleşkesi'nde, ''Kıbrıs'ın AB Üyeliği Türkiye-AB İlişkilerini Nasıl Etkiler '' konulu sempozyum düzenlendi. 
     Toplantıya katılamayan KKTC Cumhurbaşkanı Rauf Denktaş'ın mesajını, KKTC'nin Ankara Büyükelçisi Ahmet Zeki Bulunç okudu. 
     Denktaş, mesajında, Kıbrıs'ta hem Kıbrıs Türkü'nün, hem Türkiye'nin çıkarına olacak, haklarını koruyup geliştirecek bir çözüm aradıklarını hatırlatarak, şunları kaydetti 
     ''Kıbrıs'ta gelinen aşama, hem Kıbrıs Türkü, hem Türkiye açısından bir dönüm noktasıdır. Bizim aradığımız çözüm Kıbrıs'ta bir kez daha kan ve gözyaşına izin vermeyecek, Türkiye'yi bir kez daha Ada'ya müdahale etme gereksinimine zorlamayacak bir çözümdür. 
     Yeni Kıbrıs devleti, iki kurucu devletten oluşan ve iki halkın egemenliğinden neşet eden yeni bir ortaklık devleti olmalıdır. İki kesimlilik güçlendirilmeli ve iki halklı yapı ve eşit egemenlik kabul edilmelidir. Rumların Türklere tahakküm edemeyeceği bir düzen kurulmalıdır. Ada'da Türk varlığının erimesine yol açmayacak bir yapı oluşturulmalıdır. Türkiye'nin etkin ve fiili garantörlük hakkı sulandırılmadan devam etmelidir. Türk-Yunan dengesi mutlaka korunmalıdır. Türkiye'nin AB üyeliğinden sonra Kıbrıs'ta Türk askeri varlığı devam etmelidir. Anlaşmada yer alan istisnalar ve kısıtlamalar kalıcı hale getirilmelidir ve Kıbrıs'ta varılacak anlaşmanın AB birincil hukuku haline getirilmesi şarttır.'' 
     
     DIŞİŞLERİ BAKANI GÜL'ÜN MESAJI 
     Dışişleri Bakanı ve Başbakan Yardımcısı Abdullah Gül de toplantıya gönderdiği mesajda, ''Kıbrıs'taki müzakere sürecine nasıl gelindiği'' konusunda bilgi verdi. 
     Bakan Gül, ''Türkiye'nin, Ada'da bir çözüme varılmadan Kıbrıs Rum Yönetimi'nin 'Kıbrıs' sıfatıyla AB'ye katılımının sakıncalarına her vesileyle dikkat çektiğini'' vurgulayarak, şunları kaydetti 
     ''Arzumuz, müzakerelerin 1 Mayıs tarihine kadar başarılı bir şekilde sonuçlanması ve her iki tarafın birlikte AB üyesi olmasıdır. 
     Bulunulan aşamada aksinin beraberinde getirebileceği olumsuzluklar üzerinde durmak yerine, müzakere sürecinin başarısı için çalışılması ve bu gayretlerin desteklenmesinin öncelik taşıdığına inanmaktayız. 
     Hükümetimiz, ilk günden itibaren 'Kıbrıs'ta çözümsüzlüğün bir çözüm olmadığı' görüşünden hareketle, Kıbrıs Türk halkının haklarını ve güvenliğini güvence altına alacak adil ve kalıcı bir çözüm sağlanmasını teminen müzakere sürecinin yeniden başlamasını kuvvetle teşvik etmiştir. Kıbrıs meselesinin çözümsüz kalması ne Türkiye'ye, ne de Kıbrıs Türkleri'ne bir şey kazandırmaktadır. Kıbrıs'ta varılacak adil, kalıcı ve hukuka uygun bir çözüm, Ada'daki her iki tarafın yararına olacaktır. Türkiye-AB ilişkilerine ve Yunanistan'la ilişkilerimize olumlu yansımaları olması da kaçınılmaz olduğu gibi, Doğu Akdeniz bölgesinde barış, istikrar ve refaha önemli katkı sağlayacaktır. 
     Kıbrıs'ta başlayan bu sürecin başarıya ulaşması ve Kıbrıs sorununun adil ve kalıcı bir çözüme ulaşması, tüm tarafların iyi niyet ve iradesini gerektirmektedir. Ancak Rum tarafının müzakerelerde bu aşamaya kadar takındığı tutum, şimdiye kadar olduğu gibi bu süreçte de samimiyeti hususunda şüphe uyandırmaktadır. Rum tarafının 1 Mayıs'a kadar bir çözüm için gerekli iradeyi ortaya koyması, daha yapıcı ve çözüme yönelik kararlı bir tutum sergilemesi, müzakerelerin selameti açısından önem taşımaktadır. 
     Her ne pahasına olursa olsun bir çözümün kabulü, hiçbir şekilde mümkün değildir. Varılacak çözümün, mutlaka Kıbrıslı Türklerin vazgeçilmez haklarını koruyacak, Ada'daki Türk-Yunan dengesini muhafaza edecek ve hiçbir şekilde Ada'da 1974 öncesi şartları yaratmayacak güvenceleri içermesi gerekmektedir. 
     Türkiye, Kıbrıs meselesine adil ve kalıcı bir çözüm yolunda önümüzdeki bu süreç kapsamında KKTC'ye her türlü desteğini sürdürecek ve BM Genel Sekreteri'nin iyi niyet misyonu çerçevesindeki çabalarını yapıcı bir şekilde desteklemeye devam edecektir.'' 
     
</TEXT>
</DOC>
