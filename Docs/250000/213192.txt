<DOC>
<DOCNO> 213192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/siyaset/siy01.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Annan'ın davet mektubunda 
</HEADLINE>
<TEXT>

   Kıbrıs zirvesinde, BM Genel Sekreteri'nin davet mektubunun beklenmesi kararı alındı. Denktaş, 'Anlaşma sağlanamayan konulardaki boşlukları Annan'ın doldurması, Rumlara karşı pazarlık gücünü azaltır" dedi 
      BARKIN ŞIK, ELÇİN ERGÜN Ankara 

   
   BM Genel Sekreteri Kofi Annan'ın Ada'daki taraflara müzakarelerin yeniden başlaması için yapacağı çağrı öncesinde Kıbrıs sorununun Türk tarafları Ankara'da bir araya geldi. Kıbrıs Zirvesi'nde, Annan'ın davet mektubunun beklenilmesinin kararlaştırıldığı öğrenildi. Kesin tavır, ortaya konulacak herhangi bir koşul olup olmadığına ve mektubun içeriğine göre belirlenecek. 
   Bu arada Kıbrıs görüşmelerine ABD adına gözlemci sıfatıyla ABD Dışişleri Bakan Yardımcısı Marc Grossman'ın katılacağı ifade ediliyor. KKTC Başbakanı Mehmet Ali Talat, toplantıdan sonra, "Şu anda ayrı görüşler olabilir, tartışılabilir, herşey tartışılabilir, ama sonuçta tek bir görüş ortaya çıkacak" dedi. 
   Cumhurbaşkanı Denktaş, Başbakan Recep Tayyip Erdoğan, KKTC Başbakanı Mehmet Ali Talat, KKTC Dışişleri Bakanı Serdar Denktaş, Dışişleri Bakanı Abdullah Gül ve Başbakan Yardımcısı Abdüllatif Şener'in katılımıyla dün sürpriz bir şekilde toplanan zirve 2 saat sürdü. Zirvede Erdoğan ve Gül, ABD temasları ile Davos'ta Annan ile yaptıkları görüşmelere ilişkin bilgi verdi. Denktaş ve Erdoğan ayrıca başbaşa bir araya da geldi. 
   Zirvede, Annan'ın görüşmelerin başlaması için öne sürdüğü siyasi iradenin sağlanması, planda anlaşılamayan noktaların kendisi tarafından doldurulması, müzakerelerin mart sonunda tamamlanması ve nisanda referanduma gidilmesi şartları ele alındı. 
   Cumhurbaşkanı Denktaş toplantıda, anlaşmaya varılamayan noktalarda Annan'ın belirleyici olmasının Rumlar karşısında pazarlık gücünü azaltacağını belirtti. Denktaş referandumdan beklenmeyen sonuçların çıkması durumunda BM'nin ne tavır takınacağının da belirsizliğini koruduğu aktardı. 
   Cumhurbaşkanı Denktaş görüşme sonrasında milli dava ve hedefte bir ayrılığın olmadığını ifade ederek, "Görüşmeler başlayacaksa hangi esaslar üzerinden başlayacağını Annan'dan alacağız. Ona göre tekrar bir değerlendirme yapacağız. Bekleme safhasındayız. Annan'ın harekete geçmesini bekliyoruz" diye konuştu. 
   Erdoğan zirve sonrasında şunları söyledi 
   "Masa başına ön koşulsuz oturmak her zaman ideal olmalıdır. Ama 'al ver' şeklinde olursa bu olmaz. Madem biz iki tarafız, buna biz 'kazan kazan' şeklinde oturalım. Adil ve kalıcı çözüm budur. Burada çözüm mücadelesi verilmesi lazım." 
   
   
   
</TEXT>
</DOC>
