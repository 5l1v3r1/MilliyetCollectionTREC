<DOC>
<DOCNO> 233313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/ekonomi/eko03.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yıl 550 bin kişiye iş yaratmak gerekiyor 
</HEADLINE>
<TEXT>

   TÜSiAD Başkanı Ömer Sabancı, işsizliği azaltmak için özel sektörün yılda 550 binin üzerinde istihdam sağlaması gerektiğini söyledi 
      EKONOMİ SERVİSİ 
   
   Türk Sanayicileri ve İşadamları Derneği TÜSİAD Başkanı Ömer Sabancı, gelecek on yılda, Türkiye'de geçmişe kıyasla daha fazla kişinin işgücü piyasasına girmesi beklendiğini belirterek, işsizlik oranının düşürülmesi için özel sektörün yılda 550 binin üzerinde net istihdam sağlaması gerektiğini vurguladı. 
   TÜSİAD'ın ilkini Boğaziçi Üniversitesi'nde gerçekleştirdiği Girişimcilik Kongresi'nde konuşan Sabancı, istihdam yaratanların ise girişimciler olduğunu kaydederek, "Yani ülkemiz, her geçen gün daha fazla girişimciye ihtiyaç duymaktadır" dedi. Sabancı, girişimciliğin önündeki engellerin kaldırılması için rekabeti ve yeni piyasaların gelişimini engelleyici düzenlemelerin kaldırılması, çalışma hayatını düzenleyen mevzuatın reforma tabi tutulması, girişimciliğe hak ettiği önemin verilmesi, girişimcilik ruhunun teşvik edilmesi, girişimcilerin aldıkları risk ve ödüllerin hükümet politikaları ile yeniden düzenlenmesi ve risk sermayesi kurumunun geliştirilmesi gerektiğini söyledi. 
   Kongreye konuşmacı olarak katılan Altoweb ve dünya yazılım şirketleri arasında cirosu 1 milyar dolara en hızlı ulaşan Weblogic'in kurucusu ve eski başkanı Ali Kutay, "Girişimcilik bir rüyayı gerçekleştirme aptallığıdır" dedi. Kutay, gençlere, "Bu iş ne kadar erken başlarsa o kadar hızlı mesafe katedilecektir" diye seslendi. 
   
   'Zamanı çöpe atma' 
   Publicis Technology CEO'su David Znaty de Türkiye'nin yazılım alanında gelişmesinin ucuz işgücü nedeniyle İngiltere ya da Almanya'ya göre çok daha kolay olduğunu belirtti. 
   Global Entrepreneurship Monitor yöneticisi ve London Business School öğretim üyesi Paul D. Reynolds ise "Türkiye'nin en büyük avantajı genç nüfusu. Ama bu genç nüfusun zamanını çöpe atmaması ve paralarını saçma şeyler için harcamaması gerekiyor" dedi. 
   
   'Gençlerden anlayışlı olmalarını bekliyoruz'    TÜSİAD'ın Girişimcilik Kongresi'nin yapıldığı Boğaziçi Üniversitesi'nde bir grup öğrenci protestoda bulundu. Bina önünde "ABD uşağı TÜSİAD, dışarı - Müşteri değil, öğrenciyiz - Tüccar siyaset üniversiteden defol - Herkese eşit parasız eğitim" sloganları atan grup daha sonra dağıldı. 
   TÜSİAD Başkanı Ömer Sabancı, kongrenin açılışında yaptığı konuşmada, "Biz gençlerimizden bazı konularda, Türkiye'nin Avrupa'ya giden ve iyilikler getirecek konularında biraz daha anlayışlı olmalarını bekleriz" dedi. Bina önünde protestocular arasında kalan, korumalarının yardımıyla başka bir kapıdan salona giren Başbakan Yardımcısı Abdüllatif Şener de gösteriyi çeşitliliğin ifadesi olarak değerlendirerek, toplantıya gölge düşürecek bir hadise olarak değerlendirilmemesi gerektiğini söyledi. 
   
   
</TEXT>
</DOC>
