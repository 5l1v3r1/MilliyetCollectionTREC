<DOC>
<DOCNO> 201198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo23.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da transfer pazarlığı 
</HEADLINE>
<TEXT>

     Başkentin Birinci Süper Lig'de mücadele eden 2 kulübü arasında transfer pazarlığı yapılıyor. 
     Ankaragücü Kulübü Başkanı Cemal Aydın, Gençlerbirliği Kulübü Başkanı İlhan Cavcav ile bir süre görüşerek, devre arasında kırmızı-siyahlıların bırakacağı futbolcuları almak istediklerini söyledi. 
     Cavcav, Beştepe İlhan Cavcav Tesisleri'nde gerçekleştirilen görüşmede, önce 19 Mayıs Stadyumu'nun UEFA kriterlerine uydurulması yönünde bazı yenileme çalışmaları ve stadın güvenlik sistemi hakkında fikir alışverişinde bulunduklarını belirterek, ''Cemal Aydın bana daha sonra ise takımda bırakacağımız futbolcuları kendilerine vermemiz yönünde yardım ve bu konuda Ankaragücü'ne destek olmamızı istedi'' dedi. 
     Cavcav, Cemal Aydın'a transfer konusunda, UEFA Kupası 3. tur kuralarının çekilmesinden sonra yanıt vereceğini, takımdan kimlerin gidip, kimlerin kalacağının o zaman belli olacağını söyledi. 
     
</TEXT>
</DOC>
