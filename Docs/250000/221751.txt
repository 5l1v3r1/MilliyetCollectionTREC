<DOC>
<DOCNO> 221751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun36.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, dünyanın en uzun asma köprü projesinde ısrarlı 
</HEADLINE>
<TEXT>

     İtalya, Avrupa Birliği'nin fon vermemesine rağmen Sicilya adasını anakaraya bağlayacak asma köprü planından vazgeçmiyor. 
     Avrupa Parlamentosu'nun köprü projesine ayrılacak fonu kesme kararı vermesinin ardından İtalya Ulaştırma Bakanlığı'ndan yapılan açıklamada, ''parlamentonun olumsuz kararının İtalyan hükümetinin köprüyü yapma kararı üzerinde en ufak bir caydırıcı etkisinin olmayacağı'' bildirildi. 
     Sicilya adasını İtalya'dan ayıran Messina Boğazı üzerine kurulması planlanan köprü, gerçekleştirildiği takdirde 3.3 kilometre uzunluğuyla dünyanın en uzun asma köprüsü olacak. 
     İtalyan hükümetinin projesi Avrupa Parlamentosu'ndaki Yeşil, Sosyalist ve Komünist partilerin oylarıyla, ''projenin çevresel etkilerinin yeterince incelenmediği'' gerekçesiyle reddedilmişti. 
     
</TEXT>
</DOC>
