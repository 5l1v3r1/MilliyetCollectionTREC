<DOC>
<DOCNO> 214923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/yazar/akyol.html </URL>
<DATE> 2004/02/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Diplomasi... 
</HEADLINE>
<TEXT>

   
   SİYASİ iradenin güçlü ve kararlı olması... Bir de 'dosyayı iyi çalışmış' olmak... Diplomasi masasına oturulduğunda bu iki güce sahip olmak çok önemli. 
   "Askeri güç" mü diyorsunuz Elbette... Bilhassa savaş sonrası müzakerelerde, masaya oturanların arkasında muzaffer bir ordunun bulunması hayati derece önemlidir. Lozan'da biz masaya böyle oturmuştuk. 
   Yine de İsmet Paşa İngiltere'nin, Lord Curzon da Türkiye'nin yeni bir harbi göze alıp alamayacağını daima kollamıştı. 
   Kıbrıs meselesinde "harbi göze almak" gibi faktör yok. 
   Orada askerimizin bulunması elbette önemli bir kozdur ama Türk tarafı New York görüşmelerinde hiçbir şekilde askeri bir güç gösterisi, hatta iması bile yapmıyorlar. 
   Kıbrıs meselesi öncelikle "politik" ve "diplomatik" bir sorundur. 
   
   SİYASİ irade... Bugün bir koalisyon hükümeti olsaydı, Kıbrıs konusunda bu adımları atabilir miydi 
   "Sorun 1974'te çözüldü zaten" diye düşünen bir hükümet veya "Rumlarla Türkler bir arada yaşamaya zorlanırsa soykırım olur" diye korkan bir hükümet de bu adımları atamazdı. 
   Yaşanmış tecrübeler bu sorunu artık çözmek gerektiğini gösteriyor. AB faktörünü de dikkate aldığımızda, Kıbrıs sorununu çözmek hiç bugünkü kadar 'acil' olmamıştı. Türklerle Rumların birbirinin gırtlağına sarılacağı şeklindeki korkular da, Kıbrıs'ta kapıların açılmasıyla ortadan kalktı. 
   Avrupa Birliği konsepti, Yunan şovenizmini törpülüyor işte Batı Trakya'da eskiden hayal bile edilemeyecek olumlu gelişmeler yaşanıyor. Türkiye'nin AB üyeliğini veto etmenin 'rasyonel' bir politika olmadığını Yunanistan da tecrübelerle öğrendi. 
   Bütün bunlar ve bir de AB üyeliğini hedef almış bir tek parti hükümeti... 
   Artık Türkiye'nin Kıbrıs meselesinin çözümünde "siyasi irade"si güçlüdür onun için "bir adım önde" gidiyoruz. 
   
   DOSYAYA iyi hazırlanmak... Türk tarafı da, karşı taraf da elbette Kıbrıs dosyasını iyi biliyor. 
   1930'larda Kıbrıs Türklerini Türkiye'ye göçmeye teşvik eden, 1940'larda ve 50'lerin başında "bizim Kıbrıs diye bir sorunumuz yoktur" diyerek bu meseleyi Yunanistan'la İngiltere arasında bir sorun olarak gördüğünü ilan eden Türkiye, yarım asırdır Kıbrıs dosyasıyla meşgul. 
   Ancak çözümün 'aciliyet' kazanması ve 'siyasi irade'nin teşekkül etmiş bulunması, daha yaratıcı düşünmemizi, çözüm için formüller üretmemizi sağladı. 
   "Tarafların müzakereleri bir noktaya gelince garantör devletler devreye girsin" şeklindeki önerimiz böyle bir yaratıcılığın eseri... 
   Rum ve Yunan tarafı "hayır" diyememiştir... 
   Lozan da böyle Curzon'un ve ona karşı İsmet Paşa ile Rıza Nur'un taktik ataklarıyla, satranç hamleleriyle geçmişti. Böyle bir sürecin eseriydi. 
   "Biz savaşta kazanıp masada kaybederiz" şeklindeki 'galat - ı meşhur'umuz çok doğru değildir. 
   Türk Hariciyesini küçümsemek yanlıştır. 
   Kıbrıs'ta elbette daha işin çok başındayız ama iyi bir başlangıç yapıldığı kesindir. 
   
      
   
</TEXT>
</DOC>
