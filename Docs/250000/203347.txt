<DOC>
<DOCNO> 203347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yasam/yas01.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte töre infazı 
</HEADLINE>
<TEXT>

   Yengesine tecavüz eden genç için aile meclisi kuruldu Başı taşla ezilerek öldürülsün Karar hemen infaz edildi 
   TOLGA ŞARDAN 
   
   Askerdeki kardeşinin eşine tecavüz eden Sefa Geçit 28 , Ankara'da aile meclisinin töre gereği verdiği karar üzerine başı taşla ezilerek öldürüldü. Cinayeti itiraf eden üç akraba, tutuklanarak cezaevine gönderildi. 
   Erzurum'un Tekman ilçesinde oturan Efendi Geçit 20 , geçen yıl askere giderken, amcasının kızı olan eşi Pınar'ı, abisi Sefa Geçit'e emanet etti. Pınar Geçit, kısa süre sonra doğum yaptı. Ancak genç kadın, birkaç ay sonra yeniden hamile kalınca, vahşete ilk adım atıldı. 
   
   Sorguya alındı 
   Durum, Efendi Geçit'in amcası ve kayınpederi Süleyman Geçit'e de bildirildi. 
   Keçiören'de oturan ve olaydan haberi yokmuş gibi davranarak Tekman'a telefon eden Süleyman Geçit, kızı ve yeğeni Sefa'yı Ankara'ya davet etti. Bayram ziyaretine gelen Sefa Geçit, amcasının dünürü Veysel Tekin'in evinde sorguya çekildi. Pınar Geçit'le kuzenlerinin de aralarında bulunduğu 12 kişinin yer aldığı bir ortamda, Sefa Geçit'e yengesine neden tecavüz ettiği soruldu. 
   
   Bayıltan dayak 
   Sefa Geçit'le yüzleştirilen Pınar Geçit de yaşadıklarını anlattı. 
   Genç kadın ikinci hamileliğinin, Sefa Geçit'in tecavüzüyle olduğunu söyledi. Bunun üzerine Sefa Geçit yaptıklarını itiraf etmek zorunda kalınca, aile meclisi de kendisine, 'töre' gereği infaz edileceğini bildirdi. 
   Sefa Geçit, önce kuzenleri ve yengesinin kardeşleri Murat 23 ve Aydın Geçit 29 ile Aydın Tekin 21 tarafından sopayla feci şekilde dövüldü. Üç genç, bayılan Sefa Geçit'i bir araca koyarak Ovacık bölgesine götürdü. 
   
   Taşlanarak öldü 
   Aydın Tekin ve Aydın Geçit, Sefa Geçit'i araçtan indirip menfeze bırakırken, eline büyük bir taş alan Murat Geçit de başına vurmaya başladı. Sefa Geçit'i, başını taşla ezerek öldürdükten sonra eve dönen üç genç, durumu aileye bildirdi. Murat Geçit, daha sonra polise teslim olunca, iki aileden 12 kişi gözaltına alındı. Sorgularında olayı anlatan üç genç, cesedin yerini de gösterdi. Ancak diğer zanlılar 'susma hakkını' kullandı. 
   Polis olay yerine gittiğinde korkunç manzarayla karşılaştı. Vücudunda bıçak izleri de bulunan ve ayakkabısıyla montu olmayan Sefa Geçit'in, öldürücü darbeleri taşla aldığı anlaşıldı. Savcılığa sevk edilen Aydın Geçit, Murat Geçit ve Aydın Tekin cezaevine gönderildi. 
   
   
</TEXT>
</DOC>
