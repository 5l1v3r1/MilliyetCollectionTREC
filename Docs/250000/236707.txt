<DOC>
<DOCNO> 236707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo22.html </URL>
<DATE> 2004/05/02/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Galatasaraylı taraftarlar İstanbulspor maçına fazla ilgi göstermedi... 
</HEADLINE>
<TEXT>

     Galatasaraylı taraftarlar, İstanbulspor ile oynanan lig maçına fazla ilgi göstermediler. 
     Karşılaşmayı yaklaşık 10 bine yakın sarı-kırmızılı taraftar izlerken, 80 bin kişilik Atatürk Olimpiyat Stadı'nda büyük boşluklar kaldı. Taraftarlar, maç öncesinde ''Cim Bom-Boğa el ele hep beraber tribüne'' diyerek tempo tutarken, iki takımın oyuncuları seyircilerin bu isteğini yerine getirmedi. 
     Karşılaşmayı yaklaşık 30 kadar İstanbulspor taraftarı da kendilerine ayrılan yerden izledi. 
     Karşılaşma öncesinde kapalı tribün kapıları açılarak, açık tribündeki taraftarların buraya geçmeleri sağlandı. 
     Galatasaraylı taraftarlar, şampiyonluk yolunda mücadele eden iki takımdan Trabzonspor lehine tezahürat yaparken, Fenerbahçe'nin de şampiyon olamayacağını iddia ettiler. 
     
     SABRİ VE PETRE İLK 11'DE 
     Teknik direktör Hagi, İstanbulspor karşısında geçtiğimiz hafta yapılan Malatyaspor maçında kadroda yer vermediği Sabri ve Petre'yi ilk 11'de sahaya sürdü. Cihan ile Baliç'i ise yedeğe çekti. 
     Malatyaspor maçında oyuna sonradan girmesine rağmen attığı golle ve oynadığı futbolla dikkat çeken Ümit, Hagi tarafından İstanbulspor maçında da yedekler arasında bırakıldı. 
     Galatasaray'da milli maçta sakatlanan Hasan, yapılan kontrollerinde alınan olumlu rapor sonrasında, ilk 11'e alındı. Sarı-kırmızılılarda, cezası nedeniyle Volkan, sakatlıkları nedeniyle de Batista, Emrah ve Suat maçta yer almadı. 
     İstanbulsporlu futbolcular maçtan önce sahada biraraya gelerek galibiyet yemini ederken, Galatasaraylı futbolcular da sahaya ''Avrupa Futbol Haftası 1-9 Mayıs'' yazılı pankartla çıktılar. 
     
</TEXT>
</DOC>
