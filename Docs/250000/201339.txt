<DOC>
<DOCNO> 201339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun21.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Kaplancılara büyük operasyon... 
</HEADLINE>
<TEXT>

     Alman Federal Suç Dairesi BKA , bugün çok sayıdaki binasında arama yaptığı İslami Cemiyet ve Cemaatleri Birliği'nin İCCB yöneticisi Metin Kaplan'ın ifadesini alıyor. 
     Karlsruhe kentindeki Federal Başsavcılık tarafından yapılan açıklamada, Başsavcı Kay Nehm'in, Kaplan'ın verdiği ifadeden sonra hakkında tutuklama kararı çıkarılıp çıkarılmaması konusunda karar vereceği bildirildi. 
     Kaplan, yasağa rağmen İCCB'nin faaliyetlerini sürdürmekle suçlanıyor. BKA ve 13 eyaletin polisi, bugün İCCB'ye ait toplam 1170 binada arama yapmış ve bazı kişileri gözaltına almıştı. 
     1170 binada arama 
     Almanya'da, yasaklanan İslami Cemiyet ve Cemaatleri Birliği İCCB yandaşlarına ait toplam 1170 binada arama yapıldı. 
     Federal İçişleri Bakanlığı tarafından yapılan açıklamada, Federal Suç Dairesi BKA ve eyalet polisinin Baden-Württemberg, Bavyera, Berlin, Bremen, Hessen, Hamburg, Aşağı Saksonya, Kuzey Ren Vestfalya, Rheinland-Pfalz, Saarland, Saksonya, Schleswig-Holstein ve Thüringen eyaletlerinde yapılan aramalara yaklaşık 5 bin 500 polisin katıldığı bildirildi. 
     Yaklaşık 1000 kişinin yasağa uymayarak İCCB'nin faaliyetlerini sürdürmekle suçlandığı, bazı kişiler hakkında terörist bir örgüte üyelik suçundan dava açılabileceği ifade edildi. 
     İçişleri Bakanı Otto Schily, bugün yapılan aramalarla İCCB'nin gizlice sürdürülen faaliyetlerini durdurduklarını belirterek, ''Yeniden örgütlenen ve yasaklanan derneğin anayasa düşmanı faaliyetlerini sürdüren yandaşlarına, ülke çapında yaptığımız aramalarla açıkça gösterdik ki, yasağı ihlal edenlere karşı kararlılıkla mücadele edeceğiz'' dedi. 
     Aramaların, Almanya'daki hukuk ve devlet düzenini suiistismal edenlere açık bir uyarı niteliği taşıdığını ifade eden Schily, ''Radikal İslamcılığın ve terörizmin din ile hiçbir ilgisi yoktur. Bu nedenle anayasa düşmanı yapılanmaları zamanında tespit etmek ve ortadan kaldırmak zorundayız. Bu konuda federal ve eyaletler düzeyinde sıkı bir işbirliği kaçınılmazdır. Federal Suç Dairesi tarafından organize edilen bu geniş çaplı operasyon eyaletler arasında güvenlik ve adli makamların ne kadar iyi şekilde birlikte çalışabildiğini göstermiştir'' diye konuştu. 
     
     SORUŞTURMA BAŞLATILDI 

     Karlsruhe kentinde bulunan Federal Başsavcılık tarafından yapılan açıklamada ise ''kara ses'' olarak bilinen Cemalettin Kaplan'ın oğlu olan İCCB yöneticisi Metin Kaplan ve derneğin 4 eski üyesi hakkında soruşturma başlatıldığı bildirildi. 
     Kaplan'ın, 8 Aralık 2001 tarihinde yasaklanmasına rağmen İCCB'nin faaliyetlerini sürdürmek, diğer 4 eski üyenin ise anayasanın 129 a maddesi uyarınca terörist bir örgüte üye olmakla suçlandıkları belirtildi. 
     Metin Kaplan'ın, yasaklanan derneğin fikir ve düşüncelerini yaymaya yönelik yazdığı ''Tebliğ ve Tavsiyelerim'' adlı kitabının Mart ayından bu yana yayınlandığı kaydedildi. 
     Derneğin eski 4 üyesinin ise bazı hedeflere yönelik saldırılar planlamakla ve adı ''Beklenen Asr-ı Saadet'' olarak değiştirilen ''Ümmet-i Muhammed'' adlı dernek dergisini almak ve dağıtmakla suçlandıkları bildirildi. 
     
     SİLAH VE MÜHİMMAT ELE GEÇİRİLDİ 

     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın yandaşlarına ait binalarda silah ve mühimmat ele geçirildiği bildirildi. 
     Wiesbaden kentindeki Federal Suç Dairesi'nin bir sözcüsü, söz konusu binalarda yapılan aramalarda, miktarı belirtilmeyen silah ve mühimmat ele geçirildiğini, ayrıca bazı kişilerin gözaltına alındığını söyledi. 
     Sözcü, arama yapılan binalarda bazı bilgisayar ve cep telefonlarına, çok sayıda propaganda malzemesine de el konulduğunu kaydetti. 
     Öte yandan, Kaplan'ın avukatı Ingeborg Naumann, Kaplan hakkındaki suçlamaların doğru olmadığını öne sürdü. 
     Naumann, radyo ve televizyon kurumu WDR'ye yaptığı açıklamada, Kaplan'ın serbest bırakıldıktan sonra sadece ailesiyle ilgilenmeye başladığını ve arada bir cuma namazlarında görüldüğünü ileri sürdü. 
     
</TEXT>
</DOC>
