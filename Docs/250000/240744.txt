<DOC>
<DOCNO> 240744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo20.html </URL>
<DATE> 2004/05/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bursaspor, dağılıyor... 
</HEADLINE>
<TEXT>

     Adapazarı'nda Samsunspor'u 1-0 yenmesine karşın kümede kalma mücadelesi verdiği rakipleri Akçaabat Sebatspor, Çaykur Rizespor ve İstanbulspor'un da maçlarını kazanması üzerine Türkiye Süper Birinci Ligi'ne veda eden Bursaspor'un kadrosu da dağılıyor. Yeşil-beyazlı takımda, 10 futbolcunun sözleşmesi sezon sonunda sona eriyor. 
     Teknik Direktör Gheorghe Hagi'nin ayrılmasının ardından Rumen Vintila'dan eldivenleri alan ve başarılı bir çalışma sergileyen kaleci Serdar Kulbilge ile Tamer Coşkun, Mustafa Gürsel ve Serkan Damla gibi takımın as oyuncuları, 31 Mayıs'ta serbest kalacak. 
     Takımın önemli futbolcularından Erol Bulut, Mehmet Al, Tayfun Seven ve Ömer Kılıç da önümüzdeki sezon için dilerlerse başka bir takımla anlaşabilecekler. 
     Bursaspor'un vazgeçilmezleri, Okan Yılmaz, Egemen Korkmaz, Erman Güraçar ve Yakup Sertkaya'nın ise sözleşmeleri 2005 yılında sona erecek. 
     
     YABANCILARIN SÖZLEŞMESİ SÜRÜYOR 
     Yeşil-beyazlı takımdaki yabancı futbolcuların sözleşmeleri ise devam ediyor. 
     Devre arasında transfer edilen Nenad Grozdiç, Milan Osterc ve Neres Junior, sözleşmeleri anlaşmalı olarak feshedilmezse bir yıl daha Bursaspor formasını giyebilecek. 
     Yabancılardan Cornel Fresineanu, Illie Miu ve Bogdan Vintila'nın sözleşmesi ise 2006 yılında son bulacak. 
     
</TEXT>
</DOC>
