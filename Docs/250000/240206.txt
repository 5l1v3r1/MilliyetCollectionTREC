<DOC>
<DOCNO> 240206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/spor/ydemirkol.html </URL>
<DATE> 2004/05/15/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Sezon açılışı 
</HEADLINE>
<TEXT>



Hemen yanımızda bir taraftar oturuyor. Üzerinde bir Mert Meriç forması var. İki sezon önce Galatasaray maçında, Beşiktaş'a verilen ikinci yıldızı protesto etmek için giyilen, her yerinde yıldızlar olan beyaz forma... O forma da tescil edilmemişti hatırlayın... Ama Fenerbahçe de ceza almamıştı. Üç yıldız tartışması bir tarafa, sahadaki oyuncuların üzerinde en olmayacak formalar var. Sapsarı... Sanki Malatya onlar... Çekilen takım fotoğrafı büyük bir ihtimalle hiç bir gazete tarafından şampiyonluk posteri olarak kullanılmayacak. Rakip Malatya ise maçın ciddiyetini indirmeme isteğinden olacak, Sarı - Kırmızı'ları giymemiş... Gerçi giyseler bile oyun ciddiye binmeyecekti. Çünkü maçtan önce kupa verilmiş, çılgınca eğlenilmişti. 
Fenerbahçeli'ler şampiyonluk turuyla ısındılar. Herkesin elektriği boşaldı. Heyecansız ama mutlu tribünlerin de, yani maçtan önce kupa töreniyle sezon kapatılmış, son nokta konmuştu. Bu maç daha çok bir sezon açılışına benziyordu. Konsantrasyonsuzluk 4. dakikada Volkan'ın büyük hatasıyla Malatya'yı öne geçirdi. Rahatlamaya antrenmansızlık da eklenince ikinci gol de geç kalmadı. Luciano'nun sayısı da Fenerbahçe organizasyonunu düzeltmedi. Moral takviyeyle maçı kotarmaya çalıştılar ve ikinci yarıya çubuklu formalarla çıktılar. Böylece bir lig maçı havasına, ya da şampiyonluğu kutlamaya yakışan bir oyuna yaklaşıldı. Ama çok kalabalık saldırıp savunmalarını boş bıraktılar ve Malatya için ideal bir oyun oluştu. Maçın kurtarılmayacağı anlaşılınca yeni bir moral takviye sahneye kondu. Fenerbahçe marşı düşük bir volümle çalınmaya başlandı. Ama nafile... Lig çoktan bitmişti. Son düdüğün çalınıp, ışıkların kapatılıp, havai fişekler atılıncaya kadar Fenerbahçe kalesinde iki gol daha gördü. Ve kutlamalar hiç beklenmedik bir skorun sonrasında biraz da hüzünle yapıldı.. 




</TEXT>
</DOC>
