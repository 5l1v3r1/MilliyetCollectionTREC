<DOC>
<DOCNO> 208375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko43.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
M. Nazif Zorlu Kuruluşun piyasa değeri var, verdiğimiz fiyat ortada 
</HEADLINE>
<TEXT>

     Tüpraş'ın özelleştirilmesinde en yüksek teklifi veren Efremov Kautschuk GMBH grubunda yer alan Zorlu Holding'in Yönetim Kurulu Başkanı Mehmet Nazif Zorlu, ''kuruluşun piyasa değeri var. Dünya değeri var. Verdiğimiz rakam ortada'' dedi. 
     Özelleştirme İdaresi'nden ayrılırken, bir gazetecinin verilen teklifin düşük olduğu yönünde görüşler bulunduğunu hatırlatması üzerine Zorlu, şunları söyledi 
     ''Rakam düşük derken, neye göre söyleniyor, bu tartışılır. Kuruluşun piyasa değeri var, dünya değeri var. Buraya 2 grup birleşerek teklif verdik. Türkiye'de eğer özelleştirme yapılacaksa, bu konudaki spekületif görüşlere katılmıyorum. Bugünkü fiyat ortada. Uzun zamandır çalışarak bu noktaya geldik.'' Ödemelere ilişkin soru üzerine de Zorlu, ödemelerin yüzde 50'sinin peşin, geri kalanının da yüzde 25, yüzde 25 olarak 2 taksitte gerçekleştirilmesinin öngörüldüğünü belirtti. Zorlu, bu konuda bir değerlendirme yapacaklarını, belki de daha yüksek tutarda bir ödemeye gidebileceklerini bildirdi. 
     Zorlu, ortaklık yapılarının yüzde 50, yüzde 50 olduğuna da işaret ederken, yatırım açısından tasarrufa gitmelerinin söz konusu bulunmadığını ifade etti. Kurumun nasıl rekabete geleceği konusunda ellerinden geleni yapacaklarını da vurguladı. 
     
     ÇALIŞANLARIN DURUMU 
     Zorlu, Tüpraş'ta çalışanlarla ilgili bir tasarrufa gidilip gidilmeyeceğinin sorulması üzerine de, çalışanlar açısından kaygılanacak bir durum olmadığını belirtti ve ''Biz, bu ülkede iş imkanı için, istihdam için varız. Önce ülkemiz, kurumumuz ve ailemiz gelir. Çalışanlar da bizim ailemizdir'' dedi. 
     Zorlu, ortaklık yapısının neden son anda açıklandığının sorulması üzerine ise, ''İhaleden 1 gün önce açıkladık. Bu da şeffaflıktır'' diye konuştu. 
     Bir grup çalışanın eylem yaptığının hatırlatılması üzerine de Zorlu, onların da kendilerine göre değerlendirme yaptığını ve eylem yapanlara saygı duyduğunu ifade etti. 
     Bu arada Mehmet Nazif Zorlu, böyle bir güzide kuruluşun ihalesinin sonuçlanmasına Türkiye adına çok sevindiğini söyledi. Zorlu, Zorlu Holding adına 'know how'larını kullanacaklarını, üretim adına da gerekeni yapacaklarından hiç kimsenin şüphesi olmaması gerektiğini vurguladı. 
     
     TATNEFT TEMSİLCİSİ MAGANOV 
     En yüksek teklifi veren Efremov Kautschuk GMBH grubunda yer alan Tatneft'in temsilcisi Nail Maganov da, Türk hükümetine kendilerine ihaleye katılma fırsatı verdiği için teşekkür ettiğini, Tüpraş'ı incelediklerini ve çok iyi bir şirket olduğuna inandıklarını kaydetti. 
     Tatneft'in Tataristan'ın en eski şirketlerinden biri olduğunu ve 1 milyar tonluk 40 yıllık ham petrol rezervleri bulunduğunu anlatan Maganov, bunun Tüpraş için faydalı olacağını bildirdi. 
     Maganov, bu ortaklığın iki ülkenin ilişkilerini geliştireceğini sözlerine ekledi. 
     Bu arada bir gazetecinin, Tatneft'in mali durumunun kötü olduğuna ilişkin duyumlar bulunduğuna ilişkin sorusu ise yanıtsız kaldı. 
     
</TEXT>
</DOC>
