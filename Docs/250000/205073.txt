<DOC>
<DOCNO> 205073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun05.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, deli dana endişesiyle 5 ton eti toplatıyor 
</HEADLINE>
<TEXT>

     ABD'nin batı kıyısındaki Washington eyaletinde bir deli dana vakasının tespit edilmesinin ardından, ülkenin batı kıyısındaki 8 eyalet ve Guam bölgesinden yaklaşık 5 ton et toplatıldı. 
     Amerikan Tarım Bakanlığı yetkilileri, tek bir inekte bulunan erken safhadaki deli dana hastalığının ardından, önlem olarak Washington, Oregon, California, Nevada, Alaska, Montana, Idaho, Hawaii ve Guam'a dağıtılan kırmızı etleri toplatma kararı aldıklarını kaydetti. 
     Hastalık kapan hayvanın etinin, bu bölgelere dağıtılan etler arasında olabileceği sanılıyor. ABD hükümeti adına çalışan veteriner Kenneth Peterson, hayvanın hastalık taşıyan beyin ve bağırsaklarının, etinin dağıtımı yapılmadan çıkarıldığını ve bu yüzden de deli dana hastalığının, bu eti yiyen bir insana bulaşması ihtimalinin de düşük olduğunu savundu. 
     Amerikalı yetkililer hafta sonunda, deli dana hastalığı olan hayvanın Kanada'dan gelmiş olabileceğini ima ettiler. Kanada'da da, Mayıs ayında tek bir inekte deli dana hastalığı çıkmıştı. ABD Tarım Bakanlığı veterinerler başkanı Ron DeHaven, hastalıktan etkilenen hayvanın, Kanada'nın batı kentlerinden Alberta'daki bir çiftliğin etiketini taşıdığını kaydetti. Ancak Kanadalı yetkililer, deli dana hastalığına sahip ineğin nereden geldiğini tespit etmek için çok erken olduğunu ve daha fazla araştırma yapılması gerektiğini belirttiler. 
     Deli dana hastalığına yakalanan ve beyni bundan etkilenen bir hayvanın etini yiyen insanlarda beyin erimesi yaratan, Creutzfeldt-Jacob adı verilen hastalığın ortaya çıktığı ve bu hastalığın 1986 yılında İngiltere'de keşfedilmesinden bu yana bütün dünyada 100'den fazla kişinin ölümüne yol açtığı belirtiliyor. 
     ABD Tarım Bakanlığı'nın toplatma kararı aldığı yaklaşık 5 ton etin, aralarında hasta ineğin de bulunduğu hayvanlardan alındığı ve bu hayvanların 9 Aralık tarihinde kesilerek et satış merkezlerine dağıtıldığı, bu çerçevede etlerin bir kısmının tüketilmiş olabileceği de kaydediliyor. 
     Deli dana olayının ortaya çıkmasının ardından Amerikan etinin en büyük alıcıları konumundaki Japonya, Meksika, Güney Kore gibi ülkeler, Amerikan eti ve sığırına sınırlarını kapadığını açıkladı. Pazar günü, Amerikan etine kapıyı kapatan ülkeler arasına Ürdün ve Lübnan da girdi. 
     Amerikan Tarım Bakanlığı'ndan bir ekip, Japonya'ya giderek, Amerikan etinin sağlıklı olduğu ve gerekli tedbirlerin alındığı konusunda Tokyo'yu ikna etmeye çalışıyor. 
     ABD'de ortaya çıkan bu ilk deli dana vakasının, milyarlarca dolarlık sığır ve et endüstrisini büyük zarara uğratmasından korkuluyor. ABD, yılda 3 milyar dolarlık kırmızı et ihracatı yapıyor. İhraç et oranının yabancı ülkelerin koyduğu yasaklarla düşmesi ve Amerikalı tüketicilerin de kırmızı et alımını azaltması durumunda, sığır ve kırmızı et endüstrisinin büyük zarar görebileceği belirtiliyor. 
     Deli dana hastalığının, inekleri şişmanlatmak için çiftçilerin kullandığı hastalıklı hayvan artığı yemlerinden yayıldığı sanılıyor. 
     
</TEXT>
</DOC>
