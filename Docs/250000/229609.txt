<DOC>
<DOCNO> 229609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko18.html </URL>
<DATE> 2004/04/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Ne alırsan 1 milyon'' cazibesini yitirdi... 
</HEADLINE>
<TEXT>

     Son günlerde satışları yaklaşık yüzde 70 oranında azalan ''Ne alırsan 1 milyon'' sloganıyla piyasaya giren mağazalardan bazıları, müşteri çekebilmek için fiyatları 750 bin liraya çekerken, bazıları ise özellikle Çin mallarına getirilen kalite kontrol ve özdenetim uygulaması nedeniyle kapatmayı düşünüyor. 
     Bir süre önce Türkiye'nin her yerinde sayıları hızla artan ''Ne alırsan 1 milyon'' sloganıyla satış yapan mağazalar, ilk açıldıkları günlerde büyük ilgi gördü. 
     Tamamen Çin'den ithal edilen ürünlerin pazarlandığı bu mağazalarda ucuzluk nedeniyle çoğu kez adeta izdiham yaşanırken, vatandaşların yerli üretimden vazgeçmeleri yüzünden özellikle Türk hediyelik eşya sektörü büyük yara aldı. 
     Artan talep nedeniyle kısa süre içerisinde sadece Konya genelinde 100'e yakın mağaza açıldı. Ancak aradan geçen süre içinde çeşitlilik azalınca mağazalar eski cazibesini yitirmeye başladı. 1 ay öncesine göre satışları yüzde 70 oranında azalan mağazaların bazıları müşteri kazanmak amacıyla fiyatları düşürerek, satış parolasını ''Ne alırsan 750 bin'' olarak değiştirdi. 
     Çin mallarına getirilen kalite kontrol ve özdenetim uygulaması nedeniyle eskisi kadar Çin kaynaklı ürün bulamayan mağazaların bazıları ise satışlarındaki düşüş ve talepteki daralma yüzünden kapatmayı düşünüyor. 
     ''Ne alırsan 1 milyon'' mağazası olan Mevlüt Ünsal, bir süre önce başlayan fırtınanın yerini şimdi derin bir sessizliğe bıraktığını, eski yoğunluğun kalmadığını söyledi. 
     Kendisine ait aynı türdeki 3 mağazadan birisini kapatmayı düşündüğünü ifade eden Ünsal, ''Diğer mağazamızda da müşteri çekebilmek için fiyatlarımızı 750 bin liraya düşürdük. Satışlar giderek azalıyor'' dedi. 
     Başka bir mağazanın sahibi Mehmet Ali Sönmez ise Çin mallarında eskisi kadar çeşit bulamadıklarını, vatandaşlara yeni seçenekler sunamadıkları için de satışlarının ciddi boyutlarda düştüğünü bildirdi. 
     
     ÇİN YERİNE YERLİ ÜRÜNLER SATILMAYA BAŞLADI 

     Bunun artık bir sektör olduğunu, bazılarının zor da olsa bu işe devam edeceğini, bazılarının ise son vereceğini vurgulayan Sönmez, ''Yerli ürünler gelmeye başladı ancak, fiyatlar Çin mallarında olduğu kadar ucuz değil. Maliyet arttığı için mağazalardan bir bölümü kapatmayı planlıyor. Bazıları da fiyatları yukarı çekerek işine devam etme mücadelesi veriyor'' diye konuştu. 
     Konya Esnaf ve Sanatkarlar Odaları Birliği Başkanı Bekir Duvarcı, Türkiye'de çok sayıda açılan bu mağazaların neredeyse yerli üretimi bitirme noktasına getirdiğini anlattı. 
     Çin mallarının girişi ve iç piyasaya yayılması yüzünden birçok firmanın zor günler geçirdiğini ifade eden Duvarcı, Çin mallarının ithalatının yasaklanmasını istediklerini ve bu konuda büyük mücadele verdiklerini söyledi. Sonunda Çin mallarına karşı mücadelede başarılı olduklarını dile getiren Duvarcı, artık iç piyasaya eskisi kadar Çin malının giremeyeceğini anlattı. 
     Konya Ticaret Odası Başkanı Hüseyin Üzülmez ise, Çin mallarının Türkiye ekonomisine büyük zarar verdiğini belirterek, bu yüzden ekonominin lokomotifi konumunda olan çok sayıda KOBİ'nin kapanma tehlikesi yaşadığını kaydetti. 
     Çin'den gelen mallara getirilen kalite kontrol ve özdenetim uygulaması nedeniyle çeşitliliğin azalmış olabileceğini belirten Üzülmez, ''Bu mağazaların satışları daha da azalacak ve yerli ürün tercih edilmeye başlanacak. Ne alırsan 1 milyon rüzgarının hızı kesildi. Açılan mağazaların büyük bir kısmının kapanacağını sanıyorum'' dedi. 

     
</TEXT>
</DOC>
