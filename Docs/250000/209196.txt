<DOC>
<DOCNO> 209196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun06.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçak parasına hapis 
</HEADLINE>
<TEXT>

   Bademcik ameliyatını yapacağı hastasından 150 milyon bıçak parası alırken yakalanan Yalova Devlet Hastanesi doktorlarından Feridun Irmak'a 20 ay hapis ve ömür boyu memuriyetten men cezası verildi 
   SÜHEYLA GÖZDERELİLER DHA 
   
   Yalova Ağır Ceza Mahkemesi, bademcik ameliyatını yapacağı hastasından bıçak parası adı altında 150 milyon lira aldığı iddia edilen Operatör Dr. Feridun Irmak'ı 20 ay hapis ve ömür boyu memuriyetten men cezasına çarptırdı. 
   Yalova Devlet Hastanesi'nde Kulak Burun Boğaz uzmanı olarak çalışan 35 yaşındaki Operatör Dr. Irmak, geçen yıl, bademcik ameliyatı yapacağı Sibel Gül adlı hastasından, "bıçak parası" adı altında istediği 150 milyon lirayı muayenehanesinde alırken polise suçüstü yakalandı. 
   
   Gözler Yargıtay'da 
   Çıkarıldığı mahkemece serbest bırakılan Irmak hakkında Yalova Ağır Ceza Mahkemesi'nde "İrtikap" suçundan dava açıldı. Irmak hakkında açılan dava dün sonuçlandı. Mahkeme heyeti, kendisine yöneltilen suçlamayı kabul etmeyen Irmak'a, 20 ay hapis ve ömür boyu memuriyetten men cezası verdi. Irmak, Yargıtay'ın aldığı cezayı onaması halinde cezaevine girecek. 
   Ankara Tabip Odası Hukuk Bürosu'ndan Avukat Elif Uysal, mahkemenin bıçak parası kararıyla ilgili olarak şunları kaydetti 
   
   Meslekten men edilebilir 
   "Bu yönde kararların mahkemelerce verilmesi yasal olarak mümkündür. Ayrıca hekimlere yönelik 1219 Sayılı Kanun'un 28 maddesine göre de suçtur. Bu tür durumlarda 'Yüksek Onur Kurulu' kararıyla da mesleklerinden men edilebilirler." 
   
   
</TEXT>
</DOC>
