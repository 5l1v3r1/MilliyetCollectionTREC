<DOC>
<DOCNO> 246570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo11.html </URL>
<DATE> 2004/06/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Atalay Ali Sami Yen'i yenilemek, gecekonduya makyaj yapmaya benzer 
</HEADLINE>
<TEXT>

     Gençlik ve Spor Genel Müdürü Mehmet Atalay, Galatasaray'ın Ali Sami Yen Stadı'nı yenilemeye çalışmasının, ''gecekonduya makyaj yapmaya benzediğini'' söyledi. 
     Işık Sigorta'nın düzenlediği ''11 Altın Adam'' yarışmasına onur konuğu olarak katılan Atalay, Galatasaray'ın sadece hava muhalefetinin olduğu günlerde Ali Sami Yen Stadı'nda maçlarını oynayacağını düşündüğünü, diğer günlerde Atatürk Olimpiyat Stadı'nı kullanacağını tahmin ettiğini ifade etti. 
     Kulüplerin GSGM'ye 10 trilyon lira stat kiralama borcunun bulunduğunu ifade eden Mehmet Atalay, ''Bu konuda hem kulüpler, hem de biz sıkıntı yaşıyoruz. Paraları almazsanız, teftişlik duruma gelirsiniz, almamız halinde de kulüpler zor durumda kalıyor ki bunu istemiyoruz. Sıkıntıyı aşmaya çalışıyoruz'' dedi. 
     Beşiktaş ile dolar üzerinden yaptıkları anlaşmayı Türk Lirası'na çevirdiklerini anlatan Atalay, Galatasaray ile de bu konuda görüşme yapacaklarını dile getirdi. 
     
     ''HÜKEMETİN ADAYI YOK'' 

     Mehmet Atalay, hükümetin Futbol Federasyonu Genel Kurulu'nda başkan adayının olmadığını, bundan sonra da olmayacağını açıkladı. 
     ''Adayım diyene hayırlı olsun, olmayana da hayırlı olsun'' dediklerini belirten Atalay, bu işe girmeyeceklerini, ancak bütünüyle dışında da olamayacaklarını söyledi. 
     Çok sayıda federasyonu özerkleştireceklerini kaydeden Mehmet Atalay, şu anda kendilerine bağlı federasyonlara dahi müdahale etmediklerini bildirdi. 
     Futbol Federasyonu Merkez Hakem Kurulu'na ekonomik özgürlük getirdiklerini anlatan Atalay, bunu da hakemlerin isteği ile yaptıklarını kaydetti. 
     
     ''ŞİDDET YASASI UYGULANACAK'' 

     Mehmet Atalay, yeni yılda şiddet yasasının mutlaka uygulanacağını söyleyerek, 'Bu konudaki yönetmelik de İçişleri ve Adalet Bakanlığı, Jandarma Genel Komutanlığı ve Sayıştay'dan onay alınarak yapıldı. Artık uygulama konusunda çalışmalar yapılıyor. Valiler, artık cezaları verebilecek. Her kesimi ilgilendiren ciddi yaptırımlar var. Hakemler rahatlayacak, kötü tezahüratlardan kurtulacaklar'' diye konuştu. 
     Atina Olimpiyatları'na 63 sporcu ile gideceklerini, ancak bunun övünülecek bir rakam olmadığını bildiren Mehmet Atalay, olimpiyatlarda 5'i altın toplam 10 madalya beklediklerini kaydetti. 
     Mehmet Atalay, Uluslararası Olimpiyat Komitesi'nin IOC aday kentleri belirlerken, eskiden olimpiyat düzenlemiş ülke ve kentleri seçmesinin fair-play ve olimpizm ruhuna uygun düşmediğini ve çok ciddi bir ayıp işlendiğini ifade etti. 
     
     DOĞAN ''ZAAFLARIMIZI GİDERDİĞİMİZDE BAŞARILI OLURUZ'' 

     Toplantıya katılan Trabzonspor Teknik Direktörü Ziya Doğan, geçen sezon orta saha ve defansta inanılmaz zaaflarının bulunduğunu, bunları giderdikleri zaman başarılı olacaklarını söyledi. 
     Eskiden olduğu gibi Avrupa kupalarında sahaya kompleksli bir şekilde çıkmayacaklarını belirten Doğan, ''Şampiyonlar Ligi'nden de başarı bekliyoruz. Tecrübesiz oyuncularıma bunu inandırabilirsem, hedefimize ulaşabiliriz. Geçen sezon sıkıntılarımız vardı, aynı zaaflara bu sezon düşmek istemiyoruz'' diye konuştu. 
     Hakem İsmet Arzuman ise ''Maçların hakemlerin torbadan mı, yoksa seçilerek mi belirlensin'' sorusunu, ''Biz sadece güven istiyoruz. Nasıl belirlenirse belirlensin, güven verilsin'' diye yanıtladı. 
     A Milli Futbol Takımı eski sorumlusu Ayhan Bermek de İstanbulspor'u almasının önerilmesi üzerine, ''İstanbulspor gibi Türk futbolunun önemli bir kulübü için bize düşen görev varsa, grubum olarak bunu üstlenirim'' dedi. 

     
</TEXT>
</DOC>
