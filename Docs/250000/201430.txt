<DOC>
<DOCNO> 201430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur08.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
10 trilyon size çıksa ne yaparsınız ... 
</HEADLINE>
<TEXT>

     Milli Piyango İdaresi'nin yılbaşı özel çekilişinde, tam bilet için vereceği 10 trilyon liralık ikramiye herkesin hayallerini süslerken, Adana'da paraya yön veren kişiler, birbirinden ilginç ve farklı değerlendirmede bulundu. 
     Adana Defterdarı İhsan Akyol, büyük ikramiyeyi kazanması durumunda, bir kısmını kendi ve yakınlarının ihtiyaçları için harcayacağını, bir bölümünü nakit para olarak borsa da ya da döviz olarak değerlendirebileceğini belirterek, şunları söyledi 
     ''Paranın kalan bölümüyle de kendi meslek alanım olduğu için yeminli mali müşavirlik ve uluslararası denetim firması kurarak değerlendirmeyi düşünürüm. Çıkmasa da hayal kırıklığı yaşamam. Nihayetinde, bu tür oyunlar şans oyunlarıdır.'' Adana Sanayi Odası ASO Başkanı Ümit Özgümüş, büyük ikramiyenin kendisine çıkması halinde sanayiden vazgeçerek, ticarete ve organik tarıma yatırım yapabileceğini söyledi. 
     Özgümüş, ''Çünkü Türkiye'de sanayicilik çok zor, uzun vadeli planlar yapamıyorsunuz. Döviz kurunun rekabet gücüne neden olduğu olumsuz etkiden dolayı, artık sanayiden ve ihracattan para kazanmak çok zor'' dedi. 
     Adana Ticaret Borsası ATB Başkanı Fethi Coşkuntuncel de Türkiye'de tekstil sektörünün her yıl yüzde 25 büyüdüğünü belirterek, büyük ikramiye ile en iyi yatırımın tekstile yapılabileceğini söyledi. 
     
     ''BELEDİYENİN BORCUNU ÖDERİM'' 
     Adana Büyükşehir Belediye Başkanı Aytaç Durak'ın, büyük ikramiye hayali ise iş dünyasından çok farklı. Durak, Hazine'nin, Belediye'nin borçlarına aylık yüzde 4 faiz uyguladığını belirterek, ''İkramiye bana çıkarsa, bu parayla Belediye'nin borcunun bir kısmını kapatırım'' diye konuştu. 
     Adana Çiftçiler Birliği Başkanı Cumali Doğru ise ekonomisi tarıma dayalı bir kentte yaşadığını ve yıllardır çiftçilik yaptığını belirterek, ''Büyük ikramiye bana çıkarsa, tarıma dayalı sanayi tesisi kurarak değerlendiririm. Böylece istihdam yaratır, işsizlik sorununa bir nebze de olsa çözüm getirmiş olmanın huzurunu yaşarım'' dedi. 
     
     ''İŞ BİLEN KİŞİYE ÇIKARSA İYİ OLUR'' 
     Çukurova Üniversitesi Ç.Ü Tıp Fakültesi Psikiyatri Anabilim Dalı Başkanı Prof. Dr. Mehmet Ünal da büyük ikramiyenin kişilerde psikolojik sorunlara yol açabileceğine işaret etti. Ünal, şunları söyledi 
     ''Milli Piyango'ya bir şans oyunu gözüyle bakılmalı. Fazla hayale kapılan kişiler, hüsrana uğradıklarında psikolojik sorunlarla karşılaşabilirler. Bu şans oyunu, geçici bir heyecan olarak düşünülmeli. Çünkü milyonlarca kişi bilet alıyor, bunlardan şansı olanlar seviniyor. 
     
</TEXT>
</DOC>
