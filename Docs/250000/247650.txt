<DOC>
<DOCNO> 247650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/guncel/gun05.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan soru 
</HEADLINE>
<TEXT>


Ortaöğretim Kurumları Öğrenci Seçme ve Yerleştirme Sınavı'nda Atatürk'ün dinle ilgili sözlerinin yorumlatılarak sorulması tepki topladı. CHP milletvekilleri, "Atatürk'ü kullanıyorlar" dedi... 

BAHAR ATAKAN Ankara 

Milli Eğitim Bakanlığı'nca dün yapılan Liselere Giriş Sınavı'nda ilköğretim öğrencilerine "Atatürk'ün sözlerine yer verilerek din kültürü ve ahlak bilgisi sorusu" yöneltilmesi dikkat çekti. Atatürk'ün din eğitiminin okulda yapılmasına işaret eden bir sözünü öğrencilere yorumlatan soru, bazı veliler ve eğitimcilerden tepki aldı. 
Sosyal Bilimler Testi'nde "din kültürü ve ahlak bilgisi dersini okuyanlar aşağıdaki soruları cevaplayacaklar. Okumayanlar bunun yerine aynı numaralı sosyal bilgiler sorularını cevaplayacaklar" yazılı kutuyla öğrenciler uyarıldı. A kitapçığında 22, B kitapçığında da 25 numaralı soru olarak bu soruya yer verildi. Doğru yanıtı A şıkkı olan soruya ilişkin MEB yetkilileri yorum yapmazken, siyasilerin ve eğitimcilerin yorumları şöyle 
CHP'li Emin Koç Atatürk'ün söylediği gayet açık. AKP dini siyasete alet ediyor. Atatürk'ü kullanıyorlar. CHP'li Mustafa Gazalcı Okullarda seçmeli din dersi koyabilmek için kamuoyu yoklaması yapıyorlar. Ama bu ters tepecek.Eğit - Der Genel Başkanı Kasım Koç Din eğitiminin en iyi yapıldığı yerin okul olduğu yönünde tabanlarına mesaj vermek istiyorlar. Atatürk kılıf olarak kullanılıyor. 

İşte Atatürk'ün sözleri... 

Soruya da konu olan Atatürk'ün 1923'teki açıklaması şöyle "Bizim dinimiz akla en uygun ve en tabii bir dindir. Ve ancak bundan dolayıdır ki son din olmuştur. Bir dinin tabii olması için akla, fenne, ilime ve mantığa uygun olması lazımdır. Bizim dinimiz bunlara tamamen uygundur. Müslümanların toplumsal hayatında, hiç kimsenin özel bir sınıf olarak varlığını korumaya hakkı yoktur. Kendilerinde böyle bir hak görenler dini hükümlere uygun hareket etmiş olmazlar. Bizde ruhbanlık özel din adamları sınıfı yoktur. Hepimiz eşitiz ve dinimiz hükümlerini eşit olarak öğrenmeye mecburuz. Her kişi dinini, din işlerini, imanını öğrenmek için bir yere muhtaçtır. Orası da okuldur." 


</TEXT>
</DOC>
