<DOC>
<DOCNO> 215804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur18.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Kıbrıs'ta olumlu bir sonuca ulaşmak hepimizin dileği 
</HEADLINE>
<TEXT>

     Cumhurbaşkanı Ahmet Necdet Sezer, Kıbrıs'ta başlayacak müzakerelerin Türkiye ve KKTC'nin ulusal çıkarlarını sağlayacak olumlu bir sonuca ulaşmasının herkesin dilediği olduğunu belirtti. 
     Cumhurbaşkanı Sezer, İran'a hareketinden önce Esenboğa Havalimanı'nda gazetecilere açıklamalarda bulundu. Tahran'da yarın düzenlenecek Gelişen Sekiz Ülke D-8 Devlet Hükümet Başkanları Dördüncü Doruğu'na katılmak üzere İran'a gittiğini belirten Sezer, İran İslam Cumhuriyeti Cumhurbaşkanı Muhammet Hatemi'nin çağrılısı olarak yapacağı ziyaret sırasında Devlet Bakanı ve Başbakan Yardımcısı Abdullatif Şener'in de kendisine eşlik edeceğini söyledi. 
     Sezer, Devlet Bakanı ve Başbakan Yardımcısı Şener'e bağlı kuruluşların temsilcilerinin, Doruk Toplantısı öncesinde düzenlenen toplantılara katılmak üzere Tahran'da bulunduklarını kaydetti. 
     Çok boyutlu bir dış politika izleyen Türkiye'nin, Gelişen Sekiz Ülke çalışmalarına önem verdiğini ifade eden Sezer, şöyle devam etti ''1997 yılında oluşturulan, ilkeleri ve kapsadığı coğrafi alan itibariyle bölgesel olmaktan çok küresel bir oluşum özelliği taşıyan Gelişen Sekiz Ülke, üye ülkeler arasında ekonomi ve ticaret alanlarındaki işbirliğinin geliştirilmesini, üye ülkelerin dünya ekonomisi içindeki konumlarının iyileştirilmesini ve uluslararası alanda karar alma düzeneklerine güçlü biçimde katılımlarının sağlanmasını hedeflemektedir.'' Doruk Toplantısı'nda, Gelişen Sekiz Ülke bünyesinde geliştirilen işbirliğinin geldiği aşamanın değerlendirileceğini, bunun daha da geliştirilmesi için görüş alışverişinde bulunulacağını belirten Sezer, ''Bu bağlamda, Gelişen Sekiz Ülke'nin çalışmalarına ivme kazandırılması olanakları üzerinde durarak, etkinlik ve verimliliğinin artırılmasını öngören bir dizi önlemi görüşeceğiz'' dedi. 
     Üye ülkelerin bakanları ile Gelişen Sekiz Ülke Komiserlerinin, 15-16 Şubat günlerinde Tahran'da yaptıkları toplantılarda, bu yönde gelişmeler kaydettiklerini ifade eden Sezer, üye ülkelerin işadamlarını biraraya getiren, Gelişen Sekiz Ülke İkinci İş Forumu'nun da 14-15 Şubat günleri Tahran'da başarıyla gerçekleştirildiğini öğrendiğini kaydetti. 
     Cumhurbaşkanı Sezer, Doruk'un, yarın bir Sonuç Bildirisi'nin kabul edilmesiyle çalışmalarına son vereceğini belirterek, ''Dördüncü Gelişen Sekiz Ülke Doruğu'nun ülkemiz açısından verimli geçmesini, üye ülkeler arasındaki anlayış, işbirliği ve dayanışmanın güçlendirilmesine hizmet etmesini ve gündemindeki sorunların çözümüne katkıda bulunmasını diliyorum'' diye konuştu. 
     
     KIBRIS GÖRÜŞMELERİ 

     Cumhurbaşkanı Sezer, Kıbrıs konusundaki görüşmelere de değinerek, Türkiye'nin, Kıbrıs'taki soruna kalıcı bir çözümün bulunması için New York'taki görüşmelerde bu dileğini bir kez daha ortaya koyduğunu söyledi. 
     Sezer, 13 Şubat'ta Birleşmiş Milletler Genel Sekreteri'nin açıkladığı gibi, müzakere yöntemi tarihinde anlaşma sağlandığını belirterek, ''Ada'da başlayacak müzakerelerin Türkiye ve KKTC'nin ulusal çıkarlarını sağlayacak olumlu bir sonuca ulaşması hepimizin dilediğidir'' dedi. 
     
</TEXT>
</DOC>
