<DOC>
<DOCNO> 216158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yasam/yas05.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğanın kurtuluş savaşı başladı... 
</HEADLINE>
<TEXT>

   Türkiye'de nesli tükenmekte olan hayvanları ve 266 önemli doğa alanını korumak için büyük bir kampanya başlatıldı 
      AYTEN GÖRGÜN ÖZEL İstanbul 
   
   ATLAS Dergisi ve Doğa Derneği, Türkiye'de tanımlanan 266 önemli doğa alanının korunmasını sağlamak amacıyla "Sıfır Yok Oluş Kampanyası" başlattı. Türkiye'de nesli tükenmekte olan binlerce kuş, bitki, kelebek ve kurbağaları korumak için başlatılan kampanyanın tanıtımı dün Hilton Oteli'nde yapıldı. Dünya Kuşları Koruma Kurulu temsilcisi ve Yeşil Atlas Dergisi Editörü Güven Eken, "Bu Türkiye'de doğanın kurtuluş savaşı, hatta dünyadaki doğanın kurtuluş savaşı" diyerek kampanyayı tanımladı. 
   
   Yüzde 80'i korunmuyor 
   BUGÜNE kadar Türkiye'nin tanımlanmış 266 önemli doğa alanı bulunduğunu belirten Eken, toplam 14 milyon 894 bin 169 hektar olan ve Türkiye'nin yüzölçümünün yüzde 19'unu kapsayan bu alanların yüzde 20'sinin koruma altında olduğunu, yüzde 80'inin ise koruma statüsüne sahip bulunmadığını anlattı. Eken, bu alanların etkili korunması halinde canlı türlerinin ve doğal kaynakların yok oluşunu durdurmak için büyük bir adım atılmış olacağını söyledi. 
   
   
</TEXT>
</DOC>
