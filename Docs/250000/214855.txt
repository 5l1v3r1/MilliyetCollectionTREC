<DOC>
<DOCNO> 214855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/ekonomi/eko02.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta çözüm umudu en çok borsaya yaradı 
</HEADLINE>
<TEXT>

   New York'taki görüşmelerde Türk tarafının usta bir manevra yaparak üç aşamalı planla bir adım öne geçmesi piyasaları coşturdu. Borsa yüzde 4.92 prim yaptı 
   SONGÜL HATISARU 
   
   AB'ye giriş yolunda ön kapı niteliğinde bulunan Kıbrıs konusunda Türk tarafının piyasaları memnun edecek şekilde uzlaşmacı bir tavır içinde olması borsaya alım getirdi. KKTC Cumhurbaşkanı Rauf Denktaş'ın Rum tarafına oranla plana itiraz noktalarını daha aza indirgemesi ve önceki görüşmelerin aksine daha uzlaşmacı bir tutum sergilemesi faiz ve kuru da gevşetti. 
   Denktaş, ilk etapta 15 Mart'a kadar tarafların görüşmeye devam etmesi, sonuç alınamaması durumunda Yunanistan ve Türkiye'nin devreye girmesi, yine bir sonuç çıkmaması durumunda ise 31 Mart'ta uzlaşmaya varılamayan noktaların Annan tarafından netleştirilmesinden oluşan bir teklif sunmuştu. Bu teklif piyasalarda Kıbrıs'ta çözüm umutlarını artırarak Türkiye'nin AB yolunda avantaj sağladığına ilişkin beklentileri kuvvetlendirdi. Faiz yüzde 24.30'a geriledi. Dolar ise yabancı satışlarının etkisiyle 20 bin liralık düşüşle 1 milyon 320 bine geriledi. Gösterge 2034 vadeli eurobondun fiyatı ise 101 dolar seviyesinden 104'e yükseldi. 
   Bono piyasasındaki temkinli iyimser tutuma karşın borsa beklentileri hızla satın aldı. İMKB 100 Endeksi 885 puan artarak 18.885 puandan kapandı. Kıbrıs'ta çözüm yolunda umudun artması işlem hacmini de artırdı. İşlem hacmi uzun bir aradan sonra 1 katrilyon liranın üstüne çıktı. Kıbrıs görüşmelerinin Türkiye'nin lehine sonuçlanacak bir şekilde tamamlanması durumunda borsadaki yükselişin devamının gelmesi bekleniyor. 
   
   Temettü vaadi yabancıyı cezbetti    Fenerbahçe'nin halka arzında yabancılara ayrılan 3 milyon dolarlık tahsisatın üç katı üzerinde talep geldiği öğrenildi. 10 bin kongre üyesine ayrılan üç milyon dolarlık tahsisat için de yoğun bir talep olduğu söyleniyor. Halka arzda küçük yatırımcıya 14 milyon dolar civarında tahsisat yapıldı. 
   
   Tahsisat artırılabilir 
   Ancak pazartesi günü talep toplama işlemleri sonuçlandığında yatırımcıların alabileceği maksimum tutar belli olacak. 
   Konsorsiyuma katılan aracılardan edinilen izlenim gelen talep miktarına bakıldığında hissenin kısa vadeli prim yapma beklentisiyle bundan kazanç sağlamak isteyenlerin k ğıda yöneldiği şeklindeydi. Yabancılardan gelen yoğun talep karşısında tahsisatın artırılmasının ancak diğer taraflarda yeterli talebin gelmemesi durumunda mümkün olabileceği belirtildi. Bunun ise yoğun talep nedeniyle gerçekleşme olasılığının çok düşük olduğu belirtiliyor. 
   
   
</TEXT>
</DOC>
