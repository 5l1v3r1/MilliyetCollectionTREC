<DOC>
<DOCNO> 221937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/spor/spo05.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyollar şaşkın 
</HEADLINE>
<TEXT>

   Valencia'ya bu sezon Avrupa'daki ilk yenilgisini tattıran Gençlerbirliği, İspanya'da geniş yankı uyandırdı. Gazeteler, çeyrek finalin zora girdiğini yazarken, temsilcimize övgüler yağdırdı 
   
   'Anlamsız Valencia' 
   UEFA Kupası 4. tur ilk maçında Valencia'yı tek golle deviren Gençlerbirliği, İspanyolları şaşırtırken, El Pais gazetesi, "Tanınmamış Gençlerbirliği, yedeklerle çıkan İspanyol ekibini bozguna uğratıyor" diye yazdı. "Valencia'nın anlamsızlığı" başlığını atan gazete, Teknik Direktör Rafael Benitez'in birkaç futbolcusunu dinlendirmek amacıyla Valencia'da bırakmasının takımına pahalıya mal olabileceğini yazdı. 
   
   'Dağınık futbol' 
   EL Mundo gazetesi de, "Avrupa'da ilk sendeleme" başlığını kullandığı haberinde, "Valencia, UEFA Kupası'nın beklenmedik sürprizi Gençlerbirliği karşısında düşüyor. Benitez'in oyuncuları çok dağınık oynadılar" görüşünü savundu. Gazete, Valencia'nın Gençlerbirliği'nin attığı gole cevap veremeyecek halde olduğunu da kaydetti. La Razon ise "Valencia herşeyi Mestalla Stadı'na bıraktı" yorumunu yaptı. 
   
   'Kafasını kullanamadı' 
   MARCA gazetesi de "Gençlerbirliği, ilk maçta penaltı ve boğucu baskı sayesinde avantaj sağladı. Valencia, ilk maçta iyi bir futbol gösteren rakibi karşısında rövanşta işleri yoluna koymanın çarelerini aramadı" diye yazdı. As gazetesi ise "Valencia, Ankara'da kafasını kullanamadı" başlığını attı. Bu arada Gençlerbirliği'nin "İspanya'nın acısını paylaşıyoruz" yazılı pankartla sahaya çıkması da alkışlandı. 
   
   Gençler'in çilingiri    İLHAN GÜLER 

      Penaltı ustası 
   ÖNCE Parma, ardından Valencia maçları. Zamanın durduğu, nefeslerin tutulduğu 19 Mayıs Stadı'nın sessizliğe büründüğü o anda, çok kritik iki penaltı atışında topun başına gelen Filip Deams'in soğukkanlı, ama "ustaca vuruşları" unutulacak gibi değildi. 2.5 yıldır başarıyla forma giyen Belçikalı oyuncu, her zamanki "mütevazılığı" ile evinin kapılarını ilk kez Milliyet'e açtı. 
   
   'Teklif almadım' 
   ALDIKLARI galibiyetin tur için yeterli olmadığına dikkat çeken Filip, "Ama avantaj bizde" ifadesini kullandı. Belçikalı oyuncu, transfer dedikodularıyla ilgili ise "Bugüne kadar hiçbir resmi teklif gelmedi. 2005 yılına dek sözleşmem var. Gençlerbirliği de Galatasaray, Beşiktaş ve Fenerbahçe gibi büyük kulüp. Burada çok mutluyum" açıklamasını yaptı. 
   
   Duvar ördü    BLACKBURN maçının 45. dakikasında Gökhan'ın sakatlanmasının ardından pek çok kişi içinden "eyvah" çekmişti. Avrupa macerasının hemen başında Gençlerbirliği kalesini teslim alan Damir adeta devleşti, üç direk arasına duvar ördü. 21 yaşındaki Sloven kaleci, "Gün geçtikçe daha iyiye gidiyorum, deneyim kazanıyorum" diye konuştu. 
   
   'Valencia'yı unuttuk'    GENÇLERBİRLİĞİ Teknik Direktörü Ersun Yanal, UEFA Kupası'nı geride bıraktıklarını, rotayı Fenerbahçe ile oynanacak Türkiye Kupası'na çevirdiklerini ifade etti. Yanal, "Gelecek sezon Avrupa hedefine ulaşmak için Fenerbahçe'yi yenmeliyiz" dedi. Bu arada MNG Holding Başkanı Mehmet Nazif Günal'ın, Gençlerbirliği'ne rövanş maçı için özel uçak tahsis edeceği, turun geçilmesi durumunda ise 80 bin dolarlık ücreti almayacağı bildirildi. 
   
   
</TEXT>
</DOC>
