<DOC>
<DOCNO> 211031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun22.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi Endonezya'da... Tayland'da tavuklar itlaf ediliyor... 
</HEADLINE>
<TEXT>

     Endonezya'daki tavuklarda da kuş gribine rastlandığı, ancak hastalığın insanlara bulaştığına ilişkin herhangi bir kanıt bulunmadığı bildirildi. 
     Endonezya Tarım Bakanlığı yetkilisi Tri Satya Putri Naipospos, ''Endonezya'da kuş gribinin varlığı doğrulandı, ancak şu ana kadar hastalığa yakalanan kimse olmadı'' dedi. 
     Yetkililer, ülkede kasım ayından bu yana 4.7 milyon kadar tavuğun yüzde 60'ının yalancı tavuk vebası Newcastle hastalığı , yüzde 40'ının da yalancı tavuk vebası ile kuş gribinin bir bileşimi yüzünden telef olduğunu açıkladı. 
     Endonezya, daha önce ülkede kuş gribi olmadığını belirtmiş, Java'nın doğusunda ve Bali adasında son üç ayda binlerce tavuğun telef olmasını da, insanlara bulaşmayan yalancı tavuk vebasına bağlamıştı. 
     
     TAYLAND'DA MİLYONLARCA TAVUK İTLAF EDİLİYOR 
     Öte yandan, Bangkok'un batısındaki Kançanaburi bölgesinden alınan tavuk numunelerinde de grip virüsü bulunduğunu açıklayan Tayland Tarım Bakanı Yardımcısı Newin Şidşop, hastalığın tespit edildiği bir başka bölge olan Suphan Buri'deki milyonlarca tavuğun itlaf edilmesi için 400 askerin bölgeye getirildiğini bildirdi. 
     Askerlere 100 kadar mahkum da yardım edecek. 
     Tayland'da tavukların çuvallara doldurularak canlı halde gömülerek itlaf edildiği belirtiliyor. 
     Kuş gribinin insanlara bulaşan tehlikeli türü, Vietnam'da 6 kişinin ölümüne neden olmuş, Tayland'da da 2 kişinin hastalığa yakalandığı açıklanmıştı. 
     
</TEXT>
</DOC>
