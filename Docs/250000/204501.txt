<DOC>
<DOCNO> 204501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/spor/spo15.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İran'ı yendik    ADAPAZARI'NDA devam eden 9. Turgut Atakol Uluslararası Gençler Basketbol Turnuvası'nda Türkiye, İran'ı 69 - 67 mağlup etti. Günün diğer maçında ise Sırbistan Karadağ, Çankaya Üniversitesi'ni 63 - 60 yendi. Turnuva bugün yapılacak Çankaya Üniversitesi - İran ve Türkiye - Sırbistan Karadağ maçlarıyla sona erecek. 
   
   Rize beklemede    ÇAYKUR Rize yönetimi, transfer harekatını yılbaşı sonrasına bıraktı. Ünal, Murat Sözkesen, Evren ve Tetteh'e kulüp bulmasını söyleyen yönetim, Portekiz'in Braga takımının orta saha oyuncusu Vagner ve forvet oyuncusu Nene'yi transfer etmek için Portekiz'e çıkarma yapacak. 
   
   Doğan oluyor    KONYASPOR, Ziya Doğan'la 1 yılı opsiyonlu 1,5 yıllık sözleşme konusunda prensipte anlaşmaya varıldı. Dün yaklaşık 5 saat süren görüşme sonrasında Doğan'ın, Malatyaspor'da da yardımcılığını yapan ekiple gelmesi de kabul edildi. Tecrübeli teknik adamın 1 gün süre istediği bildirildi. 
   
   Antep hareketli    GAZİANTEPSPOR'DA, Mustafa Şahintürk, Mehmet Polat ve Hasan Özer'e yönetim tarafından kulüp bulmaları söylendi. Hasan Özer için Diyarbakırspor'la, Murat Hacıoğlu takası düşünülüyor. Bu arada yönetim, Slavia Praglı Nikolov için bir - iki gün içinde karar verecek. 
   
   Tarihi ceza    FIFA Disiplin Kurulu Dünya Gençler Şampiyonası'nda doping yaptığı belirlenen Mısırlı Amir Azmy ile Almanya kalecisi Alexander Walke'ye ağır cezalar verdi. Kurul, Azmy'e 2.5 yıl ve 15 bin İsviçre Frangı, Walke'ye ise 7 ay hak mahrumiyeti ve 10 bin İsviçre Frangı para cezası uyguladı. 
   
   Yurdadön Yıprandım    ATLETİZM Federasyonu Başkanı Mehmet Yurdadön, Milli atlet Elvan Abeylegesse'nin antrenörü Ertan Hatipoğlu'na verilen 10 aylık ceza nedeniyle çok fazla yıpratıldığını ve haksızlığa uğradığını söyledi. Seminerde konuşan Yurdadön, "Aile düzenim bozuldu. Beni haksız yere ırkçılıkla suçladılar. Oysa ben sadece görevimi yaptım" diye konuştu. Yurdadön, 2004 Atina için köklü bir proje yürüttüklerini de açıkladı. 
   
   
</TEXT>
</DOC>
