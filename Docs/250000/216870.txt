<DOC>
<DOCNO> 216870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/aspo.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KAR'IN AĞRISI 0-0 
</HEADLINE>
<TEXT>

   Siyah-Beyazlılar deplasmanda hem rakip hem sahayla mücadele etti, 90 dakika sonunda bir puanla yetindi. Malatyaspor ise üstün futbolunu skora yansıtamadı 
      
   90 dakika    BİLAL MEŞE 

   90 dakikalık mücadelede kantarda ağır basan, galibiyet için oynayan tartışmasız Malatyaspor'du. Ev sahibi takım, oyunun her dakikasında daha iyi top yaptı, daha çok mücadele etti ve çok adamla Beşiktaş kalesinde bol pozisyon üretti. 
   Haftalardır tartışma konusu olan Ahmed Hassan, ilk 11'de sahaya çıktı. Hiç kimse karla kaplı zemini mazeret göstermesin. Şartlar iki takım için de eşitti. Mısırlı futbolcu, oyunda kaldığı süreç içinde sadece bir pozisyon buldu, o da ofsayttı. Bunun dışında Ahmed Hassan çok çalıştı ve iyi de mücadele etti. Sergen'i forvette tek oynatan Lucescu, İlie ile Ahmed Hassan'ı hemen arkasına yerleştirdi. Ne var ki, rakibin daha çok koşması ve pres yapması, bu üçlünün pozisyon üretememesinde en büyük faktördü. Galibiyeti sadece şansa bağlayan Lucescu, oyunun kalan 17 dakikalık bölümünde dörtlü savunmaya dönmesi, beraberliğe razı olmasının en büyük göstergesiydi. 
   Dünkü maçın bize göre kırılma noktası, 32. dakikaydı. Bu dakikada Hanefi'nin soldan gidip ortaladığı topu, Ronaldo'nun sol eliyle düzeltip avantaj sağlaması, bize göre penaltıydı. Ancak Selçuk Dereli pozisyona yakın olmasına karşın "devam" demesi tek hatasıydı. 
   26. dakikada İlyas sağdan ortaladı, Fazlı kafayla indirdi. Hanefi dokunmakta geç kalınca takımını mutlak bir golden etti. 27. dakikada Celalettin soldan ortaladı. Atilla'nın kafa şutunda top kaleci Cordoba'da kaldı. 
   43. dakikada Ahmed Hassan sağdan indi. Şutunda top direğe vururken, yardımcı hakemin ofsayt bayrağı tartışma yarattı. 
   İkinci yarıda yine etkili olan taraf Malatyaspor'du. 49'da Fazlı sağdan indi. Altı pasa kesti, Hanefi'den önce Cordoba uçarak bu mutlak tehlikeyi uzaklaştırdı. 
   50. dakikada İlie sağdan ceza alanına kesti. Ahmed Hassan araya girdi. Mısırlı futbolcunun çarprazdan sert şutunda kaleci Fevzi topu kornere tokatladı. 
   69. dakikada kazanılan serbest atışı İlyas kullandı, altı pasa havalandırdı. Serkan Özsoy kafayla topu müsait durumda auta günderdi. 
   83. dakikada biraz hareketlenir gibi görünen Beşiktaş'ta soldan kullanılan korner atışını Okan Koç kullandı. Ön direkte Emre Aşık'ın aşırtma şutunda top az farkla auta gitti. 
   Beşiktaş'ın Malatya deplasmanında iki puan bırakması, dünkü oyunuyla bize göre sürpriz değildi. Tam tersi, bir puanla dönmesi bu futbola göre büyük şanstı. 
   
   Maçın hakemi 
   Önemli hata 
   HAKEM Selçuk Dereli için zor bir maç değildi. Saha kötüydü, ama futbolcular iyi niyetliydi. Yine de bazı sertliklerde kartlarını doğru kullanamadı. Ancak en büyük hatası Ronaldo'nun altı pasın köşesinde koluyla topu düzeltmesine vermediği penaltıydı. Bu bir anlamda maçın kader anıydı. Ahmed Hassan'ın attığı goldeki ofsayt bayrağı ise tartışılırdı. 
   
   Maçtan notlar 
   'Kolay değildi' 
   MALATYASPOR Teknik Direktörü Mehmet Özdilek, Beşiktaş önünde önemli şanslar kaçırdıklarını açıkladı. Özdilek, "Ağır zeminde zor bir mücadele oldu. Genel görüntüye baktığınız zaman beraberlik haklı bir dağılım" dedi. 
   
   'Fazlası olmaz' 
   BEŞİKTAŞ Menajeri Sinan Engin, olumsuz saha şartlarında kaliteli bir futbol beklemenin yanlış olacağını söyledi. Engin, "Ortada geçen bir oyundu. Puan kaybettik ama hakemi eleştirmemiz için gereken bir neden yok" dedi. 
   
   Kaptan döndü 
   KART cezası nedeniyle Denizlispor maçında oynamayan Tayfur, ilk on birde şans buldu. Lucescu, geçen haftanın başarılı ismi Ümit Aydın'a yine forma verirken, hafif sakatlığı olan Sergen ve İbrahim'i de sahaya sürdü. 
   
   Yolda kaldılar 
   İSTANBUL'DAN özel otobüslerle Malatya'ya gitmeye çalışan Beşiktaşlı taraftarlar karşılaşmaya yetişemedi. Siyah - Beyazlılar, kötü hava şartları nedeniyle maç başladıktan sonra İnönü Stadı'na ulaştı. 
   
   Büyük ilgi 
   MALATYASPOR Başkanı Hikmet Tanrıverdi, Beşiktaş'ı örnek alınacak misafirperverlikle ağırladı. Kafileyi havaalanında karşılayan Tanrıverdi, akşam yemeğinde ve maç öncesinde Beşiktaş yönetimini yalnız bırakmadı. 
   
   PAF'lar güldü 
   BEŞİKTAŞ'IN gençleri, PAF Ligi'nde güçlü Malatyaspor'u 3 - 2 yenerek zirve yarışındaki iddiasını sürdürdü. Siyah - Beyazlı takımı üç puana taşıyan golleri Hasan, Hüseyin ve Emre filelere gönderdi. 
   
   
</TEXT>
</DOC>
