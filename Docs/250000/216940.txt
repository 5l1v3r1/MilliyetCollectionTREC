<DOC>
<DOCNO> 216940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun33.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye bandıralı gemi karaya oturdu 
</HEADLINE>
<TEXT>

     Kötü hava koşulları nedeniyle dün gece batma tehlikesi geçirdiği için SOS veren ve Girne açıklarından Karpaz burnuna doğru sürüklenen Suriye bandıralı Mv Wahib-M isimli gemi Tatlısu-Bahçeli sahilinde karaya oturdu. 
     Gemi armatörü, öğleden sonra karaya oturan mermer yüklü geminin yükünün kurtarılması için yardım talebinde bulundu. Bunun üzerine, KKTC Kıyı Emniyeti römorkörü, yaklaşık 1.5 saat önce olay yerine hareket etti. 
     Geminin kaç saat veya günde kurtarılabileceği, olay yerine intikal edecek ekibin hasar tespit çalışmasından sonra belli olacak. Gemi kurtarıldıktan sonra Girne veya Gazimağusa limanına çekilecek. 
     Dün gece SOS veren geminin kaptan ve personeli Güvenlik Kuvvetleri Komutanlığı Havacılık Birliği'ne ait helikopter tarafından bu sabah kurtarılmıştı. 
     
</TEXT>
</DOC>
