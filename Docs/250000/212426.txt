<DOC>
<DOCNO> 212426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur04.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başarı öyküsü... Tesisatçılıktan fabrikatörlüğe... 
</HEADLINE>
<TEXT>

     Giresunlu İbrahim Kara, sıhhi tesisatçı olarak başladığı iş hayatında, yılda yaklaşık 1 trilyon liralık ciro yapan katı yakıt kazanlarının imal edildiği fabrikanın sahibi oldu. 
     AA muhabirinin sorularını yanıtlayan Kara, iş hayatına 1973 yılında sıhhi tesisatçı olarak başladığını, daha sonra bir atölyede 1985 yılına kadar çivi imalatçılığı yaptığını söyledi. 
     1985 yılında Giresun İnşaat Sıhhi Tesisat Makine Pazarlama Sanayi ve Ticaret Limited Şirketi'ni GİSMAP kurarak asansör üretimine başladığını anlatan Kara, bu işte yeterince pazar bulamaması nedeniyle 1995 yılında katı yakıt kazanı üretimi işine yöneldiğini ifade etti. 
     Kara, katı yakıt kazanı üretimi işine başladığında sadece bir kaynak makinası ile 1963 model Opel marka taksisi olduğunu belirterek, şunları söyledi 
     ''İlk kazan üretiminin verdiği heyecanla kazanı arabamın bagajına koydum ve Kars'tan Çanakkale'ye kadar il il gezerek kazanın tanıtımını yaptım. Kazan büyük ilgi gördü ve işlerim zamanla büyümeye başladı. Şu an Türkiye genelinde 5 bölge ve 52 tali bayimiz bulunmakta. İmalatımı, Giresun Büyük Sanayi Sitesi'nde 800 metrekare kapalı alana sahip fabrikada yapmaktayım. Katı yakıt kazanı ürettiğim fabrikada ayrıca, baca filtresi, çelik konstrüksiyon, buhar tesisatı imalatı da yapılmakta. Fabrikada 50'ye yakın işçi çalışıyor.'' Türkiye'de, sektörün önde gelen ilk 10 kuruluşu arasında yer aldıklarını kaydeden Kara, ''2003 yılında ciromuz 1 trilyon liraya ulaştı. 2004 yılında hedefimiz ise 1.5 trilyon liradır'' dedi. 
     Kara, 2004 yılını dışa açılım ve büyüme yılı olarak planladıklarını da belirterek, şöyle devam etti 
     ''İlk temaslarımız doğalgazla ısınan Rusya ile oldu. Bu pazarda nasıl yer alabiliriz diye Ar-Ge bölümümüz doğal gazla ısınma üzerine çalışma başlattı. Bunun yanı sıra mayıs ayı içersinde İstanbul'da düzenlenecek uluslararası makina sanayi fuarına katılacağız ve bundan sonra çağrıldığımız takdirde yurtdışında düzenlenen fuarlara gideceğiz.'' Kara, bu yıl içinde Giresun Organize Sanayi Bölgesi'nde, 2 bin 500 metrekare alan üzerine 2. fabrika inşaatına başlamayı planladıklarını da söyledi. 
     
</TEXT>
</DOC>
