<DOC>
<DOCNO> 225086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun09.html </URL>
<DATE> 2004/03/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Şalom, Arafat'ı sürgün etmekte kararlı 
</HEADLINE>
<TEXT>

     İsrail Dışişleri Bakanı Silvan Şalom, 2,5 yıldır Batı Şeria'da bulunan Ramallah'taki karargahından çıkamayan Filistin lideri Yaser Arafat'ın sürgün edilmesini istediklerini yineledi. 
     ABD'nin New York kentinde bulunan Şalom, burada İsrail devlet radyosuna yaptığı açıklamada, ''Ben bunu söyleyeli 3 yıl oluyor. İsrail güvenlik kabinesi de birkaç ay önce bu konuda bir ilke kararı almıştı. Arafat sürgüne gönderilmeli ve yol haritasının uygulanmasını yürütebilmenin mümkün olduğu yeni bir Filistin yönetiminin ortaya çıkmasına olanak verilmelidir'' ifadesini kullandı. 
     İsrail Genelkurmay Başkanı Moşe Yaalon'un Hizbullah lideri Hasan Nasrallah ve Arafat'ın İsrail'in hedefinde olduğu yönündeki sözlerini değerlendiren Şalom, ''Bu tür sözlerin yararlı olduğunu düşünmüyorum, bu konuda karar almak kabinenin görevidir'' dedi. 
     Gazze'de Hamas'ın ruhani lideri Şeyh Ahmed Yasin'in öldürülmesine atıfta bulunan Şalom, ''Amerikalı yetkilerle görüştüm, onlar terörizmin ne olduğunu herkesten daha iyi anlıyor. Tam olarak onların Bin Ladin'i ararken yaptığı şeyi yaptığımızı biliyorlar'' diye konuştu. 
     Şalom, ''İslami Cihad ya da Hamas'ın vatandaşlarımıza yönelik cinayetler planlamasına elleri kolları bağlı olarak seyirci kalamayız. Bunlar Ortadoğu'da istikrarı tehdit ediyorlar ve saldırıların ardından yurtdışından gelen içten taziyelerden ve bizim teröristlere yönelik operasyonlarımızın ardından gelen kınamalardan yoruldum artık'' ifadesini kullandı. 
     
     GAZZE'DE 2 FİLİSTİNLİNİN CESEDİ BULUNDU 
     Bu arada İsrail güçlerinin, sabah saatlerinde Gazze Şeridi'ndeki Morag yerleşim biriminde silahlı 2 Filistinlinin cesedini bulduğu bildirildi. 
     İsrailli bir askeri yetkili, ''Morag yakınlarında 2 Filistinli teröristin cesedini bulduk. Askeri üniforma ve çelik yelek giymiş bu Filistinlilerin yanında 2 Kalaşnikof, el bombaları, cephane ve içinde patlayıcı bulunan bir çanta vardı'' dedi. 
     
</TEXT>
</DOC>
