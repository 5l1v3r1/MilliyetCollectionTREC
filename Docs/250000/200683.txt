<DOC>
<DOCNO> 200683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur27.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Leyla Tuğluoğlu Eşimin suçsuz olduğuna inanıyorum 
</HEADLINE>
<TEXT>

     İstanbul'daki patlamalarla ilgili olduğu gerekçesiyle Suriye'den getirilerek tutuklanan Hilmi Tuğluoğlu'nun eşi Leyla Tuğluoğlu, ''Eşimin suçsuz olduğuna tüm kalbimle inanıyorum'' dedi. 
     Tuğluoğlu, yaptığı açıklamada, İstanbul'daki patlamaları ''insanlık suçu'' olarak nitelendirdiğini ve kınadıklarını belirtti. Tuğluoğlu, şunları kaydetti 
     ''Eşimin bu olaylarla uzaktan yakından hiç bir ilgisi yoktur. Onun suçsuz olduğuna tüm kalbimle inanıyorum. Eğer masum değilse gitsin sonuna kadar cezasını çeksin. Ancak bu işte önemli bir yanlışlık yapıldığına inanıyorum. Eşimin suçsuz olduğu ortaya çıkacak, bunu biliyoruz.'' 
Ağabeyi Murat Ünver ile birlikte bugün Konya'nın Kulu İlçesi'nden Ankara'ya gittiklerini anlatan Tuğluoğlu, Sincan F Tipi Cezaevi'nde bulunan eşi Hilmi Tuğluoğlu ile görüşmek için Savcılığa başvuruda bulunduklarını belirtti. 
     Eşinin cezaevinde ihtiyaç duyduğu bazı malzemeleri de yanına aldığını ifade eden Tuğluoğlu, ''Eğer Savcılık tarafından izin verilirse bugün cezaevindeki eşimi ziyaret edeceğim. Bildiğimiz kadarıyla eşim hakkında henüz dava açılmadı. Ayrıca eşim için avukat talebinde de bulunduk'' diye konuştu. 
     Leyla Tuğluoğlu'nun babası Mustafa Ünver Tuğluoğlu ve Ünver aileleri adına yapılan yazılı açıklamada, gözaltı ve sorgulamalarda kızı ve damadına çok iyi davranıldığını öğrendiklerini kaydetti. 
     
</TEXT>
</DOC>
