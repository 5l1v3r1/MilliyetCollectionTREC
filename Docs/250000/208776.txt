<DOC>
<DOCNO> 208776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun22.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başörtüsü tartışması Belçika'ya da sıçradı .. 
</HEADLINE>
<TEXT>

     Belçika'nın Vise bölgesinde Türk asıllı bir Belçikalı Müslüman, başörtülü fotoğrafıyla kimlik kartı verilmemesi üzerine açtığı davayı kazandı. 
     Liege Temyiz Mahkemesi'nin kararında, söz konusu kişinin kimlik kartını yenilemek için yaptığı başvuruda verdiği fotoğrafın ilgili bakanlık kararnamelerine uygun olduğu, fotoğrafta şahsın yüzünün gözüktüğü ve kimliğinin tanındığı belirtildi. 
     Vise Belediyesi, gerekçesiz olarak geri çevirdiği kimlik kartı başvurusunu olumlu yanıtlamaya mecbur edildi. 
     Basında yoğun yorum ve tartışmalara konu olan bu gelişmeyi değerlendiren Liege Barosu avukatlarından Jean-Pierre Jacques, kararın örnek teşkil edeceğini ve artık ülkede tüm belediyelerin başörtülü fotoğraflı kimlik kartı vermek zorunda olduklarını söyledi. 
     Fransa'dan sonra başörtüsü tartışmalarının yoğunlaştığı bir ülke olan Belçika'da iki parlamenter başörtüsünün okullarda ve kamu kurumlarında yasaklanması için kanun tasarısı sunuyor. 
     Belçika'da günümüz koşullarında başörtüsüne yönelik yasaklama kararları okul yönetimlerinin yetkisine bırakılıyor. 
     
</TEXT>
</DOC>
