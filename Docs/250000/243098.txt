<DOC>
<DOCNO> 243098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas16.html </URL>
<DATE> 2004/05/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Doktorlar ölümcül hasta olduklarını bilmek istiyor... 
</HEADLINE>
<TEXT>

     Kocaeli Üniversitesi Tıp Fakültesi Aile Hekimliği Anabilim Dalı Öğretim Üyesi Yrd. Doç. Dr. Müge Filiz tarafından yapılan bir araştırma, doktorların yüzde 76'sının, ölümcül bir hastalığa yakalanmaları durumunda bunun kendilerine bildirilmesini istediklerini ortaya çıkardı. 
     Müge Filiz, AA muhabirine yaptığı açıklamada, riskli durumlarda gerçeği hastalara söyleme konusundaki tartışmaların belli dönemlerde ortaya çıktığını ve hasta haklarının gündeme geldiğini söyledi. Filiz, bu kapsamda ölümcül hastalığa yakalananlara bu durumun açıklanması konusunda doktorların ve tıp dışında eğitim görmüş olanların tutum ve davranışlarının sorgulanması amacıyla bir araştırma yaptıklarını belirtti. 
     Filiz, 206'sı üniversite mezunu toplam 291 kişinin katıldığı araştırmada, deneklerden 25 sorudan oluşan anket formunu cevaplandırmalarının istendiğini ifade etti. 
     146'sı kadın olan deneklerin 60'ının tıp eğitimi almış doktorlardan oluştuğunu anlatan Filiz, şunları söyledi 
     ''Üniversite mezunlarının önemli bir kısmı üniversitelerde öğretim üyeliği görevinde bulunuyor. Ölümcül bir hastalığınız olsa size bildirilmesini ister misiniz sorusunun sorulduğu araştırmada, katılımcıların yüzde 80'i evet cevabını verdi. Doktorların yüzde 76'sı ve tıp dışında eğitim alanların yüzde 77'si soruya evet yanıtı verdi. 
     Ölümcül bir hastalığın olması durumunda doktorunuzun yardımı ile ölmeyi ister misiniz sorusuna, doktorların yüzde 43'ü gönüllü ötanaziye hayır cevabı verdi. 
     Yasaların izin vermesi halinde doktorların yüzde 22'si ötanaziye koşulsuz evet derken, yüzde 18'i ise aileye yük olma ve kalan yaşamının çok acılı olması gibi durumlarda ötanaziye evet diyor. Geriye kalanlar ise fikrinin olmadığını ifade etti. Ankete katılanların tamamı göz önüne alındığında, gönüllü ötanaziye evet diyenlerin oranı yüzde 28, şartlı evet diyenler yüzde 20 olurken, hayır cevabı verenlerin oranı ise sadece yüzde 28'de kaldı. Geri kalanlar ise fikirlerinin olmadığını ifade etti.'' Filiz, araştırma kapsamında doktorların yüzde 26'sının ölümcül hastalığa yakalanan hastalarını bilgilendirdiklerini ortaya çıkardığını, yüzde 13'ünün kesinlikle bilgilendirmediğini, yüzde 48'inin şartlı bilgilendirmeye yöneldiklerini ve geri kalanlarının ise bu konuda fikir beyan etmediğini kaydetti. 
     
</TEXT>
</DOC>
