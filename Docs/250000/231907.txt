<DOC>
<DOCNO> 231907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yasam/yas07.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta parası için işyerini yaktırdı 
</HEADLINE>
<TEXT>

      Adana DHA 
   
   Sigortadan para almak isteyen giyim mağazası sahibi Hasan Gök'ün bir kişinin öldüğü işyerini kasten yaktırdığı iddia edildi. Toros Mahallesi'ndeki Derya adlı alışveriş merkezinde pazartesi gecesi patlama meydana gelirken, 11 katlı apartman da hasar gördü. Mağazada cesedi bulunan kundakçı Şükrü Avcı'nın dumandan zehirlenerek yaşamını yitirdiği anlaşıldı. Polis, mağazanın önünden uzaklaşan 01 AL 593 plakalı otomobilin Gök'e ait olduğunu tespit etti. Baldızı Ayşe Hızlı ile gözaltına alınan Gök'ün piyasaya 60 milyar lira borcu bulunduğu belirlendi. Polis, Gök'ün 2 ay önce devraldığı işyerini 210 milyar liraya sigortalattırdığını da tespit etti. İddiaları kabul etmeyen Gök, 'işyeri kundaklatmak', 'ölüme sebebiyet vermek' ve 'sigorta şirketini dolandırmak' suçlamalarıyla adliyeye sevk edilecek. 
   
   
</TEXT>
</DOC>
