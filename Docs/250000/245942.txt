<DOC>
<DOCNO> 245942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun36.html </URL>
<DATE> 2004/06/07/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Washington'da olağanüstü güvenlik önlemleri... 
</HEADLINE>
<TEXT>

     Washington, Alzheimer hastalığından ölen ABD'nin eski başkanlarından Ronald Reagan'ın resmi cenaze töreni için olağanüstü güvenlik önlemleri almaya başladı. 
     Ülkede resmi kurumların tatil edildiği cuma günü, eski başkanlardan Lyndon B. Johnson'ın 1973 yılındaki cenaze töreninden beri Washington'daki ilk büyük cenaze töreni yapılacak. Johnson'dan sonra ölen eski Başkan Richard Nixon'ın cenaze töreni California'da yapılmıştı. 
     ABD Yurtiçi Güvenlik Bakanlığı'nın, ''ulusal özel güvenlik olayı'' sınıfına aldığı cenaze törenine, dünyadan çok sayıda devlet adamının katılması bekleniyor. Washington polisi ve kongre polisinin izinleri ise kaldırıldı. Güvenliğin koordine edilmesinden, Amerikan gizli servis yetkilileri sorumlu olacak. 
     Çatılara keskin nişancılar yerleştirilecek ve kalabalıklar arasında, bomba koklayan köpekler dolaştırılacak. Cenazenin, çarşamba günü Andrews askeri hava üssüne ulaşmasından itibaren izlenecek rota, polis tarafından gizli tutuluyor. Ancak çarşamba günü Washington'da trafik sıkışıklığı olabileceği uyarısı yapıldı. 
     Reagan'ın cenazesi, California'dan çarşamba günü Washington yakınlarındaki Andrews askeri hava üssüne getirilecek, daha sonra ABD kongresinde, cuma sabahına kadar yas tutanların ziyaretine açılacak. 
     ABD Başkanı George Bush'un, ''ulusal yas günü'' ilan ettiği cuma günü, sabah saatlerinde Reagan'ın cenazesi ABD kongresinden alınarak, Ulusal Katedrale getirilecek. Buradaki töreni, BM Daimi Temsilciliği'ne yeni atanan, eski Missouri Senatörü rahip John Danforth yönetecek. Cenaze, öğle saatlerinde tekrar Andrews askeri hava üssüne, oradan da California'ya, Ronald Regan Başkanlık Kütüphanesi'ne gönderilecek. Reagan'ın cenazesinin burada, Pasifik Okyanusu'na bakan bir yerde, ailesinin katılacağı törenle gömülmesi öngörülüyor. 
     Reagan'ın cenazesi ABD kongresindeyken, ziyaretçilerin fotoğraf makinası, yiyecek, büyük çantalarla içeri girmesi yasaklanacak. 
     Washington polis şefi Charles Ramsey, ''Bu çok çok büyük bir olay olacak. Önümüzde zorlu bir olay var, ancak çaresine bakacağız'' dedi. 
     
</TEXT>
</DOC>
