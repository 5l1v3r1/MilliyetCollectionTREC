<DOC>
<DOCNO> 232480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/yazar/cemal.html </URL>
<DATE> 2004/04/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Göçmenler de 'evet' diyor 
</HEADLINE>
<TEXT>

   Referanduma doğru Kıbrıs 2 
   DİPKARPAZ 
   KKTC'de Türkiyeli göçmenler arasında 'evet'ler artıyor. Karpazlılar, "Başbakan'ın tavrı ve Genelkurmay Başkanı'nın konuşması etkili oldu" diyor 
      Fotoğraflar Yurttaş Tümer 
   
   Kıbrıs'ın kuzeye, Anadolu'nun karnına doğru bıçak gibi uzanan sivri ucunda yol alıyoruz. Camiyle kilise karşı karşıya... Kumyalı Köyü yazıyor. Zınk diye frenliyor Sefa. Yurttaş elinde fotoğraf makinası arabadan çıkarken hem gülüyor, hem eliyle tabelaya işaret ediyor 
   The Mafia Bar 
   Altında "Avcılara sıcak çorba" yazıyor. "Biz dürüst mafyaların uzantısıyız" diyor Baflı Cengiz, barın sahibi, "Burası garipler yuvası olduğu için böyle bir isim koyduk. Üstelik diploması da var bu barın. Bakın, Barış Gücü askerleri tarafından verildi." 
   Cumartesi sabahının rehaveti esiyor ortalıkta. Herkes göçmen. Kimi Anadolu'dan, Erzurum'dan, Adana'dan, Mersin'den, Kars'ın Kağızman ilçesinden gelmiş. Kimi de Güney Kıbrıs'tan, Baf'tan, Larnaka'dan. Kemal Öğüt yetmiş yaşında, Larnaka'lı. 1974'de esir değişiminde deniz kenarındaki Kumyalı'ya göçtüğünü söylüyor. "Bu köye ben öğrettim balıkçılığı, bilmezlerdi" diyor. 
   "Kağızmanlı'ya da öğretebildin mi " diye sorunca gülüyor, "O anlamaz bu işten" diye takılıyor. The Mafia Bar'ın sahibi Cengiz, "Şu geçmişin hikayelerini bırakalım, geleceğe bakalım" diye söze giriyor. 
   "Evetler elini kaldırsın " 
   Bütün eller kalkıyor. Birkaçı zafer işareti yapıyor, barış anlamında... 
   
   Göçmenlerde 'evet' yüzde 56    Gülüyor Cengiz 
   "Gazeteci abi gördün mü, herkes Yes be Annem diyor. Tayyip Baba evet dedi ya, iş bitti. Genelkurmay Başkanı paşamız da bıraktı, herkes ne isterse dedi ya... Evet çıkar artık..." 
   Türkiyeli göçmenlerin büyük çoğunluğu oluşturduğu Karpaz bölgesi geçen aralık ayındaki milletvekili seçimlerinde Denktaşçı sağ partilerin, UBP ile DP'nin kalesi olmuş. Yüzde 50'nin üstünde oy almışlar. Ama şimdi anketler, bu bölgede de hayırın değil evetin yükselişe geçtiğini gösteriyor. Kıbrıs gazetesinde dün yayınlanan araştırmaya göre, Karpaz'da evetler yüzde 60'ı bulmuş durumda. 
   Kuzey Kıbrıs genelinde nisan ayında yapılan araştırmaya göre evetler yüzde 59'dan yüzde 62.1'e yükselmiş. Hayırlarda ise dört puanlık bir azalma var, yüzde 24.4... 
   İlginç olan şu 
   Türkiyeli KKTC vatandaşları arasında evetler yüzde 56.4'e çıkmış durumda... 
   Dipkarpaz'da sırtını kiliseye vermiş Altın Kum kahvesinde sohbet ediyoruz. Evetler niçin tırmanışa geçti sorusunu Polatpaşa mahallesinin muhtarı yanıtlıyor. Karadeniz kıyısından, Ordu'dan Dipkarpaz'a göç etmiş 1976'da. Yanımızda oturan oğlu da burada doğmuş. Kendisi aynı zamanda Atatürkçü Yaşam Derneği'nin başkanlığını yapıyor. 
   Diyor ki 
   "Önce Başbakan Erdoğan ne diyecek Ona bakıldı. Sonra Genelkurmay Başkanı dediler, onu bekledik. Sonra Cumhurbaşkanı Sezer beklendi." 
   Hayır için 'anavatan'dan fazla bir mesaj gelmediği, 'asker'den de hayır telkini ulaşmadığı, bundan dolayı da canının sıkıldığı anlaşılıyor söylediklerinden... Adana'dan 1976'da Dipkarpaz'a göç etmiş. 71 yaşında. 
   
   Serdar Denktaş'a veryansın    Bir gece önce partisini serbest bırakan, ne evet ne hayır diyen DP lideri Serdar Denktaş'a veryansın ediyor 
   "Gece dinledik onu. Yazıklar olsun dedik. Burası Serdar Denktaş'ın, DP'nin kalesi idi. Çıkıp bir hayır diyemedi. Diğeri cesur evet diyor da, sen çıkıp ne diye hayır diyemiyorsun." 
   Serdar Denktaş'ın bu tutumunun da 'evet'e yarayacağını düşünüyorlar. Böylece oğul Denktaş'ın siyaseten intihar ettiğini belirtiyorlar. Hayırcı çoğunluk içinde, bir evetçi çıkıyor. Trabzon'lu. 1976'da 17 yaşındayken göç etmiş Dipkarpaz'a. "Evet verecek, çünkü Tayyip'in memleketlisi..." diye takılıyorlar. 
   Niye evet sorusuna yanıtı 
   "Ben göçmenim, hala ne olduğum belli değil. Durumum artık belli olsun. Sonra hükümet, Başbakan evet diyor, ben ne diye hayır diyeceğim ki..." 
   Türkiyeli göçmenler arasında yapılmış olan bir ankete göre, AKP'yi tutanların oranı yüzde 60 civarında. Bu yüzden Başbakan Erdoğan'ın eveti Karpaz bölgesinde evetlerin yükselişine yol açmış diyorlar. 
   Vedalaşırken arkamdan bağırıyor 
   "Yes be annem " 
   Ekliyor 
   "Hayır teslim oldu Kuzey'de " 
   Dipkarpaz'da 450 kadar Rum var. Türklerle Rumların çarşıda kahveleri de, kiliseleriyle camileri de karşı karşıya... 
   
   AKEL yumuşuyor    "Rumlar evet verecek" diyor. 
   "Denktaş mı söyledi " 
   "Az önce televizyonda dinledim. AKEL'in tavrı yumuşuyor. Hristofyas çıktı televizyona ve 'Eğer bazı garantiler verilirse, tutumumuzu gözden geçiririz' dedi." 
   Son anda sürpriz olabilir mi 
   Kuzey Kıbrıs'ta kamuoyu araştırmalarının altındaki imza olan Muharrem Faiz'e göre Güney'de hayırlar yüzde 41 - 42'ye yükselmiş durumda. Klerides'in DİSİ partisinde yüzde 28 evet, AKEL'de yüzde 11 - 12 evet, eski Cumhurbaşkanı Vasiliu'nun partisinde de yüzde 2 evet olduğunu hesaplıyor. Bir yandan evet kampanyasının kızışması, öte yandan AB, ABD ve BM'den mesajların kuvvetlenmesiyle evetlerin Güney'de de yükselebileceğini belirtiyor. Ama şimdi hayırlar ağır basıyor Güney'de... 
   Kıbrıs yazıları devam edecek... 
   
      
   
</TEXT>
</DOC>
