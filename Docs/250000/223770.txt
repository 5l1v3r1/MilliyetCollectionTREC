<DOC>
<DOCNO> 223770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko44.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MB, bankaların TL zorunlu karşılık faiz oranını 2 puan düşürdü 
</HEADLINE>
<TEXT>

     Merkez Bankası, bankalarca Merkez Bankası'nda tutulan Türk Lirası zorunlu karşılıklarına uyguladığı faiz oranını, 22 Mart Pazartesi gününden geçerli olmak üzere, 2 puan azaltarak yüzde 14'e düşürdü. 
     Bankadan yapılan duyuruda, borçlanma faiz oranlarındaki indirimlerin de etkisiyle, bankaların Türk Lirası mevduat faiz oranlarında meydana gelen düşüşler dikkate alınarak, Türk Lirası zorunlu karşılıklara uygulanacak faiz oranının düşürüldüğü bildirildi. 
     Duyuruda, bankaların aracılık maliyetlerinin azaltılması yolu ile etkin ve verimli çalışmalarına katkıda bulunmak amacıyla, bankalarca faizsiz olarak Merkez Bankası'nda tutulan zorunlu karşılıklara ilişkin kaynak maliyetinin düşürülmesi için, 8 Ağustos 2001'den itibaren Türk Lirası zorunlu karşılıklara, 24 Mayıs 2002'den itibaren de yabancı para zorunlu karşılıklara faiz ödenmeye başlandığı hatırlatıldı. 
     Türk Lirası zorunlu karşılıklara uygulanan faiz oranının, en son, 26 Aralık 2003'ten geçerli olmak üzere 3 puan azaltılarak yüzde 16'ya düşürüldüğü kaydedilen açıklamada, Türk Lirası zorunlu karşılıklara uygulanan faiz oranının, Türk Lirası mevduat ağırlıklı ortalama basit faiz oranlarının yüzde 75'i ile yüzde 80'i aralığında tutulduğu ve bankaların mevduat faiz oranlarının değişimine paralel olarak belirlendiği belirtildi. 
     Açıklamada, borçlanma faiz oranlarındaki indirimlerin de etkisiyle, 26 Aralık 2003'ten bu yana bankaların Türk Lirası mevduat faiz oranlarında meydana gelen düşüşler dikkate alınarak, Türk Lirası zorunlu karşılıklara uygulanacak faiz oranının 22 Mart Pazartesi'nden geçerli olmak üzere, 2 puan azaltılarak yüzde 14 olarak belirlendiği bildirildi. 
     Açıklamaya göre, yabancı para zorunlu karşılıklara ödenecek faiz oranları ise önceden olduğu gibi, bankaların Merkez Bankası'nda serbest olarak bulundurdukları 2 gün ihbarlı döviz tevdiat hesabı faiz oranları ile aynı düzeyde ve haftalık olarak belirlenmeye devam edilecek. 
     
</TEXT>
</DOC>
