<DOC>
<DOCNO> 223506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo08.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, zorlu viraja giriyor... 
</HEADLINE>
<TEXT>

     Süper Lig'de puan cetvelinin en alt sırasında bulunan Adanaspor, zorlu viraja giriyor. 
     Turuncu-beyazlı ekip, hafta sonu deplasmanda karşılaşacağı Konyaspor, daha sonra sahasında oynayacağı Fenerbahçe, Gençlerbirliği ve Bursaspor maçlarından en az 10 puan almayı hedefliyor. 
     Adanaspor Teknik Sorumlusu Ahmet Ziya Yüce, son haftalarda çok iyi mücadele etmelerine karşın şansızlıktan dolayı istedikleri puanları toplayamadıklarını söyledi. 
     Şanssızlıklarını hafta sonu deplasmanda yapacakları Konyaspor maçında alacakları 3 puanla kırmak istediklerini belirten Yüce, ''Puan cetvelindeki durumumuz belli. Ligde kalma umudumuz matematiksel olarak devam ediyor ve hedefimiz ligde kalmak. Tüm planlarımızı ve çalışmalarımızı buna göre yapıyoruz'' dedi. 
     Yüce, Konyaspor karşısında alacakları galibiyetin, ligde kalabilmeleri açısından çok şeyi değiştireceğini ifade ederek, şunları kaydetti 
     ''Konyaspor'un ardından sahamızda Fenerbahçe, erteleme maçında Gençlerbirliği ve Bursaspor ile karşılaşacağız. Dört maçtan 10 puan çıkarırsak umutlarımız bir hayli artar. Bu maçlardan hedeflediğimiz puanları almak için elimizden geleni yapacağız.'' Yüce, Konyaspor maçı kadrosunda İbrahim ve İlker'in kart cezalısı, Güngör'ün de sakatlığı nedeniyle yer alamayacağını belirterek, ''Bu futbolcularımız bizim için önemli. Ancak, yerlerine oynayacak arkadaşlarımızın eksikliklerini aratmayacaklarına inanıyorum'' dedi. 
     Bu arada, bir süredir sakatlığı nedeniyle kadroda yer almayan Mehmet Budak'ın takımla birlikte antrenmanlara başladığı bildirildi. 
     
</TEXT>
</DOC>
