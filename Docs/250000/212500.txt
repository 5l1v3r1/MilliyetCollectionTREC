<DOC>
<DOCNO> 212500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/spor/spo03.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Tadımız geldi 
</HEADLINE>
<TEXT>

   Fatih Terim, Efes Cup'ta ortaya koydukları mücadelenin üstüne çıktıklarını belirtti, "Gerilimli ortamda bu çocukların erdemli mücadelesi, sahaya yüreğini koyması takdire şayan" dedi 
      
   Bayram sevinci 
   KRİTİK Gaziantep maçında ortaya koyulan olumlu futbol ve farklı galibiyet Sarı - Kırmızılılar'ın yüzünü güldürdü. Başkan Özhan Canaydın, Ali Dürüst ve Özer Saraçoğlu maçtan sonra soyunma odasına inerek, oyuncuları ve teknik heyeti tebrik etti. Teknik Direktör Fatih Terim, "Çarşambadan beri Galatasaray için o kadar keyifli geçmediği ortada. Bu kadar gerilimli ortamda oyuncuların sahaya yüreğini koyması, taktik ve teknik açıdan mükemmel oynaması takdire şayan" diye konuştu. 
   
   'Doğru yoldayız' 
   ÇOK pozisyon bulduklarını vurgulayan Terim, "Antep ligin ciddi takımlarından biri. Sonuç iyi, oyun iyi. Sahada oyunu kontrol eden, her şeyi yapan bir Galatasaray vardı. Herkesi tebrik ediyorum" diye konuştu. Galatasaray'ın hocası, şöyle devam etti "Doğru yolda ilerliyoruz. İnşallah böyle devam ederler. Aksi için de hiçbir neden yok. Antalya'da ağızlarda bıraktığımız tadın bazı terslikler nedeniyle tekrarını yapamamıştık. Bu çocuklar şimdi üstüne koyarak yaptılar". 
   
   Aykut'a alkış 
   KALECİ Aykut'u öven Fatih Terim, "Bugün muhteşem oynadı. Onu ayrı tebrik ediyorum" ifadelerini kullandı. Kingston'un transferine de değinen Galatasaray'ın teknik patronu, "Ona o kadar emek verdik, Türk yaptık. Ama biz yararlanamıyorduk. Faruk Gürsoy ismini de ona ben vermiştim. Sezon sonunda arkada yedek bekleyen kaleciler içinde bir tasarrufa gidebiliriz. Sabri'den daha fazlasını bekliyorum" diye konuştu. Terim, oyunculara jest yaparak, üç gün izin verdi. 
   
   Birlik gösterisi    GAZİANTEPSPOR maçı öncesi ısınmak için sahaya çıkan futbolcuların yumak oluşturup, teşvik edici sözlerle de sık sık birbirlerini motive etmeye çalıştıkları gözlendi. Sarı - Kırmızılılar, kendilerini tezahüratlarla tribünlere çağıran taraftarları toplu halde selamladı. Orhan Ak'ın golünden sonra da yedek oyuncularla kucaklaşan futbolcular, Hakan'ın sayısından sonra da kenetlenerek, tek vücut oldukları mesajını verdiler. 
   
   
</TEXT>
</DOC>
