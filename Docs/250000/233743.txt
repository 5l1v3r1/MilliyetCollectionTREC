<DOC>
<DOCNO> 233743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/yazar/bila.html </URL>
<DATE> 2004/04/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Vah vah .. 
</HEADLINE>
<TEXT>

   
   Rumlar, AB Komisyonu'nun Genişlemeden Sorumlu Üyesi Verheugen'i çok üzmüşler... 
   Vah, vah .. 
   Aldatmışlar kendisini... 
   Bu gerçeği Verheugen dün itiraf etti. Dedi ki 
   "Kendimi Rumlar tarafından aldatılmış hissediyorum. Annan planını benimsiyor gibi görünmüşlerdi. Ben de onlara inandım." 
   Verheugen neden aldatılmış 
   Rumlar, evet diyecek gibi görünmüş, sonra hayıra dönmüşler. Böylece Verheugen'i aldatmışlar .. 
   Acaba öyle mi 
   Belki de Rumlar, Verheugen'in kendilerini aldattığını düşünüyorlardır. 
   Belki verdiği sözleri tutamayan Verheugen'dir. 
   Örneğin, Karpaz'ın Rumlara bırakılmasını sağlayamadığı için Verheugen'e küsmüşlerdir. İsviçre'de Türk heyetinin üzerine yürüyüp, "Karpaz'ı vereceksiniz. Karpaz Rumlarındır" diye haykırmasını yeterli bulmamışlardır. 
   Veya... 
   KKTC Cumhurbaşkanı Denktaş'a sistemli şekilde hakaret etmesini yeterli görmemişlerdir. 
   Veya... 
   "KKTC'de seçimi iktidar kazanırsa geçerli saymayız, muhalefet kazanırsa meşru sayarız" demesini yeterince taraflı bulmamışlardır. 
   Verheugen efendinin Rumlara küsmeye, alınmaya hakkı yoktur. 
   AB, Verheugen'in öncülüğünde, Rum yönetimine Kıbrıs'ta sonuç ne olursa olsun 1 Mayıs'ta üye olma garantisi vermiş ve bunu müzakerelerin her aşamasında teyit etmeyi ihmal etmemiştir. 
   Türkiye ve Türk tarafını ise sürekli tehdit etmişlerdir. Şantaj yapmışlardır. "Annan planını kabul etmezseniz, Türkiye'ye tarih verilmeyecektir, KKTC'ye ambargo devam edecektir, sonuçları ağır olacaktır" demişlerdir. 
   Rumlara da dönüp, "Siz rahat olun, uzlaşsanız da, uzlaşmasanız da üyeliğiniz garantidir, 1 Mayıs'ta üye olacaksınız" diye sırtlarını sıvazlamışlardır. 
   Bu garantiyi alan Rumların başka bir şey yapmalarına, uzlaşmalarına gerek kalmamıştır. 
   Bugün hala son dakikaya kadar AB'den de, BM'den de istediklerini almaya devam etmektedirler. 
   Verheugen, Rum heyetinin üyesi gibi çalışmasına karşın Rumlara yaranamamışsa, hatayı kendinde aramalıdır. 
   AB'nin Türkiye'ye yaptığı, zor durumdan yararlanma halidir. 
   Türk hükümeti, AB'den tarih almak amacıyla bu yararlanmayı kabullenmiştir. 
   Ama Rum tarafının, üyelik garantisi altında kabullenmesi gereken bir koşul yoktur. Nazlanmasının nedeni de budur. Bu olanak, bizzat, AB ve Verheugen tarafından sağlanmıştır. 
   Aynı Verheugen şimdi Rumlara küsmüş... 
   Vah vah .. 
   
      
   
</TEXT>
</DOC>
