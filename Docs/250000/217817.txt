<DOC>
<DOCNO> 217817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur33.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TGC ve Basın Konseyi'nden açıklama Başbakan'ın istediği sansür 
</HEADLINE>
<TEXT>

     Türkiye Gazeteciler Cemiyeti TGC Başkanı Orhan Erinç, ''Başbakan Recep Tayyip Erdoğan'ın 'sansür uygulaması' isteği, meslek ilkeleriyle bağdaşmıyor'' görüşünü dile getirdi. 
     Erinç, yaptığı yazılı açıklamada, ''Başbakan Erdoğan'ın Ankara'daki yayın kuruluşları temsilcilerine ilettiği 'sansür uygulaması' isteğinin meslek ilkeleriyle bağdaşmadığını'' kaydetti. 
     Orhan Erinç, şöyle devam etti 
     ''Türkiye Gazetecileri Hak ve Sorumluluk Bildirgesi'nde de, gazetecilerin, yazılmaması isteğiyle verilen bilgiler ve yayın zamanının belirlenmesi gibi durumlara saygı göstermesi kuralı yer almaktadır. 
     Ancak, Sayın Başbakan'ın isteği bu kapsama girmemekte, 'sansür' sözcüğünün kullanılması da doğrudan halkın bilgilenme hakkının engellenmesine yönelik bir dileği yansıtmaktadır. 
     Umuyoruz ki, Sayın Başbakan, amacını aşan bir yaklaşımda bulunmuştur. Bu yaklaşım, saydam toplum ve saydam yönetim istekleri ile de çelişmektedir.'' 
     
     BASIN KONSEYİ 
     Basın Konseyi de, ''Başbakan Erdoğan'ın Kıbrıs görüşmeleriyle ilgili olarak 'sansür' tavsiyesini doğru bulmadığını'' bildirdi. 
     Basın Konseyi adına 2. Başkan Doğan Heper'in yaptığı yazılı açıklamada, şöyle denildi 
     ''Şeffaflığı ve halkın gerçekleri öğrenmesini gerektiren en önemli milli konulardan biri olan Kıbrıs sorunuyla ilgili olarak Sayın Başbakan'ın KKTC Cumhurbaşkanı Sayın Denktaş'tan 'karartma' istemesini, tehlikeli ve çelişkili bulduğumuzu belirtmek isteriz. 
     Sayın Erdoğan'ın medya mensuplarından uygulamasını istediği 'sansür', günümüz gerçekleriyle de bağdaşmamaktadır.'' 
     
</TEXT>
</DOC>
