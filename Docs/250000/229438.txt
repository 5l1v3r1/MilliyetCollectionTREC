<DOC>
<DOCNO> 229438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas18.html </URL>
<DATE> 2004/04/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Times Square, 100. yaşını kutluyor... 
</HEADLINE>
<TEXT>

     New York'a yolu düşenlerin ilk uğradıkları yer olan Times Square, yarın açılışının yüzüncü yılını kutluyor. 
     ''Dünya'nın Kavşağı'' olarak bilinen Times Square'ın yüzüncü yıl kutlamaları çerçevesinde Military Island'da düzenlenecek törende, Belediye Başkanı Michael R. Bloomberg yaklaşık bir metre yüksekliğinde yapılan doğum günü pastasını kesecek. Kutlamalar sırasında akrobatlar da çeşitli gösteriler sunacak. 
     Dönemin Belediye Başkanı George McClellan tarafından New York Times binasının onuruna 8 Nisan 1904 tarihinde Times Square adı verilen bölge, bu tarihe kadar Longacre Square olarak bilinmekteydi. Longacre Square o dönemde pek iyi şöhrete sahip olmayan evler ve küçük fabrikalarla kaplıydı. 
     1910 yılında 42. cadde ile birleştirilen meydan, erkeklerin devam ettiği ''istakoz evleri'' ve şaşalı tiyatroların mekanı oldu. ''İstakoz evleri'' 1920 yasağıyla bir gecede ortadan kalkınca, 1925'lerde bunların yerini sinemalar aldı. 1930'lardaki kriz ve 2. Dünya Savaşı sırasında da Times Square'ın düşüşü devam etti. 1960'lara gelindiğinde Times Square uyuşturucu tüccarları ve kadın satıcılarının mekanı haline gelirken, eski sinemalarda sadece erotik filmler gösterildi ve dükkanlar daha çok sex-shop'lara dönüştü. 
     1990'lı yıllarda Times Square mimar Richard Stern ve tasarımcı Tibor Kalman'ın eliyle yeniden hayata dönüş yaptı. Bugün ise meşhur restoranların, dünyaca ünlü tiyatroların ve eğlence yerlerinin bulunduğu Times Square, yabancı turistlerin ilk uğradıkları yer durumunda. 
     
</TEXT>
</DOC>
