<DOC>
<DOCNO> 241598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun06.html </URL>
<DATE> 2004/05/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD, Uluslararası Ceza Mahkemesi'nden kaçış yolları arıyor 
</HEADLINE>
<TEXT>

     Bülent Keneş 

ABD'nin, Irak'ta görev yapacak herhangi bir BM gücünde yer almasının ön koşulu olarak, askerlerinin Uluslararası Ceza Mahkemesi'nin yargılaması dışında tutulmasında ısrar ettiği bildirildi. 
     İnsan Hakları İzleme Örgütü İHİÖ , ABD'nin, BM Güvenlik Konseyi üyelerine önceden herhangi bir uyarıda bulunmaksızın dünkü toplantıda 1487 sayılı kararının yenilenmesi için hemen oylama yapılması talebinde bulunduğunu bildirdi. 
     1487 sayılı karar, BM'nin yetki verdiği ya da onayladığı operasyonlarda yer alan, ancak Uluslararası Ceza Mahkemesi'ni kabul etmeyen ülkelerin personeline dokunulmazlık hakkı tanıyor. 
     Amerikan barış gücü askerleri için ilk olarak 2002 Temmuzu'nda çıkarılan dokunulmazlık kararı, geçen yıl 1487 sayılı kararla uzatılmıştı. 1487 sayılı kararın bir kez daha yenilenmesinin öngörülmediği kaydediliyor. 
     İnsan Hakları İzleme Örgütü'nün Uluslararası Adalet programı yöneticisi Richard Dicker, ''Ebu Garib cezaevindeki işkence ve kötü muamelelerin ortaya çıkmasından hemen sonra ABD hükümeti savaş suçları konusunda özel bir muamele görmek için başvurmuştur. BM Güvenlik Konseyi, ABD dahil hiç bir ülkeye özel bir imtiyaz vermemelidir.'' dedi. 
     Örgüt açıklamasında da, ''2002 yılında Bush yönetiminin Amerikan askerlerinin BM operasyonları sırasında Ceza Mahkemesi'nde yargılamadan muaf tutulması konusundaki ısrarı o zaman gereksiz gibi gözükse de, askerlerinin Irak'ta yaptığı son işkence ve kötü muameleler ışığında, bu ısrar daha da bir anlam kazanmıştır.'' ifadelerine yer verildi. 
     1487 sayılı karara karşı olduğunu bildiren Örgüt, Ceza Mahkemesi'nin kurulmasına olanak tanıyan Roma Anlaşmasına aykırı olduğunu kaydederek, Güvenlik Konseyi'nin böyle bir karar alarak uluslararası bir anlaşmayı tadil etmek suretiyle, BM Şartı'nda yer verilen yetkisini aştığını bildirdi. 
     Kararın yenilenmesinin gelecek ay gündeme geleceği ve hem BM üyesi ülkeler hem de Güvenlik Konseyi üyeleri arasında büyük tartışmalara yol açacağı belirtiliyor. 
     Merkezi Lahey'de bulunan Uluslararası Ceza Mahkemesi, geniş bir uluslararası desteğe sahip bulunuyor. Roma Anlaşması kapsamında kurulan Mahkemeyi şimdiye kadar 140 ülke imzaladı, imzalayan ülkelerin 94'ünün parlamentosu tarafından da onaylandı. 
     Üye ülkeler tarafından seçilen 18 yargıcın bulunduğu Mahkemenin ilk yargılamasını bu yıl Uganda ve Demokratik Kongo Cumhuriyeti'nde yapması bekleniyor. 
     
</TEXT>
</DOC>
