<DOC>
<DOCNO> 243822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonspo15.html </URL>
<DATE> 2004/05/29/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Efes Pilsen 92 - Ülkerspor 82 
</HEADLINE>
<TEXT>

     Salon Abdi İpekçi. 
     Hakemler Memduh Öget xx, İsmail Özgün xx, Erşan Kartal xx. 
     Efes Pilsen Kerem xx 7, Granger xxx 18, Langdon xxx 22, Kaya xx 6, Prkacin xxxx 20, Ender xx 3, Alper xxx 8, Ömer xx 4, Ermal x 4, Nikolic x. 
     Ülkerspor Booker xxx 20, Serkan xxx 24, Muratcan x 1, Kerem x 8, Blair xx 12, Naumoski xx 12, Tutku x 3, Arda x, Rentzias x 2. 
     1. periyot 27-22. 
     Devre 50-32 Efes Pilsen lehine . 
     3. periyot 71-57. 
     Türkiye Basketbol Ligi play off final serisinin ilk maçında Efes Pilsen, Ülkerspor'u 92-82 yenerek seride 2-0 öne geçti. 
     Ülkerspor'da sakatlığı nedeniyle forma giyemeyen İbrahim'in yerine Muratcan ilk 5'te maça başladı. 
     İlk dakikalarda iki takım da pota altından uzun oyuncularıyla sayılar üretirken, Efes Pilsen 3. dakikayı 8-7 önde geçti. Lacivert-beyazlılar, Granger ve Prkacin ile bulduğu sayılarla 5. dakikada farkı 15-9 ile 6 sayıya çıkardı. Bu dakikadan sonra Muratcan'ın yerine oyuna dahil olan Naumoski'nin etkili oyunuyla Ülkerspor 7. dakikada 15-15 ile beraberliği yakaladı. Periyodun kalan dakikalarında Langdon ile sayılar bulan Efes Pilsen, bu oyuncunun son saniyede kazandırdığı 3 sayılık basketle 1. periyodu 27-22 önde tamamladı. 
     İkinci periyodun başlarında Ülkerspor arka arkaya hücumlardan boş dönerken, iyi savunma yapan Efes Pilsen, Langdon ile bulduğu 7 sayıyla 13. dakikayı 34-22 önde geçti. 
     Maçın bu bölümünde Ülkerspor skor üretmekte zorlandı. Efes Pilsen dışarıdan Alper, içeriden de Ermal'ın sayılarıyla farkı giderek açtı. Granger'in 3 sayılık basketiyle devrenin son dakikasına 20 sayı farkla 50-30 önde giren lacivert-beyazlılar ilk yarıyı da 50-32 önde tamamladı. 
     Karşılaşmanın ikinci yarısına da iyi başlayan Efes Pilsen, Prkacin'in sayılarıyla 24. dakikada farkı 61-36 ile 25 sayıya kadar çıkardı. Bu dakikadan sonra Booker ve Serkan'ın skorer oyunuyla 21-10'luk bir seri yakalayan turuncu-yeşilliler, 3. periyodun sonunda farkı 71-57 ile 14 sayıya indirdi. 
     Maçın son bölümünde dış atışlara yönelen Ülkerspor, Booker, Serkan ve Naumoski'nin 3 sayılık basketleriyle 36. dakikada farkı 82-73 ile 9 sayıya indirdi. Ancak turuncu-yeşilliler arka arkaya iki hücumdan boş dönünce Efes Pilsen farkın daha fazla kapanmasına izin vermedi ve karşılaşmadan 92-82 galip ayrıldı. 
     Bu arada maçın 35. dakikası oynanırken dizinden sakatlanan başhakem Memduh Öget, oyun alanının dışında tedavi edildi. Karşılaşma yaklaşık 3 dakika duraksarken, başhakem Öget devam edemeyince maç 2 hakemle tamamlandı. 
     
</TEXT>
</DOC>
