<DOC>
<DOCNO> 245997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy08.html </URL>
<DATE> 2004/06/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Milletvekili Kılıç, ''teşekkür'' için yürüdü 
</HEADLINE>
<TEXT>

     AK Parti Samsun Milletvekili Suat Kılıç, 5 Mart'ta Başbakan Recep Tayyip Erdoğan tarafından açılan 18 kilometrelik duble yolu ''teşekkür'' amacıyla yürüdü. 
     Kılıç, İncesu Omtel Otel önünden başlayan yürüyüş öncesi yaptığı açıklamada, İncesu yöresi ile 19 Mayıs İlçesi arasındaki 18 kilometrelik duble yolu Başbakan Erdoğan'ın sözünü tutarak zamanında bitirmesini sağladığı için ''teşekkür'' amacıyla yürüdüğünü söyledi. 
     Duble yolun yapımına AK Parti Hükümeti döneminde başlandığını ve 6 ay da tamamlandığını belirten Kılıç, ''Bu yürüyüşüm hem teşekkür hem de bir sevgi yürüyüşüdür. Benimle birlikte yürüyüşe katılanlara teşekkür ederim'' dedi. 
     Gençlik ve Spor İl Müdürlüğü bünyesindeki çok sayıda genç sporcunun da katıldığı yürüyüşün ilk 5 kilometresini Kılıç'la birlikte Samsun Valisi Mustafa Demir, AK Parti Samsun Milletvekilleri Musa Uzunkaya, Mustafa Çakır, Emniyet Müdürü Mustafa İlhan, AK Parti İl Başkanı Fuat Köktaş ve bazı daire müdürleri de yürüdü. 
     Kılıç ve yürüyüşe katılanlar 19 Mayıs İlçesi'nde Kaymakam Yusuf Güler, belde belediye başkanları ve vatandaşlar tarafından karşılandı. Karşılama sırasında Yörükler Belediye Başkanı Süleyman Eroğlu, deve kurban etmek isteyince, Kılıç müdahale ederek, deveyi kestirmedi. 
     
</TEXT>
</DOC>
