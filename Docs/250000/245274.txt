<DOC>
<DOCNO> 245274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko14.html </URL>
<DATE> 2004/06/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
OECD Genel Sekreteri Öğrencileri girişimciliğe özendirmeliyiz 
</HEADLINE>
<TEXT>

     Ekonomik İşbirliği ve Kalkınma Teşkilatı OECD Genel Sekreteri Donald Johnston, küçük ve orta boy işletmelerin KOBİ 21. yüzyılda ekonomik büyümenin en büyük tetikleyicisi olmasını beklediklerini söyledi. 
     2. OECD KOBİ'lerden Sorumlu Bakanlar Konferansı, İstanbul Lütfi Kırdar Kongre Merkezi'nde başladı. 
     Johnston, kongrenin açılışında yaptığı konuşmada, iyi tasarlanmış eğitim ve öğretim politikası ile öğrencileri iş arayan değil, girişimci olmasını özendirilmesi gerektiğini kaydetti. 
     Türkiye ekonomisinde KOBİ'lerin büyük yer tuttuğunu, istihdamın yüzde 76'sını karşıladığını belirten Johnston, KOBİ'ler konusunda diğer ülkelerin Türkiye'den öğrenecekleri deneyimleri olduğunu bildirdi. 
     Küreselleşmenin KOBİ'ler açısından bazı fırsatlar ve zorlukları yarattığını ifade eden Johnston, KOBİ'lerin küresel ekonomide oynadığı rolün az olduğunu, bunun yükseltilmesi gerektiğini bildirdi. 
     KOBİ'lerin küresel ekonomide ihracatın yüzde 30'unu karşıladığını belirten Johnston, uluslararası ekonomide engellerin kaldırılması ile kobilerin oynayacağı rolün artabileceğine işaret etti. 
     KOBİ'lerin küreselleşme ile girişimcilik yeteneklerinin arttığına dikkat çeken Johnston, iyi tasarlanmış eğitim ve öğretimin desteklenmesi ile öğrencilerin mezun oldukların iş arayan kitle olarak değil, girişimci olmaya özendirilmesi gerektiğini söyledi. 
     Kadın istihdam potansiyelinin büyümenin önemli kaynağı olduğunu belirten Johnston, küresel ekonomide yaklaşım 10 milyon olan kadın KOBİ yöneticisinin 25 milyon kişiye istihdam sağladığını bildirdi. 
     
     İTALYAN BAKAN 
     İtalya Üretim Bakanı Antonio Marzano, içinde bulunulan çağın nüfus artışı, küreselleşme ve digital devrim olmak üzere 3 önemli özelliğinin bulunduğunu söyledi. 
     Küreselleşmenin günümüzde büyük bir ivme kazandığını ifade eden Marzano, iletişim teknolojisinde yaşanan devrimle KOBİ'lerin internet ortamında bilgiye daha rahat ulaşabildiğine dikkat çekti. 
     KOBİ'lerin üretimde etkinliğinin artırılması konusunda önündeki engellerin kaldırılması gerektiğini belirten Marzona, İtalya'da her 9 kişiye bir KOBİ düştüğünü ve böylelikle İtalya'nın KOBİ'lerin bir simgesi olduğunu bildirdi. 
     KOBİ'lerin üretim politikası ile tüketicinin tam isteğine uygun üretim yapma imkanına sahip olduğunu kaydeden Marzano, küçük boyuttaki bir KOBİ'nin, küçük olmayı kendisi seçmişse bu KOBİ'ler açısından iyi olduğunu, küçük kalmaya zorlanan bir KOBİ'nin üretim açısından, verimsiz olduğunu söyledi. 
     Marzano, KOBİ'lerin araştırmaya teşvik edilmesi gerektiğini, İtalya'da bu yönde adımlar atıldığını ifade etti. 
     
</TEXT>
</DOC>
