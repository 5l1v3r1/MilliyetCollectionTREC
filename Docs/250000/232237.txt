<DOC>
<DOCNO> 232237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun10.html </URL>
<DATE> 2004/04/17/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Serdar Denktaş Yeni devlet ortak siyasi mücadelenin sonucu olmayacak 
</HEADLINE>
<TEXT>

     KKTC Başbakan Vekili, Başbakan Yardımcısı ve Dışişleri Bakanı, Demokrat Parti DP Genel Başkanı Serdar Denktaş, ''Referandumlardan 'evet' çıktığı takdirde kurulacak devletin, Kıbrıs Türkleri ve Kıbrıs Rumlarının ortak siyasi mücadelelerinin sonucunda kurulmuş olmayacağını'' söyledi. 
     Serdar Denktaş, DP Genel Merkezi'nde düzenlediği basın toplantısında, referandumlardan ''evet' sonucu çıkması için, uluslararası camia tarafından yapılan baskılara dikkati çekerek, şöyle dedi 
     ''Uluslararası konjonktür ve bunun büyük oranda belirleyiciliğini üstlenen ABD ve AB, Kıbrıs'ta, üç yıl sonunda çatışmayla sona eren 1960-1963 arası dışında, hiçbir tarihsel arka planı olmayan, Kıbrıs Türklerinin ve Kıbrıs Rumlarının ortak bir devlet kurmaları için baskı yapmışlardır. Tarihsel arka planının olmayışı bir yana, referandumlardan 'evet' çıktığı takdirde kurulacak devlet, Kıbrıs Türkleri ve Kıbrıs Rumlarının ortak siyasi mücadelelerinin sonucu olarak da kurulmuş olmayacaktır. 
     Kıbrıs Türkleri referandumda 'evet' derlerse, bu, yıllardır içinde bulundukları durumun, siyasal tanınmamışlığın, ekonomik ambargo ve baskıların ve kendi iktidarları tarafından rica ile yaşama düzenine mecbur bırakılmalarının bir sonucu olacaktır. 
     Kıbrıs Türk halkı, demokrasisi daha da demokratikleştirilmiş, özgürlük alanları daha da genişletilmiş bir dünyanın parçası olmak istemektedir. Ancak bunun, Kıbrıslı Rumlarla ortak bir devlette başarılması, Kıbrıslı Türklerin gönüllükle kabul ettikleri bir tercih değildir. Tüm dünyanın ve tarihin bu gerçeği not etmesini istiyoruz.'' Denktaş, ''Benzeri şekilde Kıbrıs Rumları da bu plana referandumda 'evet' derlerse, bu da onların Kıbrıslı Türklerle ortak bir devlette buluşmak istençlerinden kaynaklanmayacaktır'' dedi. 
     ''Rumların, ancak KKTC tanınabilir korkusuyla referanduma 'evet' diyebileceğini'' söyleyen Denktaş, şöyle konuştu 
     ''Oysa iddia, maalesef bir safsatadan öte değildir. Bu iddia bir yandan bizim 'evet' oylarımızı artırmaya, öte yandan Rum tarafında suni bir 'evet' oyu yaratmaya yöneliktir. Bu şekilde varılacak bir anlaşmanın ne kadar süreceği belli değildir. Böylesi bir sonuca ulaşılması halinde sıkıntıların aşılabilmesi için hepimize büyük görev düşecektir. Buna hazır olmak, hepimizin sorumluluğudur.'' Halkta ve özellikle gençlerde abartılmış bir beklenti oluştuğunu, televizyon reklamları ile bu beklentinin ''şişirildiğini'' anlatan Denktaş, ''Gerçek çok farklıdır. 1 Mayıs'tan hemen sonra her şey düzelecek, pırıl pırıl bir yeni devlet doğacak değildir. Bu nedenle, 'evet' kararı vermişseniz oyunuzu bilerek kullanmanız gerekmektedir. Her koşulda yaşanacak olan zorlukları bilmek zorundasınız. Aksi takdirde gerçeklerle yüzleşince bir toplumsal şok yaşamamız kaçınılmazdır'' dedi. 
     
     ''BİRBİRİNE TERS DÜŞEN BİR HALK'' 
     Halkın bir tarafta çözüme susadığını, diğer tarafta geçmişi yaşadığı için ''Rum'a güvenmediğini'' söyleyen Serdar Denktaş, şöyle devam etti 
     ''İkiye bölünmüş ve birbirine ters düşen bir halk. Bu, en son gelmemiz gereken noktaydı. Sonuç ne isterse olsun birlikte yaşamaya devam etmek zorunda olduğumuz unutulmamalıydı. DP olarak başından beri bu ortamın oluşmaması için elimizden geleni yaptık. 
     Cumhurbaşkanımız ve ondan önceki liderlerimizin ortaya koymuş olduğu 50 yıllık bir mücadele sonrasında bugün geldiğimiz noktada açıkça kanıtlanmıştır ki Kıbrıs adasının iki sahibi vardır. Kıbrıslı Türkler ve Kıbrıslı Rumlar.'' 
     
     DENKTAŞ'IN VE TÜRKİYE'NİN ÇAĞRISI 
     Serdar Denktaş, Cumhurbaşkanı Rauf Denktaş'ın plana ''hayır'' oyu, Türkiye'nin de ''evet' oyu verilmesi çağrısı yaptığını belirterek, şunları söyledi 
     ''Bugün liderimiz bize tehlikeleri işaret ederek, bu referandumda 'hayır' oyu vermemiz çağrısını yapmaktadır. Öte yandan Anavatan Türkiye 'evet' oyu vermemiz çağrısı yapmaktadır. Cumhurbaşkanımız son derece haklıdır. Ancak değişen konjonktürün de göz önünde bulundurulması kaçınılmazdır. Anavatan Türkiye hükümetinin de bu aşamada halkımıza alternatif tanımamakta olduğu unutulmamalıdır. Bu aşamada karar halkımız tarafından verilecektir. Parti tabanımız katılım az olsa da tavrını 'hayır' noktasında geliştirmiştir. Ancak yapılan kamuoyu yoklamalarından da bilmekteyim ki partimizde 'evet' demek isteyen etkin bir grup da vardır. Parti içi bu iki grubun uzlaştırılması oldukça zordur. Bu, halkımız açısından da geçerlidir. 'Evet' diyen grupların da haklı yönleri vardır. Planda yapılan iyileştirmeler yanında yıllardır kıramadığımız 'ricayla yaşama düzeninin' güçlenerek devam etmesinin rolü bunda büyüktür. Plana 'evet' demeyi düşünen vatandaşlarımız haklı olarak AB üyeliği ve uluslararası tanınmış bir devlete ortak olmayı istemekte ve planla bunun mümkün olduğunu düşünmektedirler. 
     Kısaca 'evet' veya 'hayır' oyu vermeyi düşünenlerin kendi içinde tutarlı ancak birbiriyle uzlaşmaz argümanları vardır.'' ''Oluşacak yeni durumun bireysel etkileri de beraber getireceğini, bu nedenle gerçekleri anlatma dışında bir kampanya yapılmasını doğru bulmadığını'' açıklayan Serdar Denktaş, konuşmasının şöyle tamamladı 
     ''Ancak her vatandaşımdan beklediğim, kararını verirken bireysel etkiler yanında, verecekleri kararın halkımızın bütününe ne getireceğini de düşünerek oy doğrultularını saptamalarıdır. Bireysel çıkarlarla toplumsal çıkarların vicdan muhasebesinin yapılacağı bir referandum yaşayacağız. Karar, halkımızın olacaktır.'' Denktaş, referandumda nasıl oy kullanacağının sorulması üzerine, ''bunu açıklamasının, Cumhurbaşkanı Denktaş'a zarar verebileceğini'' ifade ederek, bu nedenle açıklamayacağı söyledi. 
     Denktaş, Cumurbaşkanı Denktaş'a yönelik eleştirilerin kendilerini ve Kıbrıs Türk halkını üzdüğünü sözlerine ekledi. 
     
</TEXT>
</DOC>
