<DOC>
<DOCNO> 222213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun37.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, AB'yi güvenlik toplantısına çağıracak 
</HEADLINE>
<TEXT>

     Almanya İçişleri Bakanı Otto Schily, AB ülkeleri içişleri bakanlarıyla güvenlik durumuna ilişkin acil toplantı düzenleyeceklerini söyledi. 
     Schily, bugün başkent Berlin'de düzenlenen güvenlik kabinesi toplantısından sonra yaptığı açıklamada, böyle bir toplantının yapılmasını gerekli gördüklerini ve bunun için AB dönem başkanı olan İrlanda'ya başvuruda bulunacaklarını belirtti. 
     Schily, Avrupa ülkelerinin güvenlik durumuna ilişkin olarak ortak bir değerlendirme yapmalarının zorunlu olduğunu kaydetti. 
     Madrid'deki saldırıların ardında radikal dinci grupların olabileceği yönündeki ipuçlarının güçlendiği değerlendirmesini yapan Schily, ''Bu olasılık da ciddi şekilde göz önünde bulundurulmalıdır. Ancak saldırıların ETA örgütü tarafından düzenlendiği olasılığını da göz ardı edemeyiz'' dedi. 
     
</TEXT>
</DOC>
