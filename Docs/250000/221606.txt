<DOC>
<DOCNO> 221606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur24.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı Eyleme katılmayan arkadaşlara teşekkür ederiz 
</HEADLINE>
<TEXT>

     Sağlık Bakanlığı Müsteşarı Necdet Ünüvar, iş bırakma eylemine katılmayan sağlık çalışanlarına teşekkür ederek, ''Eyleme katılanlar hakkında soruşturma açılıp açılmayacağı konusunda henüz bir değerlendirme yapmadık'' dedi. 
     Ünüvar, Dedeman Oteli'nde düzenlenen ''5. Geleneksel Zekai Tahir Burak Günleri'' toplantısında konuştu. 
     Zekai Tahir Burak Kadın Sağlığı Eğitim ve Araştırma Hastanesi'nin son 10 yıldır sadece doğum alanında değil, kadın sağlığıyla da ilgili hizmet verdiğini anlatan Ünüvar, önemli olanın çalışmaları topluma yararlı olacak şekilde geliştirmek olduğunu kaydetti. 
     Sağlık Bakanlığı'nca 1.5 yıldır yürütülen Sağlıkta Dönüşüm Programı hakkında bilgi veren Ünüvar, sağlık hizmetini herkesin en iyi şekilde alabilmesi için adımlar attıklarını söyledi. Ünüvar, ''Bir adım atıldığında ses getirmiyor. Uygulamada sorunlar olabiliyor. Attığın adımın hayata geçmesi için 8-10 adım daha atmak gerekiyor'' dedi. 
     Ünüvar, hastanenin, cumhuriyete eşdeğer olduğunu ifade ederek, ''Umarım sonsuza kadar ülkemiz insanına hizmet eder'' diye konuştu. 
     
     ''KORDON KANI BANKASI KURULACAK'' 
     Zekai Tahir Burak Kadın Sağlığı Eğitim ve Araştırma Hastanesi Başhekimi Op. Dr. Leyla Mollamahmutoğlu da hastanenin, geniş kitlelere etkin ulaşabilen, kaliteli, güvenilir ve en gelişmiş teknolojik uygulamaları kullanarak kadın ve aile sağlığına hizmet götürmeyi misyon olarak üstlendiğini anlattı. 
     Bu toplantıların ilkinin 1997 yılında gerçekleştirildiğini belirten Mollamahmutoğlu, toplantılarda bilimsel ve sosyal boyutlarıyla eski ve yeni uzmanların birbirleriyle iletişimini sağlamayı hedeflediklerini kaydetti. 
     Hastanenin tarihi hakkında bilgi veren Mollamahmutoğlu, sezaryenin giderek arttığı için normal doğumu özendirmek için eşlerin de katılabileceği özel doğum odaları oluşturduklarını anlattı. 
     Mollamahmutoğlu, bu yıl içinde de Kordon Kanı Bankası kurulacağını söyledi. 
     
     SAĞLIK ÇALIŞANLARININ EYLEMİ 
     Sağlık Bakanlığı Müsteşarı Ünüvar, toplantıdan ayrılırken gazetecilerin sağlık çalışanlarının iş bırakma eylemeni nasıl değerlendirdiğini sorması üzerine şunları söyledi. 
     ''Eyleme ciddi katılım olmadığını biliyoruz. Türkiye'nin her yerinden bilgileri arkadaşlarımız topluyorlar. Dün bir yazılı açıklama yapıldı. Bugün de dünden farklı değil. Ciddi bir katılım yok. Her sağlık kuruluşunda arkadaşlarımız hizmete devam ediyorlar. Eyleme katılmayan arkadaşlara teşekkür ediyorum.'' Ünüvar, eyleme katılanlar hakkında soruşturma yapılıp yapılmayacağı konusunun henüz değerlendirilmediğini kaydetti. 
     
</TEXT>
</DOC>
