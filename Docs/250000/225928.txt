<DOC>
<DOCNO> 225928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur22.html </URL>
<DATE> 2004/03/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Almanya'da cinayet... Kurban, 'Ali bizi öldürecek' diye uyarmış... 
</HEADLINE>
<TEXT>

     Almanya'nın Augsburg kentinde Ali Göbelek tarafından öldürüldüğü iddia edilen genç kadın, ilk evliliğinden olan kızı, annesi ve kardeşinin cenazeleri Adana'da toprağa verildi. 
     Adana'da 1.5 yıl önce evlendiği teyzesinin oğlu Ali Göbelek tarafından kıskançlık sonucu bıçaklanarak öldürüldüğü öne sürülen Aylin Göbelek, kızı Ela Doğan, annesi Melahat Çankaya ve kardeşi Aykın Çankaya'nın cenazeleri, bugün sabah Şakirpaşa Havaalanı'nın kargo bölümünden alınarak, Mirza Çelebi Mahallesi'ndeki evlerine getirildi. 
     Evin bahçesinde yan yana dizilen tabutların çevresinde toplanan aile fertleri, uzun süre gözyaşı döktü. Bu arada, öldürülen Melahat Çankaya'nın ağabeyi Adil Ataman'ın taşıdığı ve üzerinde ''Kötülük yapan cezasız kalmaz. Cellat Ali Göbelek'' yazılı pankart dikkati çekti. 
     Bu arada, Adil Ataman, elindeki pankartı alıp yırtmak isteyen bir yakınıyla tartıştı. Katil zanlısı olarak aranan Ali Göbelek'in kardeşi Süleyman Göbelek, aile yakınları tarafından saldırıya uğrama olasılığı karşısında, yine Adil Ataman tarafından cenazelerin bulunduğu eve alınmadı. Ataman, ''Süleyman'ı görünce Ali'yi görmüş gibi cinnet geçiriyorlar. Onun için uzakta kalmasını istedik'' dedi. 
     
     ''KARDEŞİM BENİ UYARMIŞTI'' 

     Dün havayoluyla getirilen cenazelerin kargo ve defin işlemlerini organize eden Ataman, Ali Göbelek'in eşi ve ailesini tehdit ettiği yolunda daha önce bilgisi olduğunu söyledi. 
     Kardeşi Melahat Çetinkaya'nın kendisine ''Ağabey, bizi öldürecek tehdit ediyor'' şeklinde uyardığını kaydeden Adil Ataman, şunları söyledi 
     ''Polise gitseydim bir şey olmazdı. Hata bende. Almanya'da tehdide en kısa sürede yasal işlem yapılır ve kişi sınır dışı edilir. Ama hep alttan aldım. Böyle bir şey yapacağını sanmıyorduk. Hepsini tavuk gibi boğazlamış. Bir insan bunu yapamaz. Bunun mahkemesi de olmaz. Hangi avukat bunu savunur İnşallah en kısa sürede yakalanır. Bu kader değil, buna kader denilemez.'' 
     
     GÖBELEK'İN MİSİLLEME İDDİASI 

     Adil Ataman, Interpol tarafından yakalama emri çıkarılan Ali Göbelek'in, cinayeti kendisinin yapmadığı süsü vermeye çalıştığını öne sürdü. 
     Zanlı Göbelek'in, ağabeyine ''Mal alışverişinde 2 Alman'ı öldürdüm. Onlar da benim aileme misilleme yapabilir'' yönünde mesaj çektiğini belirten Ataman, şöyle devam etti 
     ''Ali Göbelek'in bu işi yaptığı kesinleşti. Olay yerinde Göbelek'in parmak izleri bulunmuş. Bu olayı mafyanın üzerine atarak, kendini kurtarmaya çalışıyor. Mafya, çocuk ve kadına ellemez. Meselesini birebir ve tabancayla çözümler. Göbelek, olaydan sonra kasayı soymuş, ablamın altınlarını götürmüş. Peki 7 yaşındaki çocuktan ne istedi '' Aile yakınlarının ağıt yaktığı ve duaların okunduğu törende, cenazeler evden alınarak Küçükoba Mezarlığı'na getirildi. 
     Cenaze namazında, öldürülen Melahat Çankaya'nın yeğeni Seyhan Semirli ile Aykın Çankaya'nın Alman uyruklu arkadaşları da saf tutarak, mezara resim ve çiçek attılar. 
     

     
</TEXT>
</DOC>
