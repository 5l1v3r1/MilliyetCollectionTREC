<DOC>
<DOCNO> 235827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun26.html </URL>
<DATE> 2004/04/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Chirac kararını açıkladı Türkiye'ye şimdi olmaz ama uzun vadede .. 
</HEADLINE>
<TEXT>

     Rahmi GÜNDÜZ bildiriyor 
Fransa Cumhurbaşkanı Jacques Chirac, Türkiye'nin AB üyeliğine uzun dönemde destek verdi. 
     Chirac, Cumhurbaşkanlığı Sarayı'nda düzenlediği basın toplantısında, AB'nin genişlemesi ve AB anayasasıyla ilgili görüşlerini açıkladı. 
     Cumhurbaşkanı Chirac, Türkiye ile ilgili bir soruyu yanıtlarken, ''Türkiye'nin bugünkü koşullar içinde tam üyeliğe hazır olmadığını'' söyledi, ancak uzun dönemde Ankara'nın üyeliğine sıcak baktığını belirtti. 
     AB Komisyonu'nun Türkiye hakkında Ekim'de rapor sunacağını belirten Chirac, ''Ortada iki ihtimal var. Ya Komisyon Türkiye'nin müzakereler için daha zamana ihtiyacı olduğunu söyleyecek, ya da Türkiye'nin kriterleri yerine getirdiği bildirecek'' dedi. 
     
     MÜZAKERELER UZUN SÜREBİLİR 

     Chirac, Türkiye ile müzakerelerin, başlaması halinde bile uzun sürebileceğini ifade etti ve bu konuda İngiltere'yi örnek gösterdi. 
     Fransa Cumhurbaşkanı, Türkiye ile müzakerelerin 10 yıl veya daha fazla sürebileceğini söyledi. 
     Chirac, Türkiye'nin üyeliğinin sonunda AB'nin bütün ülkelerinin onayından geçmesi gerektiğini belirtti ve bu konuda belki de bir referanduma gerek olabileceğini ifade etti. 
     Chirac, ''Bütün sürecin ve uzun bir zamanı kapsayan periyodun sonunda bir sonuca ulaşacağız ve sonucu onaylama durumuna geleceğiz, Fransa bu konuyu referanduma sunabilir'' diye konuştu. 
     AB devlet ve hükümet başkanlarının 1999'da yapılan zirvede Türkiye'nin adaylığını kabul ettiğini hatırlatan Chirac, Türkiye'nin Avrupa'da yeri olduğunun liderler tarafından teyit edildiğini belirtti. 
     Chirac, 1999 yılında yapılan zirvede, kendisinin ve o dönemin Sosyalist Başbakanı Lionel Jospin'in Fransa adına bu kararı onayladıklarına dikkati çekti. 
     Türkiye'nin üyelik konusunun yalnız Fransa'da değil, AB'nin bütün ülkelerinde tartışıldığını kaydeden Chirac, modern, istikrarlı, laik ve Avrupa değerlerini paylaşan Türkiye'nin Avrupa'nın yanında olmasının herkesin çıkarına olduğunu ifade etti. Chirac, ''Türkiye'nin kaderi her zaman Avrupa'dadır'' dedi. 
     Chirac, Türkiye'de hükümetin demokrasi ve insan hakları alanında önemli adımlar attığını belirtti, ancak bu reformların uygulanmasının da önemli olduğu görüşünü dile getirdi. 
     
     SÖZDE ERMENİ SOYKIRIMI 

     Chirac, bir soru üzerine, sözde Ermeni soykırımının tanınmasının Türkiye'nin AB üyeliği için önkoşul olamayacağını belirtti. 
     Fransa Cumhurbaşkanı, ''Bu sorunun Türkiye ile Ermenistan arasındaki ilişkileri ilgilendiren bir konu olduğunu'' söyledi. 
     Bu alanda olumlu gelişmeler kaydedildiğinin gözlendiğini ve bundan memnuniyet duyduğunu belirten Chirac, ''İkili ilişkilerde geleceği, sadece geçmişe bakarak değerlendiremeyiz'' dedi. 
     
     AB'NİN GENİŞLEMESİ 

     Chirac, AB'nin genişlemesiyle Birliğin büyük bir güç olacağını da kaydetti ve genişlemeyle birlikte AB'nin dünyanın önemli ekonomik gücü olacağını bildirdi. 
     Chirac, genişleme sonucu ekonominin ve yatırımların artacağını belirterek, ''Genişleme Fransa için bir şanstır'' diye konuştu. 
     AB anayasasıyla ilgili görüşlerini de açıklayan Chirac, anayasanın, Haziran'da onaylanmasını umduğunu söyledi. 
     Anayasanın onaylanmasının önemine dikkati çeken Chirac, Avrupa Konvansiyonu tarafından hazırlanan anayasanın ''inançlı ve iddialı bir metin'' olduğunu ifade etti. 
     AB anayasasının Fransa'da referanduma sunulup sunulmayacağı sorusuna karşılık Chirac, Fransa'nın bu konuda karar vermesi için erken olduğunu söyledi. 
     13 Haziran'da yapılacak Avrupa Parlamentosu seçimleri konusunda da Chirac, bu seçimlerin önemli olduğunu ifade etti ve Fransız seçmenleri, geniş katılıma çağırdı. 
     
</TEXT>
</DOC>
