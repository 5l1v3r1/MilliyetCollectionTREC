<DOC>
<DOCNO> 211343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/guncel/agun.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırada sel var 
</HEADLINE>
<TEXT>

   Geçen perşembe yoğun kar ve tipi nedeniyle elektriksiz, susuz kalan, saatlerce yollarda hapsolan İstanbulluları bu kez de sel tehlikesi bekliyor 
      İSTANBUL Milliyet 
   
   İstanbul'da bugünden itibaren şiddetli yağış ve lodos nedeniyle karların hızla erimesi ve su baskınlarının meydana gelmesi bekleniyor. Meteorolojinin verdiği bilgilere dayanarak, İstanbul'da yağmur beklendiğini ve hava sıcaklığının 10 - 12 derece artacağını belirten Büyükşehir Belediyesi Afet Koordinasyon Merkezi AKOM yetkilileri, yapılan açıklamada "Yağışın sağanak yağmur şeklinde olması ve mevcut karı hızla eritmesi bekleniyor. Bu durum da su baskınlarına neden olabilir" ifadelerini kullandı. 
   
   25 noktada önlem alındı 
   Gerekli kamu kurum ve kuruluşlarının önceden sel konusunda uyarıldığını vurgulayan açıklamada ayrıca, Yol Bakım ve Onarım Müdürlüğü, İtfaiye ve İSKİ'nin göllenme olabilecek 25 noktada her türlü tedbiri aldıkları kaydedildi. 
   Meteoroloji Genel Müdürlüğü de, bugünden itibaren kuvvetli lodos ve sıcaklık artışına bağlı olarak Marmara, İç Ege, Göller yöresi ve İç Anadolu'da kar erimeleri görüleceğinden vatandaşların ve ilgililerin tedbirli olması gerektiğini duyurdu. 
   
   Afetin maliyeti 20 trilyon lira...    MEHMET DEMİRKAYA 
   İstanbul Büyükşehir Belediyesi Ulaşım Daire Başkanı Rafet Bozdoğan, dört günlük "Beyaz afet"in İstanbul'a maliyetinin ortalama 20 trilyon lira olduğunu söyledi. Bozdoğan, "Karın asıl büyük zararı asfalt yollara. Kar ve don büyük zarar veriyor. Bunun da 10 - 15 trilyon liraya mal olacak" dedi. Oluşan zararın dağılımı şöyle 15 trilyon lira yol hasarı, 2 trilyon lira tuz, 60 milyar lira üre, 1 trilyon lira akaryakıt, 500 milyar lira kumanya vb, 1 trilyon lira araç bakımı ve 1 trilyon lira da işçilerin fazla mesai ödemesi. 
   
   
</TEXT>
</DOC>
