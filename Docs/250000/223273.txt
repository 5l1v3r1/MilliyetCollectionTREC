<DOC>
<DOCNO> 223273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/ekonomi/eko02.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Intesa'nın niyeti çok net' 
</HEADLINE>
<TEXT>

   Garanti Bankası Genel Müdürü Özen, İtalyan bankacılık devi Intesa'nın ortaklık girişimi konusunda 'Kurumsal ve orta ölçekli firmalar ile çalışmak istedikleri için Garanti Bankası ile ilgileniyorlar' dedi 
      EKONOMİ SERVİSİ 
   
   Doğuş Holding'in bir süre önce ortaklık için görüşmelere başladığını duyurduğu İtalyan bankacılık grubu Intesa'nın niyeti için 'Çok net, belli' diyen Garanti Bankası Genel Müdürü Ergun Özen, daha önce finans sektörüne gelen yabancı sermayenin küçük bankalara gittiğini söyledi. 
   Intesa için "Niyeti çok net, belli" diyen Özen, ortaklığın gerçekleşmesi halinde Garanti Bankası'nın yerel bankacılığa yönelik vizyonunda bir değişiklik olmayacağını bildirdi. 
   
   'Vizyon değişmez' 
   Garanti Bankası'nın orta ve küçük ölçekli firmalara KOBİ yönelik hazırladığı GANİ adlı finansman paketinin tanıtım toplantısına basının sorunularını yanıtlayan Özen, şöyle konuştu 
   "Şimdiye kadar finans sektörüne gelen yabancı sermaye baktığımızda hep ufak bankalara gitti. Intesa'nın Garanti Bankası ile ilgilenmesinin nedeni, hem kurumsal hem de bireysel ve orta ölçekli firmalarla, KOBi'lerle çalışmak istiyor. Bu nedenle Garanti Bankası ile ilgileniyor. İtalya'da da KOBİ'ler çok önemli. Bu sektörlerde Intesa'nın çok iştahlı olduğunu düşünüyorum. Onun için ortaklık olduğunda Garanti Bankası'nın vizyonunda bir değişiklik olmaz." 
   
   'KOBİ sadece kredi değil' 
   Garanti Bankası'nın Anadolu'da düzenlediği konferanslarda KOBİ'lerde büyük bir dinanizim gördüğünü belirten Özen, ancak bunun yanında bir o kadar da iş yapmayı bilmeme olduğunu söyledi. 
   Bankaların da KOBİ'lere bakışında bir yanlış olduğunu belirten Ergun Özen şöyle konuştu 
   "Bugün artık geldiğimizde noktada bankacılar olarak büyük bir yanlışlık içindeyiz. KOBİ'leri sadece kredi olarak düşünüyoruz. KOBİ'lerin kredilerden aldığı pay çok düşük, yüzde 5. Önce yönetim kalitelerini artırmak lazım." 
   
   KOBİ'lere sanal müdür buldular    Garanti Bankası, KOBİ'lerin finansal planlama ihtiyaçlarını karşılamak amacıyla, Garantili Nakit İdaresi GANİ adlı yeni bir ürün geliştirdi. 
   Firmalara nakit akışlarını planlama ve fiyatlandırma konularında destek olmak amacıyla Garanti Bankası, Microsoft Türkiye ve Boğaziçi Üniversitesi Öğretim Üyesi Prof. Dr. Özer Ertuna'nın ortak çalışmalarıyla tasarlanan GANİ paketinde firmalar neredeyse nakit yönetimlerini sanal bir finansman müdürünün yönetimine bırakabiliyorlar. 
   Garanti Bankası'nın KOBİ'lere ücretsiz olarak verdiği paketin içinde finans rehberi ve bir bilgisayar programı CD'si bulunuyor. Özen, KOBİ'lerin geleceğe güvenini artırmak, yatırım ve üretim kararlarını cesaretle ve daha kolay almalarını sağlamak amacıyla KOBİ'lere özel pek çok projeyi hayata geçirdiklerini anlattı. Özen, Türkiye'deki toplam işyerlerinin yüzde 99'unu ve toplam istihdamın yüzde 60'ını, KOBİ'lerde olduğunu söyledi. 
   
   
</TEXT>
</DOC>
