<DOC>
<DOCNO> 224929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur31.html </URL>
<DATE> 2004/03/23/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Pazara giden anne, yangında ölen çocuklarını eve kilitlemiş 
</HEADLINE>
<TEXT>

     Aksaray'da 4 kardeşten 2'sinin ölümüyle sonuçlanan yangında, pazara giden annenin çocukları eve kilitlediği öğrenildi. 
     AA muhabirinin edindiği bilgiye göre, Ereğlikapı Mahallesi Acem Sokak'ta, Anakız Öztop tek katlı evde çocukları Özlem 6 , Ramazan 1 , Kısmet 2 ve Nevriye Öztop'u 4 yalnız bıraktıktan sonra kapıyı kilitledi. 
     Yangının, çocukların üzerinde oynadıkları sünger yatağı tutuşturması sonucu çıktığı öğrenilirken, alevlerin yükseldiğini gören komşular, evdeki çocukları kurtarmak istedi. Ancak kapının kilitli ve pencerelerin de demir parmaklıklı olması nedeniyle itfaiye gelene kadar müdahale edilemedi. 
     Olay yerine gelen itfaiye ve polis ekipleri, yanan evde mahsur kalan çocukları kurtarmak için kapıyı kırmaya çalışırken, başka bir ekip de evin arkasından duvarı delerek girmeye çalıştı. 
     Yığma binanın çatısının da ahşap ağırlıklı olması nedeniyle yangın hızla yayılırken, evden çıkarılan çocuklardan Özlem ve Ramazan Öztop kurtarılamadı, ağır yaralı olan Kısmet ve Nevriye Öztop ise Konya'daki Selçuk Üniversitesi Meram Tıp Fakültesi Hastanesi'nde tedavi altına alındı. Yetkililer, 2 çocuğun durumunun da ağır olduğunu bildirdiler. 
     Öztop ailesinin diğer çocukları Serkan 12 ve Fadimana 8 Öztop, yangın sırasında evde olmadıkları için kurtulurken, kent dışında olan baba Muammer Öztop'un ise TIR şoförlüğü yaptığı öğrenildi. 
     Yangın söndürüldükten sonra eve gelen anne Anakız Öztop, 2 çocuğunun öldüğünü öğrenince sinir krizleri geçirdi. Polis, Anakız Öztop'un ifadesini alırken, savcılığın, olayla ilgili soruşturma başlattığı bildirildi. 
     Aksaray Valisi Hüseyin Avni Coş'un yanı sıra Emniyet Müdürü Mahmut Nas, milletvekilleri Ali Rıza Alaboyun, Ramazan Toprak ve Ruhi Açıkgöz de olay yerinde incelemede bulundu ve yetkililerden bilgi aldı. 
     
</TEXT>
</DOC>
