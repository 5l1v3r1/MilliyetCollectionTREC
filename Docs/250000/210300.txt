<DOC>
<DOCNO> 210300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yasam/yas03.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Balkanlar yine kar ve fırtına 
</HEADLINE>
<TEXT>

   Türkiye, Balkanlar'dan gelen soğuk ve yağışlı havanın etkisine girdi. Kar, yağmur ve fırtına, hafta sonuna kadar tüm yurtta etkili olacak 
      DOĞAN HABER AJANSI 
   
   Vatandaşlara uyarı 
   BİRKAÇ gündür bahar günlerini aratmayan hava, yerini kar ve fırtınaya bırakıyor. Türkiye, Balkanlar'dan gelen soğuk ve yağışlı havanın etkisine girdi. Devlet Meteoroloji İşleri Genel Müdürü Adnan Ünal, soğuk ve yağışlı havanın hafta sonuna kadar tüm yurtta etkili olacağını belirterek, vatandaşları kar yağışına karşı uyardı. Yağışlar, kuzeybatı kesimlerde poyraz fırtınasıyla birlikte kar, öteki yerlerde yağmur ve sağanak şeklinde olacak. 
   
   Karla karışık yağmur 
   YURDUN güneyinde şiddetli lodosla birlikte etkili sağanak yağış görülecek. Yarın Marmara'nın batısı ve Kıyı Ege dışında kalan bölgeler yağışlı geçecek. Yağışlar, Akdeniz kıyıları, Doğu Karadeniz kıyıları ile Güneydoğu Anadolu'da yağmur, diğer yerlerde kar şeklinde görülecek. Yağışlı hava hafta sonunda yurdun doğu kesimlerini etkileyecek. İstanbul'da bugün kuvvetli poyrazla birlikte karla karışık yağmur ve kar, yarın da kar yağışı etkili olacak. 
   
   Antalya'da okullar tatil 
   HAVA sıcaklıklarının Trakya'dan başlayarak 8 - 10 derece azalacağı, kar, yağmur ve fırtınanın hayatı etkileyeceğı belirtildi. Ağrı'da hava sıcaklığı önceki gece - 30 derece oldu. Antalya'da bugünden itibaren etkili olacak fırtına ve yağmur nedeniyle ilköğretim okullarıyla liseler bir gün tatil edilirken, denizciler ve çiftçiler de uyarıldı. Yağışların özellikle Aksu beldesi ve Manavgat arasında etkili olacağı bildirildi. 
   
   
</TEXT>
</DOC>
