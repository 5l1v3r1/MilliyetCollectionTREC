<DOC>
<DOCNO> 207095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur07.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Valisi meteoroloji raporundan şikayet ederken kar yağdı 
</HEADLINE>
<TEXT>

     Fahrettin GÖK VAN, DHA 
     

VAN Valisi Hikmet Tan, meteoroloji raporlarının Van ile ilgili bilgilerin gerçeği yansıtmadığını belirterek, "Bu raporlar yüzünden iç turizm etkileniyor. Adeta bahar yaşanan Van'ın güzelliklerinin ekranlara yansıtılması gerekir'' dedi. Ancak Valinin açıklamalarından iki saat sonra Van'a kar yağmaya başladı. 
     Valilikte basın toplantısı düzenleyen Vali Hikmet Tan, yurdun büyük bölümünde kar yağışı ve soğuk havanın etkili olduğunu, buna karşılık Van'da bahardan kalma günler yaşandığını anlatarak, buna rağmen TV haberlerinde yayınlanan Meteoroloji raporlarında Van ve çevresinde havanın kapalı ve yağışlı gösterilmesini eleştirdi. Bu bilgilerin gerçeği yansıtmadığını savunan Vali Tan, kent merkezinde güneşli bir havanın hakim olduğunu açıkladı. 
     Vali Tan, Meteoroloji'nin verdiği tahmini hava raporları ile Van'daki hava durumunun birbirini tutmadığını belirterk, " gündür Van ile ilgili hava raporularını dinliyorum. Genelde Van Gülü'nde hava kapalı ve yağışlı şeklinde haber veriliyor. Verilen bilgilerle hava durumu birbirine uymuyor. Meteoroloji bilgi verebilir ancak haberi yayınlayanların bunun doğrulanmasını sağlamak gibi bir yükümlülükleri olduğunu düşünüyorum. Gerçekle, verilen haber arasında bir bağın kurulması lazım'' diye konuştu. 
     Van'ın Türkiye'nin en çok güneş alan kentlerinden biri olduğunun altını da çizen Vali Hikmet Tan, şunları söyledi 
     "Bölgede yaşanan terör olayları nedeniyle sık sık olumsuzlukları kamuoyuna aktarıyoruz. Ancak, bölgemizde güzellikler de yaşanıyor. Haber bültenlerinde yayınlanan hava raporları iç turizm hareketliliğini olumsuz etkiliyor. Bu hafta içinde tur operatörlerinin, seyahat acentalarının Van'a bir gezi düzenlediklerini düşünün. Uzmanlar ve operatörler hava raporlarını dinlediklerinde Van Gölü'nün kapalı olduğunu, semalarının bulutlarla kapalı olduğunu öğrendiklerinde eminim ki turları iptal edecekler. Van'a gelmek isteyenler gezi programlarını değiştirmek zorunda kalacaklardır. Bugün sabah yayınlanan hava raporlarında Ankara, İstanbul, Trakya ve Türkiye'nin hemen hemen her tarafında kar yağışı olduğu belirtildi. Arzu ettim ki, İstanbul'da bir taraftan lapa lapa yağan kar görüntüleri verilirken, hemen ekranın öbür tarafında da Van Gölü'nün ve gökyüzünün masmavi görüntüsü de yansıtılsın. Sizden Van'ın gerçek havasını yansıtmanızı istiyorum.'' . 
     Vali Tan'ın bu açıklamalarından 2 saat sonra Van'da kar yağışının başlaması dikkati çekti. Meteoroloji Bölge Müdürlüğü yetkilileri de, hava sıcaklığının mevsim normallerinde seyrettiğini belirterek, hafta içerisinde kar yağışının devam edeceğini bildirdi. 
     
</TEXT>
</DOC>
