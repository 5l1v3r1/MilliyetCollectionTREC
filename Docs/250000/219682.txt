<DOC>
<DOCNO> 219682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yasam/yas01.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapık, kurbanları diri diri gömmüş 
</HEADLINE>
<TEXT>

   Altı kız çocuğunu kaçırıp tecavüz etmek, dördünü de öldürmekle suçlanan 'Belçika sapığı' davasında, her gün tüyler ürpertici gerçekler ortaya çıkıyor 
      DIŞ HABERLER SERVİSİ 
   
   Belçika'da asrın davası olarak nitelenen, altı çocuğu kaçırıp tecavüz etmek ve dördünü de öldürmekle suçlanan Marc Dutroux'nun önceki günkü duruşmasında, savcı sanığı 'iki kızı diri diri gömerek öldürmek'le suçladı. Dutroux ise cinayetleri kendisinin işlemediğini savundu. 
   Arlon Ceza Mahkemesi'ndeki duruşmada, Dutroux'nun ilaç verip naylona sararak gömdüğü iddia edilen An Marchal 17 ile Eerfje Lambrechts'in 19 , yapılan otopsi sonucu, gömüldüklerinde h l hayatta olduklarının belirlendiği açıklandı. Tecavüz ve adam kaçırma suçlamalarını kabul eden Dutroux ise cinayet işlemediğini iddia etti. 
   
   Suçu başkasına attı 
   8 yaşındaki diğer iki kurban Julie Lejeune ve Melissa Russo'nun açlıktan öldüğünü öne süren Dutroux, dün cinayetlerin, aralarında eşi Michelle Martin'in de bulunduğu suç ortaklarınca işlendiğini söyledi. Dutroux, Melisa ve Julie'yi suç ortaklarından Michel Nihoul'dan korumak için An ve Eerfje'yi vermek zorunda kaldığını ileri sürerek, öldürdüğü arkadaşı Bernard Weinstein'ı kızlardan birine tacizde bulunurken gördüğünü, Weinstein'ın kendisine, "Nihoul ve arkadaşlarının onlara yapacaklarının yanında bu hiç kalır" dediğini belirtti. 
   
   Ünlülere mi pazarladı 
   Melisa ve Julie'yi seks tüccarlarının eline düşmemeleri için bahçesindeki bir çukura gömdüğünü söyleyen Dutroux, neden daha önce bunları anlatmadığının sorulması üzerine de "Ailemi tehlikeye atmak istemedim" yanıtını verdi. 
   Dutroux'nun birçok ünlüye seks kölesi pazarladığı iddiası nedeniyle de büyük önem taşıyan davada, karşı tarafın avukatlarıysa Dutroux'nun ifadelerini reddederek, "Kendisini o kızların koruyucusuymuş gibi göstermeye çalışıyor. Yaptığı şeyin sorumluluğunu üstlenmeli" dedi. 
   
   
</TEXT>
</DOC>
