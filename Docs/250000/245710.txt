<DOC>
<DOCNO> 245710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/spor/spo03.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk eller cebe 
</HEADLINE>
<TEXT>


Galatasaray, içinde bulunduğu maddi sıkıntıyı aşmak amacıyla her yolu deniyor. Kulübe nakit akışı sağlamayı düşünen yönetim, geniş çaplı bir yardım kampanyası için düğmeye bastı 




Üyelere çağrı 
SARI - Kırmızılılar, kulübe büyük gelir getirmesi planlanan yeni bir kampanya için harekete geçti. Başkan Özhan Canaydın, camianın tüm üyelerine çağrıda bulunarak, nakit akışını canlandırmak ve gerekli kaynakları yaratmak amacıyla başlatılacak bağış kampanyasına katılmalarını isteyecek. Yönetim, toplanacak parayla borçların büyük bir kısmını ödemeyi planlıyor. Ayrıca bağışlar nakit ile de sınırlı tutulmuyor. 

Limuzin alıyor 
YÜCE Oto'nun sahibi Orhan Yüce'den bugün Skoda marka bir limuzin alacak olan Başkan Özhan Canaydın, diğer üyelerden de buna benzer yardımları kabul edecek. Diğer şubeler için de destek beklenirken, isteyen üyeler kulübe futbolcu dahi armağan edebilecek. Galatasaray'ın eski başkanlardan Selahattin Beyazıt bu konuda öncülüğü yapacak. Bu şekilde bir taşla iki kuş vurulacak, yönetimin omuzlarındaki yük azalacak. 

Cim-Bom'da pilav günü 
CEMİYETİN 1934 yılından bu yana her yıl geleneksel olarak düzenlediği pilav günü bugün Galatasaray Lisesi'nde gerçekleştirilecek.Saat 09.30'da Atatürk Anıtı'na çelenk konulmasıyla başlayacak etkinlikte daha sonra Tevfik Fikret Salonu'nda Başkan Özhan Canaydın bir konuşma yapacak. Yönetim pilav gününe tam kadro katılacak. 

Canaydın nokta koyacak 

Fransa'ya gidecek 
GALATASARAY'DA uzun süredir gündemi meşgul eden transferlerin akıbetini 10 Haziran'da Fransa'ya gidecek olan Başkan Özhan Canaydın belirleyecek. Monaco'ya giderek, burada başta Gallardo olmak üzere, Sabri Lamouchi ve Muhammed Kallon'un menajerleriyle masaya oturacak olan Canaydın, resmi teklif götürdükleri Concecaio için de Real Madrid'in vereceği yanıtı bekleyecek. 

Concecaio atağı 
BREZİLYALI oyuncu ile prensipte anlaşma sağlandığı, Concecaio'yu kiralık vermesi için İspanyol kulübünün ikna edilmesine çalışıldığı öğrenildi. Fransa seferinin ardından imza için bekleyen Djalminha'nın durumu da netleşecek. Belçikalı Van Buyten'i listesinde bulunduran Galatasaray, İtalyan İnter'in Yunan orta saha oyuncusu Karagounis'in transferi için de çalışmalarını hızlandırdı. 

Gürsoy şaşırttı 
İKİNCİ Başkan ve Futbol Şube Sorumlusu Ergün Gürsoy'un, katıldığı bir televizyon programında yaptığı açıklamalar tartışmaları da peşinde getirdi. Sarı - Kırmızılı yöneticinin, ortaya çıkan başarısız tablo için "başkanlar suçlu" ve "Üç yıldızlı formayı bile satmayı beceremediler" sözleri kafaları karıştırdı. Çünkü zirve yarışının uzağında kalınan son iki sezonda kulübün başında Ergün Gürsoy'un da yönetimine katıldığı Özhan Canaydın bulunuyordu. 

Zoltan Gera misillemesi 
BEŞİKTAŞ ile transferde sık sık yolları kesişen Galatasaray, ezeli rakibine darbe indirmeye hazırlanıyor. Yönetim, Okan ve Çağdaş'ın transferinde çalım atan, Fatih Sonkaya için de devreye giren Beşiktaş'a, Zoltan Gera'ya teklif götürerek misillime yaptı. Mattheaus'un ısrarla alınmasını istediği Macar golcüye Galatasaray'ın da kanca atması Gera'nın fiyatının tırmanmasına yol açtı. 

100. yıl toplantısı 
BAŞKAN Özhan Canaydın, dün 100. Yıl Komitesi ile bir araya gelerek, yapılacak çalışmalar hakkında görüş alış verişinde bulundu. Aralarında Divan Kurulu üyelerinin de bulunduğu komiteden çalışmalar hakkında bilgi alan Canaydın, plan ve projeleri masaya yatırdı, fikirlerini üyelerle paylaştı. Galatasaray Kulübü Başkanı, daha sonra komiteye Florya Metin Oktay Tesisleri'ni gezdirdi. 




</TEXT>
</DOC>
