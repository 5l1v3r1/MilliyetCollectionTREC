<DOC>
<DOCNO> 221383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/ekonomi/eko05.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Protokollere sır hükümleri konmuş' 
</HEADLINE>
<TEXT>

   Batık banka patronlarıyla yapılmış protokollere sır hükümleri konduğunu belirten TMSF Başkanı Ertürk, anlaşmaların temel unsurlarını açıklayacaklarını söyledi 
      EKONOMİ SERVİSİ 
   
   Tasarruf Mevduatı Sigorta Fonu TMSF Başkanı Ahmet Ertürk, Etibank'ın eski patronu Dinç Bilgin'in TMSF ile yaptığı protokolde borcun teminata bağlanıp bağlanmadığı ile ilgili soru üzerine, batık banka patronlarıyla yapılmış protokollere ticari sır hükümleri de konulmuş olduğunu söyledi. Ertürk, Dünden Bugüne Tercüman gazetesinde yer alan röportajda, yapılan anlaşmalar konusunda kamuoyunu bilgilendirmek istediklerini belirterek, "Temel unsurları açıklamakta bir mahsur yok. Ne kadar borç var, kaç yıla yayıldı ve faizi nedir. Bütün bunları genel bir açıklamayla duyuracağız" dedi. 
   
   'Uzanlar mal kaçırma niyetindeydi' 
   Banka kaynakları kullanılarak elde edilmiş bütün varlıkların müzakere sırasında bir teminat unsuru olarak ortaya konulması gerektiğini vurgulayan Ertürk, "Biz borcu ödeyecek olan ticari, sanayi veya hizmet kuruluşlarını öldürmek gibi bir niyet gütmüyoruz. Ortada yürüyen ticari iş yoksa ya da fizibilitesi bu şirketin borç ödeyecek kapasitede gösteriyorsa o zaman varlıkları tasfiye ederek tahsil yoluna gidebiliriz" diye konuştu. Ertürk, Uzanlar'ın varlıklarına el konulmasının nedenini de şöyle açıkladı 
   "Orada, gelecekte bizim alacağımızı tahsil edebileceğimiz kaynakların azaltılması söz konusuydu. Mal kaçırma niyetini gördüğümüz noktada müdahale ettik. Kimsenin gözünün yaşına bakmayacağız. Vatandaş sadece bir aileye yönelik olduğu hissine kapılmasın." 
   Bugünkü tablonun sadece banka sahipleri ve yöneticileriyle açıklanamayacağını, banka izinlerinden başlayarak denetim ve gözetim de dahil çok büyük aksaklıkların söz konusu olduğunu anlatan Ertürk, ekonomiye binen yüke ilişkin de şunları söyledi 
   
   50 milyar dolarlık yük 
   "Özel bankalardan dolayı Hazine'ye binen yük 22 milyar dolar, buna İmar'dan kaynaklanan 5.5 milyar doları da ekliyoruz. TMSF'ye devredilmeyen özel bankaların yeniden yapılandırılmasının maliyeti ile kamu bankalarının 22 milyar dolarlık yükünü de eklersek ekonomiye 50 milyar dolar civarında yük bindiğini görüyoruz." 
   
   
</TEXT>
</DOC>
