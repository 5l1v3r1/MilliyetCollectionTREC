<DOC>
<DOCNO> 227305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo25.html </URL>
<DATE> 2004/03/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Daum, Türkiye'de 2. şampiyonluğuna göz kırpıyor... 
</HEADLINE>
<TEXT>

     Türkiye'de 1994-95 sezonunda Beşiktaş'ı şampiyonluğa taşıyan Fenerbahçe Teknik Direktörü Christoph Daum, eski takımını zirveye taşıdığı dönemle benzer bir grafik çizdiği 2003-2004 sezonunda da şampiyonluğa adım adım ilerliyor. 
     Sarı-lacivertli ekibin başında ligin bitimine 7 hafta kala en yakın rakibi eski takımı Beşiktaş'a 6 puan fark atan Daum, geride kalan 27 haftada 19 galibiyet, 6 beraberlik ve 2 yenilgiyle 63 puan topladı. 
     Alman teknik adam, Beşiktaş ile şampiyonluk yaşadığı sezonda ise 27 maçlık dönemde 19 galibiyet, 3 yenilgi ve 5 beraberlikle 62 puan almıştı. Söz konusu sezonun sonunda siyah-beyazlılar, 24 galibiyet, 3 yenilgi ve 7 beraberlikle 79 puan toplayarak şampiyon olmuştu. 
     
     SON 7 HAFTADA 5 GALİBİYET, 2 BERABERLİK 
     Daumlu Beşiktaş, şampiyon olduğu 1994-95 sezonunda son 7 haftadaki maçların 5'ini kazanıp, 2'sinde beraberlik elde etmişti. 
     Geçen hafta Adanaspor deplasmanında ortaya koyduğu kötü performansla şaşırtan lider Fenerbahçe'nin, bu sezon sonuna kadar yapacağı 7 maçtaki performansı ise merakla bekleniyor. 
     
     1995-96 VE 2001-2002 SEZONLARI 
     Alman çalıştırıcı, 1995-96 sezonunda Beşiktaş ile 27 maçlık dönemde ise 20 galibiyet, 4 yenilgi ve 3 beraberlik ile 63 puan kazandı. 
     Daum, lig bitimine 2 hafta kala görevini bırakırken, Beşiktaş 1995-96 sezonunun son 5 maçında da yenilerek ligi 3. sırada tamamlamıştı. 
     Daum'un sorunlu bir dönem geçirdiği 2001-2002'deki siyah-beyazlı takımdaki görevinde ise 27 maçta 16 galibiyet, 5 yenilgi ve 6 beraberlik alındı. 
     
</TEXT>
</DOC>
