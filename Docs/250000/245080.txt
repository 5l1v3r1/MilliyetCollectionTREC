<DOC>
<DOCNO> 245080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo31.html </URL>
<DATE> 2004/06/03/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Ulusoy "Yabancı futbolcu konusunu anlamak mümkün değil" 
</HEADLINE>
<TEXT>

     Futbol Federasyonu Başkanı Haluk Ulusoy, yabancı futbolcu konusunun neden tekrar gündeme geldiğini anlamanın mümkün olmadığını söyledi. 
     Kayseri Erciyesspor Kulübü'nün davetlisi olarak Kayseri'ye gelen Ulusoy'u, Erkilet Havaalanı'nda Erciyesspor Asbaşkanı Ahmet Demircioğlu ve yöneticiler karşıladı. 
     Ulusoy, havaalanında yaptığı açıklamada, Futbol Federasyonu kanununun çıkmasını beklediğini, onaylanması halinde federasyonun Genel Kurul tarihini tespit edeceklerini ve ondan sonra projelerini halkla paylaşacaklarını belirtti. 
     Yabancı futbolcu tartışmaları hakkında bilgiler veren Ulusoy, şöyle devam etti 
     ''6 yabancı futbolcu statüsünün bu yıl içinde aynen devamından yana bir karar aldık. Geçmiş yılda, tüm kulüplerimize yazı yazarak, bu yıl için yabancı sayısında indirime gitmek istediğimizi ilettik. 2004-2005 sezonundaki uygulamaya yönelik olarak bunu bütün kulüplerimize sorduk ve kulüplerimizden 15-16 tanesi yabancı sayısının düşmesinden yana olduğunu, ancak bunu geçtiğimiz yıl için değil, 2004-2005 sezonu için geçerli olmasını istemişlerdi. Talimatlarımıza bunu koyduk. 2004-2005 sezonunda 6 yabancı, 2005-2006 sezonunda 5 yabancı ile bunu donduracağız demiştik. Bugün 8 olsun, sınırsız olsun tartışmaları neden gündeme geldi, bunu anlamak mümkün değil. Biz bu kararı alırken, kulüplerimizin onayını almıştık. Kulüplerden bazıları yabancı sayısının fazlalaştırılmasını istiyor. 6 yabancı uygulamasına 2004-2005 sezonunda devam edeceğiz.'' 
     
     HAVUZ SİSTEMİ 
     Kulüpler Birliği'nin bugünkü toplantısında havuz sistemi kriterleri konusunda alınan kararı değerlendiren Ulusoy, şunları söyledi 
     ''Bugünkü toplantıda, havuz kriterlerinin tekrar gündeme gelmesi ve bunlar için tekrar toplantı yapılması kararı alınmış. Ben buna katılıyorum. Bütün kulüplerimiz havuz kriterlerinin tekrar gözden geçirilmesini ve değişiklikler istiyorlarsa kriterleri tekrar gözden geçirir ve gereğini yaparız. Ama önemli olan Havuz Sistemi'nin yürümesi. Sistemin Türk futbolu açısından önemini hepimiz biliyoruz. Sistemin yürümesi ve kriterler için masa etrafında toplanırız ve uzlaşma sağlarız. Yolumuza devam ederiz.'' 
     
     FEDERASYON ADAYLIĞINA TEPKİLER 
     Futbol Federasyonu Başkanı Ulusoy, başkan adaylığına tepkinin bütün kulüplerden değil, sadece 1-2 kulüpten geldiğini de belirtti. 
     Demokrasi ile idare edilen bir ülkede yaşadıklarını, herkesin demokratik hakkını kullanmakla serbest olduğunu kaydeden Ulusoy, şunları söyledi 
     ''1-2 kulübün tepki olayı değil, önemli olan kulüplerimizin çoğunun tepki koymasıdır. 2 kulüp tepki koyuyor. Diğer kulüplerimiz, bizim göreve devam etmemizi istiyorlarsa demek ki biz doğru yoldayız. Görevimize devam etmemiz gerekir. Kulüplerimiz, genel kurulumuz bize inanmayı sürdürürse 4 yıl devam etmemiz için onay verirse biz seve seve bugüne kadar nasıl görevimizi en iyi şekilde yaptıysak, futbolu başarıdan başarıya koşturmaya devam ederiz. Eğer, federasyonumuz dünyada 7., UEFA'da 4. sıradaysa bu bizim başarımızı gösterir. Kurulumuz teveccüh gösterirse yolumuza devam edeceğiz. Tepkiler olması normal. Biz bir aileyiz, bir masa etrafında derdimizi, sıkıntımızı kendi içimizde tartışmalıyız. Bu hataları en iyi şekilde nasıl telafi ederiz, bunu tartışmamız lazım. Öyle gazetelerde, televizyonlarda ve başka yerlerde bunu tartışmamalıyız. Hepimizin tek bir amacı var. Türk futbolunun en iyi şekilde idare edilmesi, en iyi yolda gitmesi, başarılara imza atılması. Yurtiçi ve yurtdışında kulüp başkanı ve yöneticilerin amaçlarının bu olduğuna inanıyorum. Türkiye'de tepki olmadan, eleştiri olmadan doğru bir şey yapmak zordur.'' 
     
</TEXT>
</DOC>
