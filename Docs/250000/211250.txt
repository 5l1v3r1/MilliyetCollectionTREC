<DOC>
<DOCNO> 211250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko21.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlara yapılacak ödeme emri kamu kuruluşlarına görderildi 
</HEADLINE>
<TEXT>

     Maliye Bakanlığı'nın, memurlara bir defaya mahsus 28 Ocak Çarşamba günü yapılacak 160 milyon liralık ödemeye ilişkin tel emri, kamu kuruluşlarına gönderildi. 
     Maliye Bakanlığı Müsteşarı Hasan Basri Aktan imzalı tel emrinde, kamu personeline bir defaya mahsus verilecek 160 milyon liralık ödeme için belirlenen hususlar yer aldı. 
     Buna göre, gerçekleştirilecek ödeme, 28 Ocak 2004 itibariyle kadro veya pozisyonlarıyla ilişikleri devam edenlerden, aylıklarını Devlet Memurları, Türk Silahlı Kuvvetleri Personel ve Uzman Jandarma kanunlarına göre alan ve kamu kurum ve kuruluşlarında çeşitli statülerde tam zamanlı sözleşmeli olarak istihdam edilen personel ile açıktan vekil olarak atanan, görevinden uzaklaştırılan, tutuklu veya gözaltında bulunanlara yapılacak. 
     
     ÖDEME YAPILMAYACAKLAR 
     Söz konusu ödeme, kapsam dışı ve geçici personele, işçilere, geçici köy korucularına, ayın veya haftanın bazı günleri ya da günün belirli saatleri gibi kısmi zamanlı çalışan sözleşmeli personel ile aylık veya ücretlerini 631 sayılı kanun hükmünde kararnamenin 14. maddesi kapsamında belirlenenlere ise yapılmayacak. 
     Tel emrine göre, 28 Ocak 2004 tarihinde aylıksız izinli olanlara, kurumların yurt dışı kadro veya pozisyonlarda çalışanlara, 3 ay veya daha fazla süreyle yurtdışına gönderilenlere ve burada bulunanlara, mahalli idare seçimleri nedeniyle görevinden istifa edenlere ve her ne şekilde olursa olsun kadro ve pozisyonlarıyla ilişikleri kesilenlere de bu kapsamda ödeme yapılmayacak. 
     
</TEXT>
</DOC>
