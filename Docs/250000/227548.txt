<DOC>
<DOCNO> 227548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun52.html </URL>
<DATE> 2004/04/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Brüksel Savcılığı'ndan resmi açıklama Fehriye Erdal yok 
</HEADLINE>
<TEXT>

     Brüksel Savcılığı, terör örgütü DHKP-C'ye karşı düzenlenen operasyonlar sonunda 8 kişinin gözaltına alındığını, bunlar arasından bir kişinin tutuklandığını bildirdi. 
     Federal Savcı Daniel Bernard ve Brüksel Savcılığı Sözcüsü Lieve Pellens, düzenledikleri basın toplantısında, Bruges ve Brüksel polisinin, İtalyan güvenlik birimleriyle işbirliği içinde gerçekleştirdikleri operasyonlarda, terör örgütü DHKP-C'nin Brüksel'deki ''Enformasyon Bürosu'' olarak adlandırılan binanın basıldığını bildirdiler. 
     Terör örgütü üyesi bir kişinin de evine baskın düzenlendiğini belirten savcılık, 8 kişinin gözaltına alındığını, bunlardan 7'sinin sorgulandıktan sonra serbest bırakıldığını, bir erkek militanın tutuklandığını duyurdu. 
     Tutuklanan ve kimliği açıklanmayan şahsın Interpol tarafından arandığı ve hakkında tutuklama emri bulunduğu ifade edildi. 
     Gözaltına alınan şahıslar arasında Sabancı suikastı faillerinden terörist Fehriye Erdal'ın bulunmadığı bildirildi. 
     Brüksel'de, teröristlerin ''Enformasyon Bürosu'' olarak kullandıkları binanın kapı ve camlarının baskın sırasında polis tarafından kırıldığı, bazı bilgisayar ve belgelere el koyulduğu öğrenildi. 
     
</TEXT>
</DOC>
