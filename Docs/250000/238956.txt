<DOC>
<DOCNO> 238956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/spor/spo01.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
3. aday Demirören 
</HEADLINE>
<TEXT>


Beşiktaş'ta, Fikret Orman ve Orhan Kaynar'dan sonra Yıldırım Demirören de başkan adaylığını resmen açıkladı. Eski yönetici, "Şampiyonluk için ne gerekiyorsa ben karşılayacağım" dedi 


'Beşiktaş için veriyorum' 
SİYAH - Beyazlı kulüpte 23 - 30 Mayıs tarihlerinde gerçekleştirilecek olağanüstü kongrede başkan adaylığını açıklayan üçüncü isim Yıldırım Demirören oldu. Eski yönetici, "Bu zor şartlarda maddi ve manevi bütün bilgi, deneyim ve birikimimle hizmet için göreve talibim ve başkanlığa aday oluyorum. Oy için değil, Beşiktaş için para veriyorum. Beşiktaş'ı şampiyon yapacak takımı kurmak için maddi ve manevi ne gerekiyorsa ben karşılayacağım. Yönetimimden talebim olmayacak" dedi. 

'İçleri kan ağlıyor' 
YILDIRIM Demirören, her branşta dünya takımı bir Beşiktaş'ı yaratmanın en büyük idealleri olduğunu söyledi. Taraftarın büyük bir hüsran yaşadığını belirten Demirören, "Beşiktaş, Türk futbol tarihinde ibret alınacak bir çöküşün içine girmiştir. Geçen yıl bugünlerde tüm Türkiye'nin sokakları zafer şarkıları ile çınlarken, bugün izlediğimiz tablo karşısında bütün Beşiktaşlılar'ın içi kan ağlamaktadır. Böyle şampiyonluk verilmez arkadaşlar" sözleriyle eleştirilerde bulundu. 

Aybaba'yı istemiyor 
MIRCEA Lucescu ile daha önce konuşmayı düşündüklerini belirten başkan adayı, "Ancak Sebat yenilgisi sonrası Lucescu ile devam etmek istemiyoruz. Arkadaşlarımız yurt dışından teknik direktör arayışlarına girecek" dedi. Demirören, Samet Aybaba ile de çalışmayı düşünmediklerini belirtirken, Pascal Nouma için de, "Kendisini değil ama onun ruhuna sahip futbolcular alacağız" yorumunu yaptı. Eski yönetici, kapalı tribün ve basın tribünü düzenini değiştireceklerini sözlerine ekledi. 

İzmir'e çıkarma 
YILDIRIM Demirören ve Fikret Orman, proje ve programlarının tanıtımı için İzmir'e gidecek. Ege Beşiktaş Kongre Üyeleri Derneği, Yıldırım Demirören'in yarın, Orman'ın ise 14 Mayıs'ta İzmir'de üyeleri bilgilendireceğini açıkladı. İki brifing de 18.00'de İzmir Ticaret Odası Toplantı Salonu'nda yapılacak. Öte yandan Fikret Orman dün akşam Levent'teki seçim karargahında bir kokteyl verdi. Erol Kaynar da bu akşam Ulus'ta spor yazarlarına yemek verecek. 

Luce'ye kapı kapandı 

Rumen teknik adam, iki yıllık sözleşmede diretince, Shakthar Donesk kulübü kendisini takımın başına getirmekten vazgeçti 

BÜNYAMİN OSMAN 

Sonuç çıkmadı 
BEŞİKTAŞ'TAN sezon sonu ayrılmasına kesin gözüyle bakılan Lucescu, Ukrayna'nın Shakthar Donesk takımıyla anlaşamadı. Kulübün patronu İrinat Ahmetov ile masaya oturan Rumen çalıştırıcının, 2006'ya kadar sözleşme istediği,Shakthar'ın bir yıl teklif ettiği ortaya çıktı. 

Alternatifler ünlü 
UKRAYNA kulübünün, Chelsea'yi bırakacak olan Ranieri ve Juventus'tan ayrılması beklenen Lippi ile temasa geçtiği vurgulandı. Lucescu'nun, ilişkisini kesmek için 650 bin dolar alacağının yanı sıra 500 bin dolarlık tazminatının ödenmesini talep ettiği bildirildi. 

BİLGİLİ Hakkınızı helal edin 

Veda mesajı 
BAŞKAN Serdar Bilgili, Beşiktaş'ın resmi dergisinin son sayısında veda mesajı yayınladı. Bilgili, "Beşiktaş'ıma kupa kaldırarak veda etmek isterdim. Ne yazık ki olmadı. Hak etmediğim bir şekilde gidiyorum. Bulunduğum konum, benim için hayatımın en onurlu göreviydi" diye konuştu. 

Gönlü rahat 
BİLGİLİ, içinin rahat olduğunu söyledi. Siyah - Beyazlı kulübün başkanı, "Yeni gelecek olan yönetime saat gibi işleyen bir kulüp bırakıyorum. Beşiktaş camiasına sonsuz teşekkürlerimi sunuyorum. Bana inanan, güvenen bütün kongre üyelerimizden, bütün Beşiktaşlılar'dan haklarını helal etmesini istiyorum" dedi. 

İlie gönderildi 

AKÇAABAT Sebat maçında kart görerek, cezalı duruma düşen Ilie ile yollar ayrıldı. Göstereceği performansa göre yeni sezon için şartlı anlaşma yapılan golcü oyuncudan, eşyalarını toplayıp, ülkesine dönmesi istendi. Bu arada sakatlığı nedeniyle sezonu erken kapatan Ahmed Hassan, İstanbul'a döndü. Mısırlı oyuncunun, yeni yönetimin oluşmasının ardından izleyeceği yolu belirleyeceği bildirildi. 


</TEXT>
</DOC>
