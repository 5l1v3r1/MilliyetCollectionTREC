<DOC>
<DOCNO> 216808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur25.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Umuyoruz ki Aralık'ta Türkiye'ye müzakere tarihi verilecek.. 
</HEADLINE>
<TEXT>

     Adalet Bakanı Cemil Çiçek, dış platformlarda Türkiye için verilecek kararlar açısından 2004'ün ''kader yılı'' olacağını, artık tüm Avrupa ülkelerinin iç politikalarında Türkiye'nin konuşulduğunu söyledi. 
     Bakan Çiçek, Mersin Barosu'nun düzenlediği ''Aile Mahkemeleri, Boşanma Hukuku ve Medeni Kanun'daki Yenilikler'' konulu panele katılmak üzere geldiği Mersin'de, AK Parti İl Başkanlığı'nı ziyaret etti. 
     Çiçek, buradaki konuşmasında, yabancı basında Türkiye hakkında olumlu haber ve yorumlara yer verildiğini vurgulayarak, ''Tüm Avrupa ülkelerinin iç politikalarında Türkiye konuşuluyor. Bunlar sevindirici gelişmelerdir'' dedi. 
     Bu yıl Türkiye için çok önemli toplantılar yapılacağını, Haziran ayında, yüzyılın başlangıcındaki en önemli zirvelerden biri olan NATO Zirvesi'nin düzenleneceğini anlatan Çiçek, şunları söyledi 
     ''NATO, 54 ülkenin devlet ve hükümet başkanlarının katılacağı zirvede, tarihinin en önemli kararlarını alacak. İslam ülkelerinin dışişleri bakanlarının toplantısı ve OECD ülkesi dediğimiz 30'dan fazla ülkenin bakanlarının katılacağı bir toplantı da yine Türkiye'de yapılacak. Bu saydığımız faaliyetlerden bir tanesi bile Türkiye'nin daha önceki hükümetlerinin gösteremediği gayretlerdir. Bu zirveler ve toplantılar, Türkiye'yi bir dünya devleti statüsüne taşımak konusunda fırsattır. Dolayısıyla 2004 yılı, Türkiye için kader yılıdır.'' 
     
     AB'YE GİRİŞ SÜRECİ 
     Bakan Çiçek, Türkiye için bir başka önemli kararın ise AB'ye giriş konusunda olacağını vurgulayarak, konuşmasını şöyle sürdürdü 
     ''Hükümetimiz, AB hedefini yakalayabilmek için çok çaba harcıyor. AB'ye üyeliğimizi isteyen ülkeler de var istemeyenler de. Ancak umuyoruz ki 2004 Aralık'ta Türkiye'ye AB'ye giriş için müzakere tarihi verilecek. Bunun aksi, AB'nin çifte standart uyguladığını gösterir ve ayrımcılık olur. Çünkü AB'ye girmenin yolu, siyasi kriterlerin yerine getirilmesidir. Şu an AB makamları çok açık olarak ifade etmektedir ki, Türkiye, üzerine düşeni hayrette bırakacak derecede süratle yerine getirmektedir.'' Çiçek, Türkiye'nin çok yakın bir gelecekte bugün bulunduğu noktadan sıyrılacağını ve dünyanın ilk 5 ülkesi arasına gireceğini kaydetti. 
     Bu arada, Bakan Çiçek'in panele katılacağı Mersin Ticaret ve Sanayi Odası'ndaki salona gelen ve tutuklu yakınları oldukları iddia edilen 1'i kadın 2 kişi, burada protesto gösterisinde bulunacakları gerekçesiyle güvenlik güçlerince dışarı çıkarıldı. 
     
</TEXT>
</DOC>
