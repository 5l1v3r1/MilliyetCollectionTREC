<DOC>
<DOCNO> 233109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun46.html </URL>
<DATE> 2004/04/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
İsrail karşılık verdi 3 Filistinli öldü, 21 yaralı var 
</HEADLINE>
<TEXT>

     İsrail askerlerinin Gazze Şeridi'nin kuzeyine girişi sırasında 3 Filistinliyi öldürdüğü bildirildi. 
     Hastane kaynakları 17 yaşındaki Mutasım Nasır ile 24 yaşındaki Haldun Ebu Carad'ın Beyt Lahya'da öldürüldüğünü, üçüncü Filistinlinin isminin ise henüz tespit edilemediğini açıkladı. 
     Aynı kaynaklar, İsrail askerlerinin 21 Filistinliyi yaraladığını da kaydetti. 
     İsrail askeri kaynakları da, Gazze Şeridi'ndeki İsrail mevzilerine 15 kadar roket atılmasının ardından Beyt Lahya'ya asker konuşlandırıldığını doğruladı. 
     Operasyon süresini belirtmeyen askeri kaynaklar, muhtemel roket saldırılarını önlemek amacıyla İsrail askerlerinin bölgede tutulduğunu da belirtti. 
     Hamas lideri Abdülaziz Rantisi'nin öldürülmesinin ardından roket saldırılarının yoğunlaştığı ve Hamas'ın askeri kanadı İzzeddin El Kassam Tugayları örgütünün yazılı bir açıklamayla bu saldırıları üstlendiği belirtiliyor. 
     
</TEXT>
</DOC>
