<DOC>
<DOCNO> 230233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur07.html </URL>
<DATE> 2004/04/10/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Sabancı'nın vefatının sebebi, böbrek tümörünün karaciğere atlaması... 
</HEADLINE>
<TEXT>

     Sabancı ailesinin doktoru Hasan İnsel, Sabancı Holding Yönetim Kurulu Başkanı Sakıp Sabancı'nın vefatına neden olan hastalığı ''böbrek tümörünün karaciğere atlaması'' olarak açıkladı. 
     İnsel, VKV Amerikan Hastanesi'nde düzenlediği basın toplantısında, işadamı Sabancı'nın vefatından önceki sağlık durumu hakkında bilgi verdi. 
     Sakıp Sabancı'nın geçen yıl yaz aylarında böbrek tümörü ameliyatı geçirdiğini hatırlatan İnsel, daha önce de 1980 ve 1989'da 2 kalp kapakçığı ameliyatı olduğunu kaydetti. 
     Kalp ameliyatları nedeniyle Sabancı'nın sağlık durumunun sürekli takip altında olduğunu belirten İnsel, bundan dolayı da böbrek ameliyatının ABD'de yapıldığını söyledi. 
     Söz konusu ameliyatın ardından ünlü işadamının tedavisinin devam ettiğini, her şeyin düzenli gittiğini, sık aralıklarla yapılan kontrollerin ''hadisenin kontrol altında olduğunu'' gösterdiğini anlatan Dr. Hasan İnsel, ancak Sabancı'nın 2 hafta önce şiddetli akciğer enfeksiyonu geçirdiğini ve VKV Amerikan Hastanesi'ne yatırıldığını dile getirdi. 
     İnsel, teşhis ve tedavi sürerken aynı anda karaciğerde tümör hareketlenmesinin karaciğer harabiyetine yol açtığının görüldüğünü ifade ederek, Sabancı'yı ABD'de tedavi eden doktorun da Türkiye'ye geldiğini ve hastalığı yenmek için birlikte çalıştıklarını bildirdi. 
     ''Maalesef muvaffak olunamadı. Çok şiddetli tabloydu, inanılmaz derecede hızlı gelişiyordu'' diyen İnsel, Sakıp Sabancı'nın bu sabah saat 05.55'te vefat ettiğini söyledi. 
     Basın mensuplarının sorularını da yanıtlayan Hasan İnsel, Sabancı'nın vefatına neden olan hastalığın ''böbrek tümörünün karaciğere atlaması'' olduğunu belirtti. 
     İnsel, ''Sayın Sabancı'nın hastalığı neden gizli tutuluyordu '' şeklinde soru üzerine de, ''Biz tümör hastalığını sizden değil, Sabancı'nın kendisinden bile gizli tutuyorduk. Çünkü iyileşeceğini umuyorduk. Tümör kelimesini duymasını istemiyorduk'' dedi. 
     VKV Amerikan Hastanesi Başhekimi Dr. Teoman Dal da, ''çok değerli bir şahsiyeti kaybetmenin üzüntüsünü yaşadığını'' belirterek, Sabancı ailesi ile Türk halkına başsağlığı diledi. 
     
</TEXT>
</DOC>
