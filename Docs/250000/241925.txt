<DOC>
<DOCNO> 241925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun33.html </URL>
<DATE> 2004/05/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Berlin'de "3. Türk Günü Şenliği" kutlanıyor... 
</HEADLINE>
<TEXT>

     Almanya'nın başkenti Berlin'de, çok sayıda Türk derneği tarafından organize edilen ''3. Türk Günü Şenliği'' kutlanıyor. 
     Tarihi Brandenburg kapısı önünde toplanan ve Almanya'nın dört bir yanından gelen binlerce Türk ve Alman vatandaşı, şenliğe, ellerindeki Türk, Alman ve AB bayraklarıyla katıldı. 
     Şenliğe Türkiye'nin Berlin Büyükelçisi Mehmet Ali İrtemçelik, Elçi Müsteşar Adnan Başağa, Berlin Başkonsolosu Aydın Durusoy, Türk kökenli milletvekilleri Ozan Ceyhun, Dilek Kolat, Özcan Mutlu, Ülker Radziwill, Berlin eyaletinin göç ve uyum sorumlusu Günter Piening, eyaletin eski yabancılar sorumlusu Barbara John ve çok sayıda dernek temsilcisi katıldı. 
     İrtemçelik, şenlikte okuduğu mesajda şunları kaydetti 
     ''Bugün, 40 yılı aşkın süredir bu büyük ülkede kök salan, çoğu bilim ve sanattan spora, ticaretten siyasete her alanda başarı örnekleriyle öne çıkan 2,5 milyondan fazla Türkün dayanışma duygularını hep canlı tutarak ve kültürel kimliklerini koruyarak, Alman toplumunun ayrılmaz ve uyumlu bir katmanı olarak yaşama yönündeki ortak iradelerinin, şölen ikliminde dile getirilmesi bakımından özellikle anlamlı bir gündür.'' Almanya'daki Türklerin gerçekçi ve sağlıklı iradesinin, hak ve talep ettiği önyargısız, sevecen ve akılcı karşılığını buldukça Türkiye'nin samimi olarak teşvik ettiği uyum sürecinin daha da ivme kazanacağını belirten İrtemçelik, ''Uyum sürecinin istikrar içinde ilerlemesi, çağdaşlaşma yolundaki Avrupa'nın sosyo-kültürel kimliğinin temel taşı olarak belirlenen 'çeşitlilik içinde birlik' yaklaşımına inandırıcılık ve içerik kazandırılabilmesi açısından da büyük önem taşımaktadır'' dedi. 
     Şenliğin gelecek yıl daha büyük bir coşku içinde geçmesini dileyen İrtemçelik, sözlerini ''Yaşasın Alman-Türk dostluğu, yaşasın farklı kültürel renklerin kardeşlik bilinci, yaşasın Avrupa'' diyerek bitirdi. 
     Çok sayıda şarkıcı ve grubun katıldığı şenlikte ünlü pop şarkıcısı Sertab Erener ve Athena grubu da sahne alacak. 
     
</TEXT>
</DOC>
