<DOC>
<DOCNO> 226563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/soneko06.html </URL>
<DATE> 2004/03/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İşadamları problemlerini oyuncakla çözüyor... 
</HEADLINE>
<TEXT>

     Etkileşim Psikolojik Eğitim ve Yönetim Danışma Merkezi'nin başlattığı ''Yöneticinin Papuçları'' programı ile işadamları ve yöneticiler, resim yaparak, çamurla, oyuncakla oynayarak problemlerini keşfetmeye ve çözmeye çalışıyor. 
     Psikodrama ve sosyometri kuram ve tekniklerinin kullanıldığı programda katılımcılar doğaçlama, ses, beden, hareket, boyama, kolaj, kil, kukla, maske, öykü ve metafor gibi araçlarla dışavurumcu sanat teknikleriyle kendilerini tanıyıp, bir yönetici olarak özelliklerinin farkına varıyor. 
     İlk grup eğitimi 22 Şubat'ta başlayan ''Yöneticinin Papuçları'' programı, bireysel, grup ya da şirketlere özel olmak üzere üç biçimde düzenleniyor. 
     Etkileşim Psikolojik Eğitim ve Yönetim Danışma Merkezi ortağı psikolog Dr. Aysın Turpoğlu Çelik, AA muhabirine yaptığı açıklamada, problemlerin çoğunun insanların yaratıcılıklarını ve spontanlığını yitirmesi nedeniyle yaşandığını söyledi. 
     İnsanların doğuştan getirdiği inanılmaz ölçüde yaratıcılıkları bulunduğunu ancak aile, okul, iş kurallarının bunları törpülediğini, yaratıcılığın ya unutulduğunu ya da yok olduğunu belirten Çelik, ''Bizim yaptığımız iş doğuştan getirdiğimiz bu becerilerimizi yeniden anımsamak ve yeniden yaşantımıza sokmak. Ne zamanki eski yaratıcılığımız ve spontanlığımıza kavuşuyoruz, artık birçok şey bizim için dans eder, şarkı söyler, su içer gibi yeniden yapılmaya başlanıyor'' dedi. 
     
     VERİM KAYIPLARININ ALTINDA ÇATIŞMALAR YATIYOR 
     Kendilerine gelen şikayetlerin özellikle, örgütsel anlamda çatışmalar, sürtüşmeler yaşanması ve şirketlerde bununla ilgili verimlilik kayıpları olduğunu anlatan Çelik, ''Çatışma ve sürtüşmelerle firmalar büyük kayıplar yaşayabilir. Genelde hareket noktası bu. Biz o zaman, bu verim kayıplarının altında ne tür çatışmalar, sürtüşmeler yatıyor onlara bakıyoruz'' dedi. 
     ''Yöneticinin Papuçları''nın amacının, yöneticilerin yaratıcı, spontan, esnek yeni dengeler kurması, böylece örgütsel ve bireysel başarıya ulaşması yolunda yardım sunmak olduğunu belirten Çelik, şunları kaydetti 
     ''Eğitime katılanların önüne bir sepet oyuncak döküyoruz ve duygularını temsil edecek bir tane sembol seçmelerini istiyoruz. Örneğin biri timsahı seçtim çünkü ısırıp, parçalamak istiyorum diyor. Bir tanesi atı seçtim çünkü sadakati ifade ediyor. Benim o olayda o durumda ihtiyacım olan sadakatti diyor. Sonra tekrar ata bakıyor başı dik, çok estetik, çok gururlu, bana benziyor diyor. Basit bir sembolün o kişiye ifade ettiği o kadar çok şey oluyor ki, bundan sonra ona baktığı zaman o kafasına bir fotoğraf gibi unutulmayacak bir şekilde yerleşiyor. Aradan aylar geçiyor, ifadeyi o kadar somutlaştırmış ki kendisinde tanımlayamadığı farkına varmadığı bir çok şeyi, çok somut şekilde ifade etmiş oluyor.'' Her birey ve örgütün özgünlüğe, kendi renk ve farklılıklarını koruyarak büyüme ve gelişmeye hakkı olduğuna inandıklarını ifade eden Çelik, ''Program tekniklerini uygularken kültürümüze uygun olmasına dikkate alıyoruz'' diye konuştu.. 
     
     YÖNETİCİ YERE SAĞLAM BASMALI 
     Etkileşim Pskolojik, Eğitim ve Yönetim Danışma Merkezi ortağı uzman psikolog Meltem İdiğ Çamuroğlu da, ''Yöneticinin Papuçları'' isminin metafor olarak kullanıldığını, yöneticilerin çeşitli alanlarda çeşitli durumlarda kullanması gereken ihtiyaç duyduğu becerileri temsil ettiğini belirtti. 
     Çamuroğlu, 'Diyelim ki şirketin hedefleri doğrultusunda yöneticinin şu kadar kar yapması gerekiyor, o zaman ayağında dağ botları olması gerek. Sektörde rakip firmalar var her an ayağı kayabilir ya da şirket içinde rakipleri var her an koltuğunu kaybedebilir. Yönetici o kaygan zeminde yere sağlam basmalı'' dedi. 
     ''Yöneticinin Papuçları''nda didaktik yöntemde olduğu gibi öğrenci öğretmen yöntemiyle gitmediklerini, bu yöntemin kalıcı olduğuna inanmadıklarını ifade eden Çamuroğlu ''Bizim yöntemimizde bütün varoluş çalışmaya katılıyor. Bize gelen insanlar kil, boya, kağıt, deniz kabuğu, kozalak gibi malzemelerle, kendi bedenleriyle, birbirleriyle çalışıyor ve bu yöntem kalıcı oluyor'' diye konuştu. 
     Programlarına katılan insanların genelde çok kırılgan olduklarını mevki, statü, iktidar büyüdükçe kırılganlığın arttığını, çünkü zirveden aşağı düşmenin çok daha yaralayıcı olduğunu belirten Çamuroğlu, o nedenle bu insanların hem yardıma çok muhtaç hem yardımı çok reddeder durumda bulunduklarını kaydetti. Meltem İdiğ Çamuroğlu, şunları söyledi 
     ''Bir insana, bir iki tane kukla yap sonra o kuklaları konuştur bakalım filanca konuda dediğinizde, kırılgan yöneticimiz alıyor kuklaları eline konuşturuyor. O iki kukla da kendisi ama kuklalar konuşuyor, o yüzden gayet emniyetli durumda, direnç ortadan kalkıyor. 5 dakika sonra bütün bütün benliğini kuklalar aracılığıyla ortaya koyuyor. Buna terminolojide estetik mesafe diyoruz. Direncin ortadan kalkmasını, kişinin kendisini rahat ifade etmesini sağlıyor.'' 
     
</TEXT>
</DOC>
