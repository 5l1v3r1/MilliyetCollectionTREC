<DOC>
<DOCNO> 245253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun33.html </URL>
<DATE> 2004/06/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
11 Eylül'den önce ABD ile Taliban arasında Bin Ladin pazarlığı 
</HEADLINE>
<TEXT>

     Amerikan ve Taliban yetkililerinin, ABD'de 11 Eylül 2001'de düzenlenen terör saldırılarından bir yıl kadar önce, terör örgütü El Kaide'nin lideri Usame Bin Ladin'in teslim edilmesi için Frankfurt'ta gizlice görüştüğü öne sürüldü. 
     Alman ZDF televizyonunda dün akşam yayımlanan bir belgeselde, ''20 Kasım 2000'de yapılan görüşmede anlaşmaya varılamadığı ve saldırılardan önce bir daha görüşme olmadığı'' belirtildi. 
     Televizyona göre, Afgan kökenli Amerikalı işadamı Kabir Muhabbet, ''Amerikalılarla Bin Ladin'i barındıran Taliban liderleri arasında bir anlaşma sağlamaya çalıştığını'' söyledi. Muhabbet, Taliban yönetiminin Dışişleri Bakanı Molla Vekil Ahmed Mütevekkil'in, Bin Ladin için, ''Amerikalılar ne zaman isterse teslim edebiliriz. Bize bir ülke adı söyleyin, oraya sınır dışı edelim'' dediğini belirtti. 
     Avrupa Parlamentosu'nun Alman üyesi Elmar Brok da Reuters ajansına yaptığı açıklamada, Muhabbet'e 1999 yılında, Amerikalılarla temas kurması için yardımcı olduğunu söyledi. 
     Brok, Muhabbet'in, kendisine, ''Taliban'ın Bin Ladin'i teslim etme konusunda bazı fikirleri olduğunu, ancak ABD'ye değil, üçüncü bir ülkeye ya da Lahey Adalet Divanı'na teslim etmeyi düşündüğünü'' söylediğini kaydetti. 
     
     TANINMAK İÇİN 
     Alman milletvekili, Taliban'ın Bin Ladin'i teslim etmek istemesindeki amacının, Amerikan hükümeti tarafından tanınmak ve kendilerine yönelik uluslararası tecridi kaldırmak olduğunu ifade etti. 
     Bu talebi ABD'nin Almanya'daki Büyükelçisi John Kornblum'a ilettiğini söyleyen Brok, bunun üzerine Muhabbet'in Washington'a çağrıldığını kaydetti. 
     Brok, görüşmelere bizzat katılmadığını da ifade etti. 
     Bu gelişmelerin ardından Taliban bakanları ve Amerikalı yetkililerin 2000 yılının Kasım ayında Frankfurt'taki bir otelde bir araya geldiği belirtildi. 
     Görüşmede, Taliban yetkililerinin ''bazı teklifler'' öne sürdüğü ve Bin Ladin'in nerede ve ne zaman teslim edileceğine ilişkin görüşmelere Pakistan'daki Amerikan elçiliğinde devam edilmesinin gündeme geldiği kaydedildi. 
     11 Eylül saldırılarından önce başka görüşme yapılmadığı, ancak görüşmelerin saldırılardan 5 gün sonra Pakistan'ın Ketta kentinde yeniden başladığı belirtildi. 
     Muhabbet, Amerikalıların Ketta'daki görüşmede Bin Ladin'in 24 saat içinde teslim edilmesinde ısrar ettiğini, ancak Taliban'ın bu talebi karşılayamadığını söyledi. 
     Birkaç hafta sonra da ABD önderliğindeki güçler Taliban yönetimini devirmek ve Afgan kamplarındaki El Kaide savaşçılarını yakalamak için Afganistan'da operasyon başlattı. 
     
</TEXT>
</DOC>
