<DOC>
<DOCNO> 210873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo04.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta seçim günü... 
</HEADLINE>
<TEXT>

     Beşiktaş Kulübü'nün Olağan Seçimli Genel Kurul Toplantısı yarın yapılacak. Lütfi Kırdar Uluslararası Kongre ve Sergi Sarayı Rumeli Salonu'nda saat 10.00'da başlayacak genel kurul çoğunluğa bakılmaksızın gerçekleştirilecek. 
     
     SERDAR BİLGİLİ TEK ADAY 
     Serdar Bilgili'nin tek başkan adayı olarak gireceği ve görev süresini 3 yıl daha uzatacağı kongrede Başkanlık Divanı seçiminin ardından saygı duruşu ve İstiklal Marşı okunacak. 
     Genel kurulda daha sonra başkan, yönetim kurulu ile diğer kulüp organlarının seçimi yapılacak. 
     
     9 BİN 370 ÜYE KATILABİLECEK 
     Saat 10.00'da başlayacak oy verme işlemi 17.00'de sona erecek. Genel kurula toplam 13 bin 277 üyeden, aidatlarını yatıran 9 bin 370'i katılabilecek. 
     Üyeler toplam 20 sandıkta oy kullanacak. Oy verme işlemi saat 17.00'de sona erecek ve sayıma geçilecek. 
     
     3. BİLGİLİ DÖNEMİ 
     Siyah-beyazlı kulübün yarın yapılacak genel kuruluna tek listeyle giren Serdar Bilgili, 3. kez koltuğa oturacak. 
     Onursal başkan Süleyman Seba'nın 16 yıllık başkanlık döneminin ardından 26 Mart 2000'de yapılan olağan kongrede Serdar Bilgili, diğer başkan adayları Hasan Arat, Nevzat Demir ve Mehmet Kazancı'yı geride bırakarak başkan seçilmişti. Serdar Bilgili, 31 Mart 2002'de de Hasan Arat ile girdiği yarışta 2. kez koltuğa oturmuştu. Bilgili bu kez ise rakipsiz olarak girdiği seçimde, değiştirilen tüzük sonucu 3 yıl daha başkanlık görevine getirilecek. 
     
     BİLGİLİ'NİN LİSTESİ 
     Serdar Bilgili'nin 3 yıl süreyle görev yapacağı yeni yönetim kurulu aday listesinde şu isimler yer alıyor 
     Yönetim Kurulu Üyeleri Deniz Atalay, Fikret Ercan, A. Hüsnü Güreli, Cengiz Kaptanoğlu, Gürol Kaymak, Haşmet Bedii Kürüm, Muzaffer Nasıroğlu, Erol K. Obdan, Emin Önal, İbrahim Özdoğan, Behçet Ümitlen, İsmail Ünal. 
     Yönetim Kurulu Yedek Üyeleri Cem Bilge, M. İlhan Durusoy, Birol Güven, H. Mehmet Hanif, Ahmet Kavalcı, Hüseyin Mican. 
     
     SERDAR BİLGİLİ 
     1963 yılında İstanbul'da doğan Serdar Bilgili, Robert Kolej'den mezun olduktan sonra, yüksek öğrenimi için ABD'ye gitti. Redlands Üniversitesi'nde işletme dalında eğitim gören ve ABD'deki eğitimini tamamladıktan sonra 1983 yılında Viyana'da Birleşmiş Milletler'de bir yıl staj yapan Bilgili, 1984 yılında Türkiye'ye dönüp iş hayatına atıldı. 
     Tekstil, inşaat ve turizm sektörlerinde faaliyet gösteren şirketleri bulunan Bilgili'nin Beşiktaş Kulübü'ndeki yöneticilik kariyeri ise 1992 yılında başladı. Kulüp yönetim kurullarında görev alan Serdar Bilgili, bu süre zarfında genel sekreterlik ve basın sözcülüğü görevlerinde bulundu. 2000 yılında kulüp başkanlığına seçilen Bilgili, halen bu görevi sürdürmekte. Aktif olarak fotoğrafçılıkla ilgilenen Bilgili, bugüne kadar ABD ve Türkiye'de 2'şer olmak üzere, toplam 4 fotoğraf sergisi açtı. İngilizce ve Almanca bilen Bilgili, bir çocuk babası. 
     
</TEXT>
</DOC>
