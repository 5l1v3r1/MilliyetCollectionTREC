<DOC>
<DOCNO> 204160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko08.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiloluk Gülnar narı 2 milyon liradan satılıyor 
</HEADLINE>
<TEXT>

     Mersin'in Gülnar İlçesi ve bağlı köylerinde yetiştirilen iri nar türünün fiyatı cep yakıyor. Manavlarda kilosu 2 milyon liradan satılan ''deve dişi nar'' iriliğiyle dikkati çekiyor. 
     Gülnar'ın Emirhacı, Korucuk ve Zeyne köyleri ve çevresindeki toplam 17 hektar alanda üretilen ve iriliği nedeniyle ''deve dişi'' olarak adlandırılan nar, rekoltesi düşük olduğu için fiyatı da diğerlerine göre yüksek kalıyor. 
     Manavlarda kilo fiyatı 2 milyon lirayı bulan ve iriliğiyle dikkati çeken narın, çekirdeğinin küçüklüğü, tadı ve kokusu nedeniyle tüketicinin daha çok rağbet göstermesine neden olduğu bildirildi. 
     İlçe Tarım Müdürlüğü yetkilileri, bir tanesi neredeyse yarım kiloyu bulan ürünün, yörede yaklaşık 8 bin ağaçtan temin edildiğini belirttiler. 
     Yetkililer, yöre halkının bu üründen daha çok gelir elde etmesi için üretim alanlarının yaygınlaştırılması konusunda gerekli çalışmaların yapıldığını ifade ettiler. 
     
</TEXT>
</DOC>
