<DOC>
<DOCNO> 200299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/spor/aspo.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR VARMIŞ BİR YOKMUŞ 3-1 
</HEADLINE>
<TEXT>

   Şampiyonlar Ligi'ndeki sıçramasıyla Avrupalı yönünü gözler önüne seren Galatasaray, büyüklerin belalısı İstanbulspor'a teslim oldu, Türkiye'deki zirve yarışında karaya oturdu 
      
   90 dakika    MEHMET DEMİRKOL 

   Galatasaray'ın bu haftaki futbol macerasını kısaca şöyle özetleyebiliriz sanırım "Di Vaio'nun yapamadığını Balili yaptı." İsrailli genç oyuncu 13. dakikada Yordanov'un kaldırdığı yüksek ortayı De Boer ve Tamas'ın arasında hareketlenip aldığında, Juventus'u durduran dev kalecinin karşısında kalmıştı. Sol ayağının dışıyla topu Mondragon'un yetişemeyeceği köşeye direğin dibine dibine yolladı. Hafta içinde kendisine fiziksel olarak fazlasıyla benzeyen genç İtalyan'ın benzer pozisyonlarda yaptığı hataları iyi çalışmış olmalı Balili. Rakibiyle karşı karşıya kaldığı ilk şansta golü buluverdi. Aslına bakılırsa bu İstanbulspor'un da maçta yakaladığı ilk şanstı. Golden 6 dakika sonra yine çok benzer pozisyonda bu kez De Boer yetişip topu kornere yollamayı başardığında Galatasaray'ın sezon başından bu yana yaşadığı temel sıkıntının Güngören'de de fazlasıyla yaşanacağını anladık. 
   Galatasaray maça orta sahada iyi basan bir 3 - 3 - 3 - 1'le başlamıştı. "Futbolu bir pas oyunu olarak düşünüyorum" diyen Aykut Kocaman'ın talebelerini bu en iyi yaptıkları işte zorlamak peşindeydiler. Ama kalabalık çıkışlarında sahaya iyi yayılmaktan çok uzaktılar. Yordanov ve Saido'nun alan kapamalarını açacak şansları bulamadılar. Ve yine sezon başından bu yana olduğu gibi futbolu iki yönlü oynayamadılar. Topu Hakan Şükür'e kaldırmak istediklerinde ise tecrübeli oyuncuyu part - time tutan Tolga ve Saffet'e takıldılar. Böyle olunca da 8'de Hasan Şaş'ın auta giden şutu ve 31'de önce Hasan sonra da Berkant'ın ,Oğuz'a takılan hamleleri dışında pozisyon bulamadılar. Devrenin gol dahil en spektaküler hareketinde ise Mehmet Yozgatlı ve Mondragon sahnedeydi. Yozgatlı'nın bütün Galatasaray orta sahası ve savunmasını geçip Kolombiyalı'yla karşı karşıya kaldığı anda tecrübeli kaleci uzadı, topu tuttu. 
   İkinci yarıya Terim, De Boer'in yerine Bülent, Hakan Ünsal'ın yerine Bratu'yla başladı. Galatasaray hücumu dörtlemişti. Sonra da Ümit Karan'ın da girişiyle 5'leyecekti, ama bütün oyuncular İstanbul dörtlü savunması arasında sıkışıp kalınca bu hiçbir şeye yaramadı. Kocaman ise Faruk'la Musa'nın yerlerini, sol bek, sol açık bölgelerini değiştirdi ve Tamas'ın üzerine gittiler. Galatasaray'ın hücuma iyice döndüğü bu 45 dakika boyunca Saffet'in iki hatası dışında pozisyon bulamayışı bir ders gibiydi. 70'de Hasan'ın ortasında Hakan'a vurdurduğu kafa gol oldu. Bir dakika sonra direkten döndü. Doğrusu bu ya, eğer ikincisi de gol olsa Galatasaray büyüklere özgü maharetle maçı çevirebilirdi. 
   Ancak aslında futbolun karşılığı İstanbul'un daha da farklı bir galibiyet almasıydı. 49'da Mondi'ye takılan Balili, 68'de Mondragon'u kaleye 30 metre mesafede geçmesine yol açan savunma boşluğundan şık bir gol çıkardı. Farkın hemen bire inmesi sonucu Galatasaray'ın etkisiz hücumları ve savunmasında yaşadığı boşluklardan, başta Yordanov olmak üzere defalarca yararlanamadı İstanbul. 87'de Bushi'nin Yozgatlı'nın harika ortasında bulduğu gol dışında... Sonrası Sociedad maçının umudunun yumuşattığı seyircinin düşük volümlü isyanıyla geçti. Ve tabii bir de 89'da Selçuk Dereli'nin bir pozisyonda İstanbul lehine çalamadığı iki penaltının bıraktığı izle. 
   
   Cim-Bom'un başı dertte    CEMAL ERSEN 

   Saha kapanabilir 
   İSTANBULSPOR - Galatasaray maçının ikinci yarısında Cim-Bom tribünlerinden hakem Selçuk Dereli'ye atılan, ancak rakip futbolcu Balili'ye isabet eden çakı Sarı - Kırmızılı kulübün sahasının kapanmasına neden olabilecek. Karşılaşmanın 78. dakikasında Dereli'nin verdiği kararı protesto eden taraftarların Balili'nin bulunduğu bölgeye attığı çakının, tehlikeli ve yaralayıcı maddeler arasında bulunması nedeniyle Aslan, Disiplin Kurulu'na sevk edilecek. 
   
   Ucuz kurtuldu 
   TRİBÜNDEN açık olarak atılan ve tesadüf eseri İsrailli futbolcunun karnına ters olarak isabet eden çakıyı, hakem Selçuk Dereli dördüncü hakem Cüneyt Çakır'a teslim etti. Dereli, bunu raporunda da belirtti. Disiplin talimatının "saha olayları" başlıklı 33. maddesine göre, PFDK, olayların vehametine göre, hakem, gözlemci ve temsilci raporları doğrultusunda saha kapatma veya men cezası verebiliyor. 
   
   Dersini çalışmış    Juventus maçını dikkatle izlediğini söyleyen Balili, "Savunma oyuncularının özelliklerini ezberledim ve iki gol buldum" dedi 
   Altı sezon sonra 
   ALTI sezon, 11 maç sonra Galatasaray karşısında galibiyete ulaşan İstanbulspor'u iki golüyle galibiyete taşıyan Balili, Juventus maçının kendisi için adeta bir ders olduğunu söyledi. Şampiyonlar Ligi'ndeki mücadeleyi dikkatlice izlediğini vurgulayan İsrailli futbolcu, "Savunma oyuncularının özelliklerini ezberledim ve bunun karşılığında iki gol buldum" diye konuştu. 
   
   'Üç puan sevindirici' 
   İSTANBULSPOR'UN başarılı çalıştırıcısı Aykut Kocaman da, çok kritik bir dönemde alınan üç puanın kendileri için sevindirici olduğunu belirtti. Son haftalardaki başarısız sonuçların kendilerini aşağılara taşıdığına dikkat çeken Kocaman, "Oyuncularım güçlü rakipler karşısında çok daha iyi konsantre oluyor. Çok fazla pozisyon bulduk, ancak üçünü değerlendirebildik" dedi. 
   
   Maçın hakemi 
   Dereli vasattı 
   İSTANBULSPOR - Galatasaray maçında görev yapan Selçuk Dereli, kendisine sürekli itiraz eden Sarı - Kırmızılı futbolcuların etkisinde kalmamaya çalıştı. Sonuca etki edecek yanlışı yoktu. İstanbulspor'un son dakikada penaltı olarak itiraz ettiği pozisyon ise tartışılırdı. 
   
   Maçtan notlar 
   Hasan Şaş cezalı 
   HASAN Şaş, hakem Selçuk Dereli'ye yaptığı itirazların faturasını sarı kartla gördü. Bu da Galatasaraylı futbolcuyu cezalı duruma düşürdü. Hasan, Trabzonspor karşısında takımdaki yerini alamayacak. 
   
   'Aldırma Cim - Bom' 
   GALATASARAY taraftarı, yenilgi sonrasında bile takımına sahip çıktı. Sarı-Kırmızılı tribünler, maçın ardından "Aldırma Cim-Bom aldırma" diye tempo tutarak, Sociedad karşılaşması için moral verdi. 
   
   'Youla'yı vermeyen Fenerli olsun ' 
   CİM - BOM'UN dünkü mücadelesini Gençlerbirliği Başkanı İlhan Cavcav da izledi. Galatasaray'a gönül verdiği bilinen Cavcav'a mesaj gönderen Sarı - Kırmızılı taraftar, "Youla'yı vermeyen Fenerli olsun'' diye tezahürat yapıp, başarılı futbolcuyu Cavcav'dan istedi. 
   
   Prates'e ceza 
   JUVENTUS maçının ilk yarısında iyi olmadığı için oyundan alınan Prates, İstanbulspor karşılaşmasının 18 kişilik kadrosuna da alınmadı. Bu futbolcu dışında, Batista, Arif, Suat ve Ömer de maç kadrosunda yer bulamadı. 
   
   Karaborsa daha ucuz 
   İSTANBULSPOR'UN Galatasaray maçı bilet fiyatlarını 15 milyon lira yapması, seyircinin ilgisinin azalmasına neden oldu. Ancak karaborsacıların, ellerindeki biletleri 10 milyon liradan satması ise dikkatlerden kaçmadı. 
   
   Ümit Karan ilk kez 
   ÜMİT Karan, ameliyatının ardından bu sezon ligde ilk kez forma şansı buldu. Geçen yılın 33. haftasında 25 Mayıs'ta görev yaptığı Beşiktaş maçından bu yana ligde sahalardan uzak kalan golcünün dün oyuna girmesi de sonucu değiştirmedi. 
   
   
   
</TEXT>
</DOC>
