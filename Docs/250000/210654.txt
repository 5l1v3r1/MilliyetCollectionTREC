<DOC>
<DOCNO> 210654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko15.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurulu Tüpraş için toplanacak... 
</HEADLINE>
<TEXT>

     Tüpraş'ın özelleştirilmesine ilişkin görüş için Rekabet Kurulu'nun gelecek hafta, rutin toplantısını beklemeden tek gündem maddesi ile toplanması bekleniyor. 
     Tüpraş'a ilişkin Kurul görüşünün oluşturulması için Perşembe günleri yapılan rutin toplantının beklenmemesi gündeme gelirken, rekabet koşullarını düzenleyen kanundaki hükümlerden dolayı, Kurul'dan olumsuz bir karar çıkmasının beklenmediği vurgulanıyor. 
     Öte yandan Kurul kararında, alıcı şirkete bazı sınırlamalar getirilmesinin de öngörülmediği vurgulanıyor. 
     Petrol Piyasası Kanunu ile dağıtım şirketlerinin rafineri kurabileceği, rafineri sahibi şirketlerin de piyasa payı yüzde 40'ı aşmamak üzere dağıtım şirketi kurabileceği yönünde hüküm getirildiğine işaret ediliyor. 
     
     TÜPRAŞ'IN DEVRİ MART ORTASINDA 
     Diğer taraftan, Rekabet Kurulu'ndan olumlu görüş gelmesi durumunda, Tüpraş'ın özelleştirilmesine ilişkin Özelleştirme Yüksek Kurulu ÖYK kararının hemen imzaya açılacağı belirtilirken, ÖYK kararının ardından sözleşme imzalanması için, alıcı firmaya 45 günlük bir sürenin tanınması öngörülüyor. 
     Tüpraş'ın alıcı firmaya devrinin ise en geç Mart ayının ikinci haftasında bitirilmesi hedefleniyor. 
     
     TÜPRAŞ'TA PARANIN PEŞİN ÖDENMESİ GÜNDEMDE 
     Bu arada Tüpraş'ın 1 milyar 302 milyon dolarlık bedelinin peşin ödenmesinin de gündeme geldiği öğrenildi. 
     Alıcı firmanın vadeli ödemeyi tercih etmesi durumunda şartnamede yıllık yüzde 7'lik faiz uygulanacağı yönünde hüküm bulunduğu hatırlatılırken, yüzde 4'ler dolayında finansman imkanının bulunmasının peşin ödeme seçeneğini güçlendirdiği vurgulanıyor. 
     
</TEXT>
</DOC>
