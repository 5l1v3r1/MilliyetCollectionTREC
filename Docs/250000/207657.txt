<DOC>
<DOCNO> 207657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/spor/spo01.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilie 'kariyer' dedi 
</HEADLINE>
<TEXT>

   Lucescu'nun "Ya parayı, ya da kariyeri tercih edecek" dediği Rumen golcü, 200 bin dolara Beşiktaş'ta oynamayı kabul etti. Ilie bugün İstanbul'a gelecek 
      
   Popescu geldi 
   BEŞİKTAŞ, santrfor problemini Rumen golcü Adrian Ilie ile çözdü. Teknik Direktör Lucescu, 2. Başkan Hüsnü Güreli ve Ilie'nin menajeri Popescu dün İstanbul'da bir araya gelerek pazarlık masasına oturdular. Daha önce sezon sonuna kadar yarısı peşin 750 bin dolar isteyen Ilie ile 200 bin dolar garanti paraya anlaşma sağlandı. Rumen golcüye şampiyonluk halinde 50 bin dolar daha ödenecek. 
   
   'Sakat değilim' 
   ILIE'NİN bugün saat 10.00'da İstanbul'a geleceği, takımla birlikte Antalya kampına katılacağı öğrenildi. Sakatlığı konusundaki dedikoduları yanıtlayan Rumen futbolcu, "2000 yılında menisküs ameliyatı oldum. Problemim olsa İspanya'da oynayabilir miydim " diye konuştu. Asbaşkan Haşmet Bedii Kürüm ise Ahmed Hassan'ın uzun süre Mısır Milli Takımı'nda bulunacak olması, bu transferde etkili oldu" dedi. 
   
   İlhan da bekliyor 
   FEYZİYE Mektepleri Vakfı Özel Işık Lisesi'nde konuşan İlhan Mansız da, Ilie'nin gelmesiyle forvetlerin yükünün azalacağını savundu. Siyah - Beyazlı futbolcu, Türkiye'nin ve Avrupa'nın en iyi takımında oynadığını savundu. İlhan, bir öğrencinin "Kiminle yan yana oynamak istersiniz" sorusu üzerine, Kluivert ile beraber oynaması durumunda Beşiktaş'ın açık ara şampiyon olacağını öne sürdü. n ORHAN YILDIRIM 
   
   Rumenler gazi oldu    Teknik Direktör Lucescu idmanda sağ ayağından sakatlandı, çalışmayı sekerek tamamladı. Pancu da bileğine darbe aldı 
   
   Şansızlıklar zinciri 
   ANTALYA kampı öncesindeki son hazırlıklarını Ümraniye Tesisleri'nde sürdüren Beşiktaş göze geldi. Siyah - Beyazlılar'ın dün yaptığı çalışmada önce Lucescu sağ ayağından sakatlandı ve antrenmanı bitirdi. Ardından da ayak bileğine darbe alan Pancu saha çalışmasını bırakıp, Sergen ile birlikte düz koşu yaptı. İdmanda, İsviçre'de bulunan Tümer, Mısır Milli Takımı'nda yer alan Ahmed Hassan ve Zago katılmadı. Bugün gelmesi beklenen Ronaldo ve Cordoba ise erken işbaşı yaptı. 
   
   Basına izin verdi 
   SİYAH- Beyazlılar'ın antrenmanında futbolcular kar üzerinde dar alanda çift kale yaptı. Yemeğine yapılan maçta Kaptan Tayfur'un takımı kazanan taraf oldu. Beşiktaş bugünü de çift idman yaparak geçirecek. Ancak Lucescu, bu iki çalışmayı da basına kapatırken, gazetecilere izin verdi Rumen teknik adam, "Kampa gideceğiz. Ailelerinizden bir hafta ayrı kalacaksınız. Bu nedenle evlerinize gidin. Size izin veriyorum" diyerek kibarca basını istemediğini belirtti. 
   
   'Önce Hasan sonra İbrahim' 
   BEŞİKTAŞ Teknik Direktörü Lucescu, gol sıkıntısına çare olabileceğini düşündüğü Hasan Özer için, Gaziantepspor Başkanı Celal Doğan'ın kapısını çaldı. Doğan'ı bizzat arayan Rumen teknik adam, bu futbolcuya ihtiyacı olduğunu belirtti. Doğan, "İbrahim Toraman'ı ne yaptınız" diye soran Luce'ye ise, "Şimdi Hasan'ı verelim, sonra İbrahim'i konuşuruz" yanıtını verdi. 
   
   Politik girişim 
   YEREL seçimlerde Beşiktaş Belediyesi'ne yönetimden bir arkadaşını başkan yapmak isteyen Serdar Bilgili'nin, CHP Genel Başkanı Deniz Baykal ile bir görüşme yaptığı ileri sürüldü. Genel Sekreter İsmail Ünal'ı başkan adayı olarak düşünen Bilgili'nin, Ünal'dan boşalacak koltuğa federasyon yönetiminde bulunan Bayram Yağcı'yı istediği, onun yerine de Birleşik Grup Lideri Ferhat Özgen'i göndermeyi planladığı öğrenildi. 
   
   Ahmed coştu 
   AHMED Hassan'ın takımı Mısır, Afrika Kupası'nda Ruanda'yı 5-1 mağlup etti. Siyah - Beyazlı futbolcu, bu maçta iki gol birden atarak başarısını bir kez daha gösterdi. Bu arada İngiliz televizyonlarına röportaj veren Hassan, transferi konusunda, "Menajerim takip ediyor, karar vereceğim" dedi. 
   
   
</TEXT>
</DOC>
