<DOC>
<DOCNO> 219385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/spo03.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan müjdesi 
</HEADLINE>
<TEXT>

   Belindeki ağrıları azalan golcü futbolcu dün takımla birlikte idmana çıktı. Fatih Terim, "Durumu düzeldi. En az bir devre oynatmayı düşünüyorum" açıklamasını yaptı 
      ERHAN TELLİ 

   
   Görev bekliyor 
   GALATASARAY'DA sakatlığı nedeniyle Villarreal ile oynanan ilk maçta forma giyemeyen ve Fenerbahçe derbisinde de takımdaki yerini alamayan Hakan Şükür'ün düzeldiği belirtildi. İspanya'ya son anda götürülen golcü futbolcunun ağrılarının azaldığı ve dünkü antrenmanın başında kendini denediği, ardından da takımla birlikte çalıştığı öğrenildi. Hakan'ın maç saatine kadar hazır olması bekleniyor. 
   
   Terim ile görüştü 
   TEKNİK Direktör Fatih Terim de dün golcüyle özel bir toplantı yaptı. Hakan Şükür görüşmede, "Ne olursa olsun bu maçta takımı yalnız bırakmak istemiyorum" ifadelerini kullandı. Terim ise yaptığı açıklamada, "Ne zamandır bizimle çalışmıyordu. Durumu düzeldi. Kendisinin çabuk iyileştiğini söyleyebilirim. Maç öncesi vücudunun vereceği tepkiye göre en az bir devre oynatmayı düşünüyorum" dedi. 
   
   Artık son turlar    Cansun arayışta 
   BAŞKANLIĞA aday olup olmayacağı belirsizliğini koruyan Mehmet Cansun, çalışmalarınına hız verdi. 5 Mart Cuma günü yapılacak renk seçimine katılıp katılmayacağı bilinmeyen Cansun'un, özellikle kredi konusunda önemli adımlar atmaya çalıştığı, ancak maddi anlamda güç kazanamadığı takdirde seçime girmeyi düşünmediği ifade edildi. 
   
   Albayrak hazır 
   CANSUN'UN ekibinde yer alan eski Futbol Şube Sorumlusu Abdürrahim Albayrak ise hazırlıkların son aşamaya geldiğini belirtti. Albayrak, "Galatasaray'da değişim zamanı geldi. Durum iyi gitmiyor. Amacımız Galatasaray'ı iyi yerlere getirmek. Küskünlüklerin, kırgınlıklarını giderilmesi lazım. Bir iki gün içinde her şey netleşecek" diye konuştu. 
   
   Hasan kaybetti    Hakan Şükür, Hasan, Ergün, Sabri ve Necati'den oluşan grup sahilde yürüyüş yaparken kendi aralarında iddialaştı. Hasan Şaş, güneşli ancak soğuk havaya rağmen denize girebileceğini söyledi. Arkadaşlarıyla 700 dolara iddiaya giren tecrübeli oyuncu gazetecilerden çekindi ve yüzmekten vazgeçti. 
   
   Stres attılar    Sarı - Kırmızılı oyuncular dün kaldıkları otelin çevresinde gezerek stres attılar. Villarreal kentinin yakınındaki Oropesa tatil beldesinde bulunan Marina d'or Oteli'nin çevresini dolaşan, dükkanlardan alış veriş yapan Galatasaraylı futbolcular, tarihi eserlerin bulunduğu bir parkı da gezdiler. 
   
   'Daha tecrübeliyiz'    Galatasaray'ın hocası, UEFA 'da Villerreal'den deneyimli olduklarını belirtti, "Turu geçmek için elimizden geleni yapacağız" diye konuştu 
   'İlk golü atmalıyız' 
   GALATASARAY Teknik Direktörü Fatih Terim, Villarreal maçı öncesi yapılan son antrenmanın bitiminde basına açıklamalar yaptı. Terim, "Rakibimiz UEFA'da bizim kadar tecrübeli değil. Gol atmamız lazım ama bunun dezavantaja dönmesine engel olmalıyız" dedi. Bir haftada içinde üçüncü maçlarına çıkacaklarını da vurgulayan tecrübeli teknik adam, "Ekonomik oynamalı ve ilk golü biz bulmalıyız. Turu geçmek için elimizden geleni yapacağız" ifadesini kullandı. 
   
   'Çıkın, kazanın' 
   TERİM, futbolcularına ise son uyarılarını yaparak, ilk maçta yenildikleri rakiplerini bu kez devirebileceklerini söyledi. Sarı-Kırmızılı takımın hocası "Artık kazanmaktan başka hiçbir çaremiz olmadığını biliyorsunuz. Kaderimizin değişmesini istiyorsanız, çıkıp kazanacaksınız. Kaybedecek birşeyimiz yok. Galatasaray, Avrupa'da daha zorları başardı. Villerreal yenilmeyecek bir takım değil, yeter ki Galatasaray gibi oynayın" diye konuştu. 
   
   Garcia gol istedi    VİLLERREAL dünkü iki idmanın ardından maç saatini beklemeye koyuldu. Teknik Direktör Fransisco Garcia'nın Anderson, Riquelme ve Victor'la özel olarak ilgilendiği gözlendi. Garcia ilk maçtaki skorun tehlikeli olduğunu ve mutlaka gol bulmaları gerektiğini söyledi. 
   
   Ümit Karan gerginliği    SÖZLEŞMESİNİ uzatarak yeniden takımda forma şansı bulan Ümit Karan ile gazeteciler arasında gerginlik yaşandı. Golcü futbolcu fotoğrafını çekmek isteyen medya mensuplarına çıkışınca tartışma çıktı. Diğer oyuncuların da araya girmesiyle ortam kısa sürede yatıştı. 
   
   
</TEXT>
</DOC>
