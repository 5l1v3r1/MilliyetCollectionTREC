<DOC>
<DOCNO> 234717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas08.html </URL>
<DATE> 2004/04/25/ </DATE>
<TIME> 10.35 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Çernobil'in kansere etkileri araştırılacak... 
</HEADLINE>
<TEXT>

     Zonguldak Karaelmas Üniversitesi ZKÜ Tıp Fakültesi'nce, ender görülebilecek kanser türlerine bölgede sıklıkla rastlanılmasının Çernobil felaketinden kaynaklanabileceği varsayımıyla saha araştırması başlatılacak. 
     ZKÜ Tıp Fakültesi Hastanesi Başhekimi Yrd. Doç. Dr. Mustafa Cömert, AA muhabirine yaptığı açıklamada, bölgede özellikle sindirim sistemi ile ilgili kanserlere sıklıkla rastlandığını gözlemlediklerini, bunun da Çernobil felaketinin etkileriyle bağlantısının olduğundan şüphelendiklerini söyledi. 
     Çernobil felaketinin bölgedeki insanlar üzerindeki etkilerini bilimsel olarak ortaya koymak için kısa zamanda saha araştırması çalışmalarına başlayacaklarını belirten Cömert, şöyle dedi 
     ''Çernobil, çok ciddi bir çevre felaketidir. Radyoaktif maddelerle çalışan fabrikanın infilak etmesiyle yaşanan çok kötü bir olaydır. Radyoaktivite insan genlerinde kırılmalara neden olarak, mutasyonlara yol açabiliyor. Bunu tespit etmek ise uzun yıllar sonra mümkün oluyor. Patoloji bölümünde az görülebilecek kanser türlerine kentte sıklıkla rastlandığına tanık oluyoruz. Bunda anormallik var. Belli branşlar arasında konuyla ilgili görüşmelere başladık ve saha araştırması yapacağız. Karadeniz Bölgesi'nin diğer illerinden de benzer duyumlar alıyoruz, bu nedenle de iş biraz sıkıntılı.'' Radyoaktivitenin sebzelere ve meyvelere işlediğini ve topraktan gitmesinin de yıllar aldığını belirten Cömert, ''Halen az miktarda bile radyoaktivite toprağımızda var. Ancak bir süre sonra yok olacaktır. Eğer saha araştırmamız sonucu rahatsızlıkların Çernobil'den kaynaklandığını kanıtlarsak, 'geçmiş olsun' demekten başka yapabileceğimiz bir şey yok'' dedi. 
     
     ''ÇERNOBİL FACİASI'' 
     ''www.focusdergisi.com.tr'' adresinden alınan bilgiye göre, 25 Nisan 1986 yılında Çernobil Nükleer Santralı'nda ardı ardına yaşanan iki patlama sonrasında 31 kişi hayatını kaybetmiş ve radyoaktif bulut ağır ağır bölgenin üzerine yayılmıştı. Dünya Sağlık Örgütü'nün açıklamalarına göre, açığa çıkan radyasyon Hiroşima ve Nagazaki'ye atılan atom bombalarının toplamından 200 kat daha fazlaydı. 
     Kaza sonrasında Çernobil'den yayılan radyoaktif bulut kümeleri Avrupa'ya doğru yöneldi ve besin zinciri de bu durumdan payını aldı. Araştırmalara göre, felaketin etkilerinin 50 yıl sürmesi bekleniyor. Çernobil'in çevre yerleşimindeki kanser hastalarının oranı, ulusal düzeyin 10 katı fazlası durumunda. Birçok bilim adamı kazanın etkilerinin yeni ortaya çıktığını savunuyor. Çünkü, radyasyon sinsice zarar veriyor ve olaydan 10 yıl sonra tanımlanamayacak hastalıklar ortaya çıkıyor, 20 yıl sonra bile kötü huylu tümöre ya da tiroid kanserine yol açabiliyor. 
     BM Genel Sekreteri Kofi Annan'ın, 2000 yılında yayımlanan BM Çernobil Raporu'nda, 3 milyon çocuğun tedavi görmesi gerektiği ve birçoğunun da anne karnında öleceği vurgulanarak, 7,1 milyon insanın gelecekte ciddi sağlık sorunları yaşayacağı belirtilmişti. 
     Araştırmalarda, korkunç kazanın etkilerini 2016 yılına kadar anlamanın zor olacağına da dikkat çekiliyor. 
     
</TEXT>
</DOC>
