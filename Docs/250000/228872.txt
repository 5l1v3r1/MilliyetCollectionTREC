<DOC>
<DOCNO> 228872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/yazar/sazak.html </URL>
<DATE> 2004/04/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tüzmen'in kur isyanı 
</HEADLINE>
<TEXT>

   WASHINGTON 
   
   
   Türkiye bu yıl ihracatta 50 milyar dolarla Cumhuriyet tarihinin rekorunu kırdı. Suriye, Irak başta komşu ülkelere yönelik ihracatını ise 7.5 milyar dolara çıkardı. 
   Ancak ihracatta kurdan kaynaklanan sıkıntı var ve reel sektör SOS vermeye başladı. Ucuz ithalat nedeniyle fabrikalar kapanıyor, işsizlik dalgası Anadolu'yu kuşatıyor. 
   Bu durum dış ticaretten sorumlu Devlet Bakanı Kürşat Tüzmen'i isyan noktasına getirmiş. Washington'da her yıl yapılan Amerikan - Türk İş Konseyi toplantıları için ABD'ye uçarken sektörün sorunlarını konuştuk. Tüzmen, kapasite kullanım oranları zorlanırsa ihracatın 60 - 65 milyar dolara çıkabileceğine inanıyor. Ancak TL'nin aşırı değerlenmiş olması nedeniyle Türkiye şu anda 'zararına' ihracat yapıyor Uzakdoğu ve Çin'den ucuz girdi nedeniyle tekstilde kriz kapıda. Ucuz ara malına dayalı 'ithal ikamesi'ne geri dönülmüş. 
   Bakan Tüzmen Gaziantep, Kahramanmaraş gibi Anadolu kaplanlarını tehdit eden durumu şöyle anlatıyor 
   "Güneydoğu'da görüyoruz, ihracatçı 50 metre ötedeki fabrikadan ipliği almak yerine 5 bin kilometre mesafeden Uzakdoğu'dan 1 - 2 cent ucuz diye ithalat yapıyor. Biz ihracata dayalı bir kalkınma hedefledik. Ucuz girdiyi engellemiyoruz ancak Merkez Bankası sadece enflasyonla mücadeleyi değil, ABD'nin, Çin'in yaptığı gibi, kuru dış ticaret aracı olarak gören bir politikayı da öngörürse o zaman bugünkü olumsuzlukları yaşamayız. Türk lirasının aşırı değerlenmesi sonucu, yabancı işçileri, fabrikaları sübvansiye etmiş oluyoruz. Oysa bizim en büyük sorunumuz işsizlik. Bu kurla işsizlikle mücadele edemeyiz " 
   Tüzmen'e göre bugün 'Türk lirası yüzde 40 aşırı değerli ' 
   Neden böyle oldu Bakan'dan dinleyelim "Enflasyonu düşürürken kuru da 1.5 milyon seviyesinde tutabilirdik. Bunu 2003 Mayısı'nda ıskaladık. Merkez Bankası, 50 - 100 milyon dolarlık alımlar yerine 1 - 1.5 milyar dolarla piyasaya girseydi kur dengelenirdi. Şimdi bunun bedelini ödüyoruz. Hem zararına ihracat yapıyoruz, hem de Çin ve Uzakdoğu mallarıyla korkunç bir ithalat baskısı yaşıyoruz. İplik üreticileri sıkıntıda, fabrikalar kapanıyor. Bu kur iki kesime yaradı Hazine, dış borç ödemelerinde kolaylık sağladı. Büyük holdingler ve bankalarımız 1.700'den aldıkları borçlarını 1.400'den ödeyecekler. En büyük zararı ise reel sektörümüz görüyor." 
   Enflasyonun yüzde 10'ların altına çekildiği bir ekonomide Tüzmen'e göre en az yüzde 40 değerli Türk lirasının yol açtığı kur baskısını, devalüasyonla ortadan kaldırmak ne derece olası O zaman da enflasyonla mücadelede başa dönülmüş olmayacak mı 
   Dalgalı kurdan vazgeçilmeyecek, dengeyi piyasa kuracak. Tüzmen 2004'ün ikinci yarısında rahatlama bekliyor. 
   
      
   
   
   
</TEXT>
</DOC>
