<DOC>
<DOCNO> 208660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/ekonomi/eko03.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Biyoteknolojik ilaçlar, Eczacıbaşı ile Türkiye'de 
</HEADLINE>
<TEXT>

   Eczacıbaşı İlaç, ABD'li Amgen ile biyoteknolojik ilaçların tanıtım ve dağıtımına yönelik işbirliği anlaşması imzaladı 
      
   Eczacıbaşı İlaç, biyoteknolojik ilaç alanında faaliyet gösteren ABD'li Amgen USA ile işbirliği anlaşması imzaladı. Anlaşmayla, Amgen ürünlerinin tanıtım ve pazarlamasını üstlenen Eczacıbaşı İlaç, ilk ürün olarak kronik böbrek yetmezliği ve kanser hastalarında gelişen anemi kansızlık tedavisinde kullanılan Aranesp adlı ürünü piyasaya sürecek. 
   Eczacıbaşı Holding Yönetim Kurulu Başkanı Bülent Eczacıbaşı, anlaşmasının imza töreninde yaptığı konuşmada, Amgen ile yaptıkları işbirliğiyle Türkiye'de sağlık hizmetlerinin kalitesinin yeni bir aşamaya ulaşmasının önünün açıldığını belirtti. Eczacıbaşı, aynı zamanda ilaç sanayindeki en ileri en yeni gelişmelerin Türkiye'de hizmete sunulmasını sağladıklarını da kaydetti. Eczacıbaşı İlaç Grubu Koordinatörü Sedat Birol ise biyoteknolojik ilaçların yakın bir gelecekte dünya ilaç pazarının yüzde 50'sine sahip olacağına ve 21. yüzyılın biyoteknoloji yüzyılı olarak adlandırılacağına dikkat çekti. 
   
   Hedef 20 milyon dolar 
   Biyoteknoloji sayesinde bugün tedavi edilemeyen birçok hastalığın tedavi edilebileceğini, birçoğunun tedavisinde etkinliğin artırılacağını ve yan etkilerin ortadan kaldırılarak hasta mutluluğunun yükseleceğini bildiren Birol, "Sektörün bir numaralı kuruluşu ile bu alanda gerçekleştirdiğimiz işbirliğine büyük önem veriyoruz" dedi. Sedat Birol, Amgen'in kendi pazarında yüzde 50'lik paya ulaşmasını beklediklerini kaydetti. 
   İlacın fiyatının henüz belirlenmediğini aktaran Birol, Aranesp ilacın satışından beklentilerini sorulması üzerine de 3 yılda 20 milyon dolarlık ciro beklediklerini söyledi. 
   
   
</TEXT>
</DOC>
