<DOC>
<DOCNO> 240983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy27.html </URL>
<DATE> 2004/05/18/ </DATE>
<TIME> 22.52 </TIME>
<AUTHOR>  </AUTHOR>
<HEADLINE>
Erdoğan, Gaziantep'te zamlar konusunda açıklama yaptı 
</HEADLINE>
<TEXT>

     Başbakan Recep Tayyip Erdoğan, ''Biz yapılması zorunluysa zam yaparız, zam yapılmaması gereken bir noktada asla böyle bir şeye şahit olmazsanız'' dedi. 
     Erdoğan, Büyükşehir Belediyesi'nce düzenlenen ''Gaziantep 1. Kent Konseyi Toplantısı'nda'' akaryakıt ürünlerine yapılan zammı değerlendirirken, mali disiplin ve ekonomik parametrelerde bozulma olmaması için zam yapmak zorunda kaldıklarını söyledi. 
     Halkın, yaptıkları zam karşısında hükümete olumsuz bir şey demediğini ifade eden Erdoğan, ''Halk bir şey demedi, biliyorlar yapılan doğrudur'' diye konuştu. 
     Erdoğan, petrole 27 Şubat'ta bir zam yaptıklarını anımsatarak, konuşmasını şöyle sürdürdü 
     ''O zaman petrolün varili 32 dolardı. Ama şimdi 40 doların üzerine çıktı. Bu süreç zarfında hep sabrettik. Önceki hükümetler ne yapıyordu, petrol yükseldikçe zam yapıyordu, ama biz öyle yapmadık. Ama şimdi zammı yapmak durumundaydık. Niye, bu defa zam yapmadığımız taktirde mali disiplin bozulacaktı, parametrelerde bozulma olacaktı.'' Hükümet olarak halkın beklentilerine cevap verme durumunda olduklarını belirten Erdoğan, halkın beklentilerine cevap verirken de toplumsal mutabakata önem verdiklerini vurguladı. 
     Ekonomide yaşanan en küçük olumsuzlukları birilerinin bir yerlere fatura etmeye çalıştığını ifade eden Erdoğan, şunları söyledi 
     ''Şunu bilmenizi istiyorum. Rakamlar neredeydi nereye geldi Milli gelir seviyesi neredeydi nereye geldi Şimdi bu arada olanları birileri bir yere fatura etmeye çalışıyor. Aldatmayın kendinizi. ABD'de faizler yüzde 3.4'ten 4.4'lere çıktı. Aynı zamanda ABD'nin dış ticaret açığı ciddi anlamda büyüyor. Ama orada böyle feryat yok.'' 
     
     ERDOĞAN ''DIŞ TİCARET AÇIĞIMIZ VAR AMA TÜRKİYE ŞU ANDA İHRACATTA FARKLI BİR YERDE'' 

     Başbakan Recep Tayyip Erdoğan, dış ticaret açığına ilişkin değerlendirmelere değinirken Türkiye'nin, ihracatta şu anda çok farklı bir konumda olduğunu bildirdi. 
     Erdoğan, Büyükşehir Belediye Başkanlığı tarafından düzenlenen ''Gaziantep 1. Kent Konseyi'nde'' yaptığı konuşmada, Dünya Çiftçiler Günü dolayısıyla düzenlenen toplantıda ana muhalefet partisi liderinin Türkiye'nin dış ticaret açığını değerlendirdiğini anımsatarak, bu açığı kendilerinin de bildiğini ve kabul ettiğini belirtti. 
     Erdoğan, ''Evet dış ticarette şu anda bizim farklı bir açığımız var, kabul ediyorum. Fakat bir gerçek var, şu anda Türkiye dünya piyasalarında ihracatta farklı bir yerdedir. Biz şimdi bu yıl 50 milyar doların üzerine çıkmak suretiyle dünya piyasalarında Avrupa'da, Amerika'da, Türk Cumhuriyetlerinde ve Kafkaslarda bir yere oturduk. Tabii bunun bir bedeli olsun'' dedi. 
     Dikkat edildiğinde, Türkiye'nin dış ticaret açığını otomotivle ilgili ithalatın tahrik ettiğine dikkati çeken Erdoğan, ithal edilen ürünler arasında lüks tüketim mallarının oranın çok az olduğunu vurguladı. 
     İthal ürünlerin büyük bölümünü ara malların oluşturduğunu ifade eden Erdoğan, ''Bu nedenle ben inanıyorum, ülkemiz bunu da süratle toparlayacak, toparladıktan sonra da zaten zaman içinde bu ürünleri de kendisi üretmek suretiyle bu işi de başarabilecek'' diye konuştu. 
     Başbakan Erdoğan, Hyundai ve Toyoto yetkilileriyle ithal ettikleri yan sanayi ürünlerinin tümünün yurt içinde üretilmesi konusunu konuştuklarını, bu ürünlerin zaman içinde tamamının yurt içinde üretilebileceğini ve dış ticarete ilişkin yeni olumlu gelişmeler yaşanabileceğini anlattı. 
     
     YABANCI SERMAYE GİRİŞİ 

     AB'den müzakere tarihi alınmasının Türkiye'ye yabancı sermaye girişini hızlandıracağını ifade eden Başbakan Erdoğan, yabancı sermayenin Türkiye'de yatırım konusunda yaşadığı tereddüdün hala devam ettiğine dikkati çekti. Erdoğan, ''Yabancı sermaye hala güven ve istikrara ilişkin 'acabalar' yaşıyor, 'girersek ne olur' endişesi taşıyor'' dedi. 
     Erdoğan, yabancı sermayenin endişelerine rağmen finans kesiminden Türkiye'ye talepler gelmeye devam ettiğini belirterek, şunları kaydetti 
     ''Bizimle görüşmeleri yoğun bir biçimde devam ediyor. Dünyanın önde gelen finans kuruluşları, bankaları Türkiye'ye yatırım yapmak için sürekli bizimle irtibat halinde ve bu bizi geleceğe yönelik olarak sevindiriyor.'' 
     
     YASAL MUTABAKAT 

     Türkiye'nin hassas konularında hep ''toplumsal mütabakattan'' söz ettiklerini belirten Erdoğan, bahsettikleri ''kurumsal mutabakatın salt kurumlar arası mutabakat olarak algılandığını sandığını'' ifade etti. 
     ''Kurumsal mutabakatın, kurumlar arası mutabakat olarak algılanması'' durumunda ''kurumların aslı yani milletin bir kenara bırakılmış olacağını'' belirten Erdoğan, sözlerini şöyle sürdürdü 
     ''Asıl olan milletin mutabakatıdır. Milletin kendi gönül dünyasında yatana tercüman olmak sivil toplum örgütlerinin de görevidir. Kurumlar olarak, siyasi partiler olarak halkın bu gönül dünyasındaki anlayışa bağlı olarak toplumsal mutabakatı sağlamak bizim görevimizdir. Tabi bu görevimizi yerine getirirken, yaptığımızı, yüzde yüzüne beğendirmek söz konusu değildir. Beğenenler olur, beğenmeyenler olur.'' 
     
     ''IRAK'LA İLGİLİ YAYINLANAN SON FOTOĞRAFLARDAN RAHATSIZ OLMAMAK MÜMKÜN DEĞİL'' 

     Başbakan Recep Tayyip Erdoğan, ''Gelene ağam, gidene paşam anlayışıyla, seviyesiz, haysiyetsiz, doğruları söylemeyen, sadece şakşakçılıkla ömrünü geçiren, her tarafından yağ akan zihniyetlerle'' bir yere varılamayacağını söyledi. 
     Erdoğan, Büyükşehir Belediye Başkanlığı tarafından düzenlenen, ''Gaziantep 1. Kent Konseyi'nde'' yaptığı konuşmada, kent konseyinde alınacak kararların ve benimsenen projelerin uygulanmasında kararlı olunmasını istedi. 
     Türkiye'nin, bir çok projenin lafta kaldığı ya da uygulamaya başlanıp bitirilemediği bir ülke olduğunu ifade eden Erdoğan, projelerin uygulandıkları takdirde bir anlam kazanacaklarını belirtti. 
     Doğru projenin hemen uygulanması halinde değerini bulacağına ve maliyetinin azalacağına dikkati çeken Erdoğan, sözlerini şöyle sürdürdü 
     ''Bugünü kadar bu yapılamadığı için Türkiye çok çekti. Yap, boz ve maalesef ortada bir şey yok. Sorarsanız proje çok, önüne gelen proje yapmış, uygulama var mı, yok. Bu ülke bundan çok şey kaybetti. Uygulanamayan projelere harcanan paralar daha akılcı kullanılsaydı Türkiye, bugün olduğundan çok daha fazla esere sahip olurdu, yaşadığı kaynak israfından kurtulmuş olurdu. 
     Bakınız bizim 18 ayda attığımız önemli adımlardan bir tanesi de budur ve devrim niteliğindedir. Kısmen uygulanmaya konmuş projeleri önceliklerimiz arasına aldık. Maalesef bunların içinde yapılmaması gerekenler de var. Bakıyorsunuz bir ilin tüm ilçelerinde kültür merkezi var. Araştırıyorsunuz, bu ilin milletvekili bakan olmuş, ilinin tüm ilçelerini kültür merkezleriyle donatmış. Sanki Türkiye'nin tüm ilçelerinde kültür merkezi var.'' 
     
     ZİHNİYET DEĞERLENDİRMESİ 

     Erdoğan, kent konseyindeki temsilcilerin, akılcı ve gerçekçi kararlarla, kaynak israfına yol açacağına ve gereksiz olduğuna inandıkları karar ve projelere karşı çıkma cesareti gösterebilmeleri gerektiğini vurguladı. Yanlışa yanlış demekten çekinilmemesini isteyen Erdoğan, şunları söyledi 
     ''Açık ve net söylüyorum. Belki biraz ağır olacak. Böyle gelene ağam, gidene paşam anlayışıyla, seviyesiz, haysiyetsiz, doğruları söylemeyen, sadece şakşakçılıkla ömrünü geçiren, her tarafından yağ akan zihniyetlerle bir yere varmak mümkün değil. 
     Biz hep bu zihniyetin bedelini ödüyoruz. Görevliler bundan çok hoşlanıyor ama bedeli bu ülke ve bu millet ödüyor. Bizim bu millete bu bedeli ödetmeye hakkımız yok. Doğruyu söyleyeceğiz, fakirimiz var ve ülkemiz ne halde görüyorsunuz. Bu olumsuzlukları hep birlikte çözeceğiz.'' 
     
     IRAK'TA YAŞANANLAR 

     Erdoğan, Irak'ta yaşanan gelişmelere de değindi ve ''Irak'taki sıkıntı büyük şüphesiz. Irak'la ilgili yayınlanan son fotoğraflardan rahatsız olmamak mümkün değil. İnsanlıktan nasibini almış her bireyin rahatsız olacağı şeyler bunlar'' diye konuştu. 
     80 yaşındaki anasının da eşinin de resimleri seyrettiğinde hüngür hüngür ağladığını vurgulayan Erdoğan, sözlerini şöyle sürdürdü 
     ''Dün akşam İngiltere Başbakanı Tony Blair ile de bunu konuştuk. Ben bunu söylediğimde Benim eşim de ağlıyor dedi. Şimdi herkes bundan rahatsız. Öyle bir ateş var ki orada herkes yanıyor. 
     Temennimiz bir an önce bir yönetim kurulması suretiyle, demokratik bir yönetim kurulması suretiyle Irak'ın dünyadaki demokratik ülkeler arasında yerini alması. 
     Irak'ta çözüm şu anki yapı değil, şu andaki anlayış değil. Bana göre, Türkiye ve komşu ülkeler, yani halkı Müslüman olan ülkeler bu işin içine baştan dahil edilmiş olsaydı, belki bu işin çözümü çok daha kolay olacaktı. Irak'taki yapıyı bilen, yapıya çok daha rahat intikal eden ve oradaki halkın 'bizim derdimizden anlayanlar var' diyebilecekleri bir çözüm olabilirdi. Temennimiz bir an önce Irak'taki mevcut durumun ortadan kalkması. Gelişmeler inşallah olumlu istikamette olur.'' Erdoğan, ABD'nin Suriye'ye uyguladığı ambargoya ilişkin değerlendirmesinde, bu ambargonun yalnızca ABD'nin ambargosu olduğunu, uygulamanın başka ülkeleri bağlamadığını ifade etti. Erdoğan, Türkiye'nin Suriye ile ilişkilerini sürdüreceğini, bu kapsamda 28 Mayıs'ta bir Suriye gezisi yapılacağını bildirdi. 
     Erdoğan, yerel yönetimlere ilişkin değerlendirmesinde ise Gaziantep Büyükşehir Belediyesi'nin 1 katrilyon 120 trilyon lira borçlu olduğuna, Türkiye'deki pek çok belediyenin aynı durumda bulunduğuna dikkati çekti. 
     
</TEXT>
</DOC>
