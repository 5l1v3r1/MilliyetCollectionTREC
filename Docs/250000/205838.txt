<DOC>
<DOCNO> 205838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur26.html </URL>
<DATE> 2004/12/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ameliyatta "oksijen yerine azot gazı verildi" iddiası... 
</HEADLINE>
<TEXT>

     Ordu'da, ameliyata alınmak için hazırlanan Fatma Yurt'un 48 , anestezi sırasında yanlışlıkla oksijen yerine azot gazı verilmesi nedeniyle öldüğü iddia edildi. 
     Alınan bilgiye göre, Fatma Yurt, Ordu Doğum ve Çocuk Bakımevi'nde 27 Aralık Pazartesi günü rahmindeki miyomlar nedeniyle ameliyata alınırken, Anestezi Uzmanı K.B. tarafından Yurt'a genel anestezi yapıldı. Bu sırada fenalaşan Yurt, yapılan müdahalelere rağmen kurtarılamadı. 
     Yakınları, Fatma Yurt'un azot gazı zehirlenmesinden öldüğünü iddia ederek, hastane ve anestezi uzmanı K.B. hakkında Ordu Cumhuriyet Başsavcılığı'na suç duyurusunda bulundular. 
     Hamdi Yurt, AA muhabirine, yengesi Fatma Yurt'un, ameliyata alınmadan öldüğünü öne sürdü. Hamdi Yurt, ''Yaptığımız araştırmalarda, hastaya anestezi sırasında oksijen yerine azot gazı verildiğini öğrendik. Yengem, azot gazı zehirlenmesinden öldü'' dedi. 
     Doktorların, olayı örtbas etmek istediklerini ileri süren Hamdi Yurt, şunları söyledi 
     ''Doktorlar, bize ölüm nedenini beyin ambolisi olarak bildirdiler. Ancak Anestezi Uzmanı K.B, hastane başhekimliğine verdiği raporda, olayın anestezi cihazındaki oksijen ve azot tüplerine ait hortumların ters bağlanmasından kaynaklandığını belirtti. Doktor, raporunda, cihazı yenilemek için Ankara'dan gelen özel bir firmaya ait ekibin, oksijen tüpünün hortumunu azota, azot tüpünün hortumunu ise oksijene bağladığını iddia etti.'' Hamdi Yurt, olayın peşini bırakmayacaklarını, ihmali olanların cezalarını çekmesi gerektiğini kaydetti. 
     
     SAĞLIK MÜDÜRLÜĞÜ SORUŞTURMA BAŞLATTI 
     Ordu Sağlık Müdürü Abdülvahap Eren de Fatma Yurt'un anestezi sırasında öldüğünün doğru olduğunu belirterek, ''Ancak ölüm nedeninin, azot gazına bağlı zehirlenme mi, yoksa mevcut olan kalp rahatsızlığına bağlı mı olduğu henüz belli değil. Bu, yapılacak otopsiden sonra belli olacak'' dedi. 
     Eren, Fatma Yurt'tan sonra bir hastanın daha ameliyata alındığını, anestezi sırasında fenalaşan hastanın, yapılan müdahaleyle yeniden hayata döndürüldüğünü söyledi. İkinci vakada da aynı olayın tekrarlanması üzerine, anestezi uzmanı K.B'nin, oksijen ile azot tüplerinin hortumlarının ters bağlandığından şüphelendiğini ifade eden Eren, ''Bunun üzerine K.B, yaptığı kontrolde, tüplerin hortumlarının ters bağlandığını tespit etti'' diye konuştu. 
     Özel bir firmanın, hastaneye 24 Aralık Cuma günü yeni anestezi cihazı getirdiğini anlatan Eren, şöyle devam etti 
     ''Firma teknisyeni, yeni anestezi cihazını yerine bağladı, ancak eksiklikler nedeniyle yeni cihazı sökerek, eskisini taktı. Teknisyenin bu sırada oksijen ve azot gazı tüplerinin hortumlarını ters bağladığını düşünüyoruz. Tüplerin hortumlarını başkasının söküp bağlaması gibi bir durum söz konusu olamaz.'' Söz konusu firmanın, Türkiye'nin dört bir yanındaki hastanelere cihaz taktığını ifade eden Eren, ''Biz soruşturmamızı iki yönlü sürdürüyoruz. Dün itibariyle olayın sorumlusunun bulunması için Ordu Cumhuriyet Başsavcılığı'na suç duyurusunda bulunduk'' dedi. 
     
</TEXT>
</DOC>
