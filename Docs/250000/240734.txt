<DOC>
<DOCNO> 240734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo10.html </URL>
<DATE> 2004/05/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ve Emre'li Inter Şampiyonlar Ligi’nde 
</HEADLINE>
<TEXT>

     Emre ve Okan’a Şampiyonlar Ligi tesellisi Bu sezon katıldığı tüm organizasyonları fiyasko ile kapatan Inter, Empoli’yi 3-2 yenerek sezonu 4. sırada tamamladı ve Çizme’den Devler Ligi bileti alan son takım oldu. 
     Şampiyonun 2 hafta önce belli olduğu İtalya Serie A’da haftanın en önemli maçı, Emre ve Okan’ın takımları Inter’le Empoli arasında oynandı. 
     Ligi 4. sırada bitirerek Avrupa Şampiyonlar Ligi'ne ön elemeden katılma hakkı kazanan Inter'in Empoli karşısındaki 3-2'lik galibiyeti, Parma ve Lazio'nun 4. sırayı alma düşlerini suya düşürdü. Emre Belözoğlu'nun 90 dakika oyunda kaldığı karşılaşmada siyah-mavililerin gollerini Adriano 2 ve Recoba kaydetti. Ev sahibinin golleri ise Lucchini ve Rocchi’den geldi. 
     Bu sonuçla Inter, Serie A’yı 59 puanla ve dördüncülükle tamamlayarak İtalya’dan Devler Ligi’ne gidecek son takım oldu. 
     
     PARMA UEFA’YA 

     Inter’in takipçisi Parma ise kendi evinde 4-3 kazanmasına karşın 58 puanda kalarak UEFA Kupası’na gitmeye hak kazandı. 
     Parma'daki Parma-Udinese karşılaşması, evsahibi takımın 4-3'lük galibiyetiyle sonuçlandı. Sarı-lavivertlilerin 4 golünü de Gilardino kaydetti. Gilardino bu sayede, gol krallığı yarışında, 20 gole sahip olan Totti'yi son haftada geçmeyi başardı. Gilardino, Serie A'da gol krallığında 23 golle, Shevchenko'nun hemen ardından 2. sıraya yerleşti. 
     
     PERUGIA SEVİNÇTEN UÇUYOR 

     Ligin son haftasında en büyük sevinci ise Perugia yaşadı. Empoli ve Modena'nın son haftada yenilmeleri, Perugia'nın işine yaradı. Ancona'yı 1-0 yenen Perugia, Serie A'da kalma düşünü gerçekleştirme açısından önemli bir galibiyet elde etti. 
     Ligin son haftasına sondan 2. sırada giren Perugia, Ancona karşısında elde edilen zafer sayesinde sondan 4. sıraya yükseldi. Perugia'nın Serie A'da kalıp kalmayacağını, Serie B'yi 6. sırada tamamlayacak olan takımla yapılacak eleme maçının sonucu belirleyecek. 
     Serie B'de halen 6. durumda 67 puanla Piacenza bulunuyor. Ancak 6. sırayı, halen 66 puana sahip Fiorentina'nın almasının da olasılık dahilinde olduğu bildirildi. 
     Perugia'nın ligden düşüp düşmeyeceğini belirleyecek olan eleme maçlarının 16 ve 20 Haziran'da oynanacağı kaydedildi. 
     
     SON GÖRÜNÜM 

     Ligin son haftasındaki maçlarda şu sonuçlar alındı 
     AC Chievo Verona-FC Bologna 2-1, FC Empoli-FC Inter 2-3, SS Lazio-FC Modena 2-1, US Lecce-Regina 2-1, AC Milan-Brescia 4-2, AC Parma-Udinese 4-3, AC Perugia-Ancona 1-0, UC Sampdoria Cenova-AS Roma 0-0. 
     2003-2004 sezonunda Serie A'daki sıralama ise şöyle 
     AC Milan 82, AS Roma 71, FC Juventus 69, FC Inter 59, AC Parma 58, SS Lazio 56, Udinese 50, UC Sampdoria Cenova 46, AC Chievo Verona 44, US Lecce 41, Brescia 40, FC Bologna 39, AC Siena 34, Reggina 34, AC Perugia 32, FC Modena 30, FC Empoli 30, Ancona 13. 

     
</TEXT>
</DOC>
