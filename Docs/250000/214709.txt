<DOC>
<DOCNO> 214709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun16.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını New York görüşmeleri çöküşün eşiğinde 
</HEADLINE>
<TEXT>

     Kıbrıs Rum basını, 10 Şubat'ta New York'ta başlayan Kıbrıs görüşmelerinin dün çökmenin eşiğine geldiğini yazdı. 
     Rum basını, gerek Amerikan unsurunun gerek garantör ülkeler Türkiye ve Yunanistan'ın KKTC Cumhurbaşkanı Rauf Denktaş ve Rum yönetimi lideri Tasos Papadopulos'a ''sözle ifade edilemeyecek baskıları'' sonucu görüşmelerin çıkmaza girdiği ilanının engellendiğini savundu. 
     Görüşmede Türk tarafının sunduğu önerilerin içeriğini yayınlayan Rum basını, Papadopulos'un da, ''müzakerelerin Pazartesi günü yeniden başlaması, ilerlemenin yeniden incelenmesi ve referandum prosedürüne karar verilmesi için müzakerelerin 16 Mart'a kadar devam edilmesini'' önerdiğini duyurdu. 
     Alithia gazetesi, ''Çöküşün Eşiğinde'' başlıklı haberinde, ''Amerikalılar ve garantör güçler görüşmeleri dişleri ve tırnaklarıyla hayatta tuttular'' ifadesini kullandı. 
     Türkiye ve Yunanistan'ın BM Genel Sekreteri Kofi Annan'ın üst hakemlik rolünü kabul ettiğini kaydeden gazete, görüşmelerin çöküşünün dün gece önlendiğini, ancak henüz prosedürün kesin olarak kurtarılmadığını savundu ve ''Yaşamı uzatılan görüşmeler, Amerikalıların başrolünü oynadıkları yoğun perde gerisi faaliyetlerden sonra kurtarıldı'' diye yazdı. 
     
     KLERİDES RAHATSIZ 
     Haberde, görüşmelere katılan eski Rum yönetimi lideri Glafkos Klerides'in, Annan'la görüşme sırasında, Papadopulos'un, ''Rum tarafı için zararlı bir dizi açıklamasını izlemek zorunda kaldığı ve müdahale edemediği için önceki akşam ilk görüşmede çok zor duruma düştüğü'' kaydedildi. 
     Gazete, New York'taki Yunan kaynaklarına dayanarak, Klerides'in, Kıbrıs sorunundaki icraatlar konusunda, onaylamadığı halde sorumluluğu paylaşma tehlikesini hissettiğini yazdı ve şunları kaydetti 
     ''Klerides'in hoşnutsuzluğu, New York'u erken terk etmeyi düşünecek derecedeydi. Sonuçta dün Klerides ikinci görüşmeye katıldı, ancak New York'u bugün terk etmesi ihtimali de var.'' Fileleftheros gazetesi, ''Annan'ın yeni fırsat verdiğini'' belirterek, Birleşmiş Milletler'in Kıbrıs sorununda özlü müzakerelerin başlaması çabalarını uzatarak, prosedürün çökmesini engellemekte kararlı olduğunu okurlarına iletti. 
     
     RUMLAR AB'NİN DE MÜDAHİL OLMASINI İSTİYOR 
     Simerini gazetesi de, ortak formül arandığını kaydettiği haberinde, dün geceki görüşme sırasında Rum tarafının üç noktayı savunduğunu yazdı ve bunları şöyle sıraladı 
     ''Müzakerelerin Annan planı temelinde başlaması. Müzakerelerin BM himayesinde yürütülmesi ve Avrupa Birliği'nin de müdahil olması.'' Simerini, Rum yönetimi lideri Papadopulos'un, ''AB'nin Kıbrıs müzakerelerinde nasıl hareket edeceği konusunda ortak öneri sunmaları hedefiyle Annan ile AB arasında temas kurulması'' önerisinde bulunduğunu ve bu önerinin Papadopulos tarafından son ziyareti sırasında Avrupa Komisyonu Başkanı Romano Prodi'ye Brüksel'de iletildiğini bildirdi. 
     
</TEXT>
</DOC>
