<DOC>
<DOCNO> 214595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur50.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karlar düşmeden "C" planı... 
</HEADLINE>
<TEXT>

     İstanbul'da perşembe gününden itibaren etkili olması beklenen yoğun kar yağışı ve fırtınaya ön tedbir olarak başlatılan "B" planı uygulamasından "Çok Yüksek Yoğunluk Alarmı" anlamına gelen "C" planına geçiliyor. 
     İstanbul Büyükşehir Belediyesi Afet Koordinasyon Merkezi AKOM 'nden yapılan yazılı açıklamaya göre, beklenen yoğun kar yağışı ve fırtınaya ön tedbir olarak başlatılan "B" planından, bugün saat 17.30 itibariyle "C" planına geçilecek. Plan çalışmaları çerçevesinde önceden belirlenen kritik noktalarda kar küreme, tuzlama, su tahliye araçları hazır bekletiliyor. Kötü hava koşulları süresince izinler iptal edilirken, ihtiyaca göre İETT sefer sayıları arttırıldı. İstanbul Metrosu gece boyunca seferlerine devam edecek. Ayrıca merkezi bölgeler de zincir takım araçları ve bakım ekipleri hazır bekletiliyor. 
     İlçe Belediye yetkilileriyle AKOM'da yapılan toplantıda koordinasyon sağlandı. Tüm personel ve araçlar kriz durumuna göre yönlendirilerek kar ve buzlanmaya karşı çalışma yapılacak. İstanbul Büyükşehir Belediyesi Yol Bakım ve Onarım Müdürlüğü ekipleri kötü hava koşulları süresince E-5 ve Tem yolları, Boğaz Köprüsünde de tuzlama ve kar küreme çalışmaları yapacak. 5 ayrı bölgede 83 noktada kriz ekipleri müdahaleye hazır bekletilecek. Kriz ekipleri "Gaziosmanpaşa, Esenler, Bayrampaşa, Eyüp, Küçükçekmece, Bağcılar, Bakırköy, Bahçelievler, Beşiktaş, Beyoğlu, Kağıthane, Sarıyer, Şişli, Ümraniye, Beykoz, Üsküdar, Kadıköy, Maltepe, Kartal, Pendik, Tuzla" ilçelerinde bekletilecek. 
     
     C PLANI 
     Afet boyutunda tehlike içeren kış koşullarının geçerli olduğu durumlarda uygulanan "C" planı "Çok Yüksek Yoğunluk Alarmı"nda AKOM devreye girecek. "A" ve "B" planlarında görev alan birimlerle birlikte İsfalt, İston, İsbank, Park ve Bahçeler Müdürlüğü, Müteahhitlik hizmeti veren kuruluşlar ve İlçe Belediye Başkanlıklarına ait birimler de görev yapacaklar. Bu plan kapsamında İBB personeli ve İBB'ye müteahhitlik hizmeti veren kuruluşlar, yaptıkları işin türüne bakılmaksızın 5 bin personel, bin araç-gereç donanımları ile birlikte AKOM'un koordinasyonunda çalışacaklar. 
     Öte yandan, İstanbul Büyükşehir Belediye Başkanı Ali Müfit Gürtuna'nın yarın İstanbul Büyükşehir Belediyesi'nin 5 yıllık icraatının değerlendirileceği "5 Yıldır Gece Gündüz" toplantısı, olumsuz hava şartları beklendiğinden ötürü ileri bir tarihe ertelendi. 
     Karayolları Genel Müdürlüğü de, geçtiğimiz günlerde meydana gelen kar yağışı sonucu ortaya çıkan olumsuzlukların tekrar yaşanmaması için bir dizi önlemler aldı. Genel müdürlükten yapılan yazılı açıklamada, trafiğe çıkacak sürücülere takozsuz, zincirsiz trafiğe çıkmamaları, karayolları ve trafik ekiplerinin uyarılarına uymaları, karşı şeridin ihlal etmemeleri, güvenlik şeritlerine girmemeleri uyarısında bulunuldu. Açıklamada, beklenen kar yağışı nedeniyle Karayolları ekiplerinin 24 saat vardiya usulüne göre kar ve buz ile mücadele çalışmalarını yürütecek şekilde organize olduğu bildirildi. 
     
</TEXT>
</DOC>
