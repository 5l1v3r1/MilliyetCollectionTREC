<DOC>
<DOCNO> 240230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun14.html </URL>
<DATE> 2004/05/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İsrail güçleri Refah'tan çekildi... 
</HEADLINE>
<TEXT>

     İsrail ordusunun Batı Şeria'nın güneyindeki Refah'ta düzenlediği operasyonun sona erdiği ve İsrail güçlerinin kentten bu sabah çekildiği bildirildi. 
     İsrailli askeri sözcü, ''ordunun görevini tamamlamasının ve 3 gün önce düzenlenen saldırıda öldürülen 5 İsrail askerinin cesetlerinin bulunmasının ardından kenti terk ettiğini'' söyledi. 
     Sözcü, cesetlerin Tel Aviv yakınlarındaki adli tıp enstitüsüne teslim edildiğini belirtti. 
     Bu arada Filistin güvenlik kaynakları, İsrail ordusunun Refah'ta yıktığı evlerden birinin enkazından bir Filistinlinin cesedinin çıktığını duyurdu. 
     Haberde, Eşref Paşa 30 adlı Filistinlinin cesedinin yıkılan evinin enkazı altında bulunduğu belirtildi. 
     İsrail ordusu, yıkılan evlerin, Filistinli militanlarca ateş açmak için kullanıldığını ve çoğunun boş olduğunu açıklamıştı. 
     Bu arada Filistinli bir insan hakları kuruluşuna göre, İsrail ordusu Refah'ta son iki günde 100'den fazla evi yıktı. 
     Filistin İnsan Hakları Merkezi Başkanı Raci El Surani, ordunun çekilmesinin ardından yaptığı açıklamada, İsrail askerlerinin yıktığı ev sayısının 100'ü geçtiğini söyledi. 
     İsrail radyosu, 9 kilometre uzunluğundaki tampon bölgeyi genişletmek için, ordunun ''düzinelerce ya da yüzlerce'' evi yıkmayı tasarladığını duyurmuş, İsrail buldozerleri, dün Refah mülteci kampındaki evleri yıkmaya başlamıştı. 
     
</TEXT>
</DOC>
