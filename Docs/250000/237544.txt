<DOC>
<DOCNO> 237544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy22.html </URL>
<DATE> 2004/05/05/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
YÖK tasarısı'na DEÜ Rektörü Alıcı'dan tepki.''Laikliği hedef almakta'' 
</HEADLINE>
<TEXT>

     Dokuz Eylül Üniversitesi Rektörü Prof. Dr. Emin Alıcı, ''Eğitim Birliği Yasası'nın ilkeleriyle çelişen mevcut durum, aslında laik Türkiye Cumhuriyeti'ni hedef almaktadır'' dedi. 
     Alıcı, Dokuz Eylül Üniversitesi Senatosu adına yaptığı yazılı açıklamada, YÖK Yasa Tasarısı'nın, YÖK üyelerinin tasfiyesine ve üniversiteye giriş sistemini imam hatip lisesi mezunları lehine değiştirmeye yönelik olduğunu ileri sürdü. 
     Türkiye Cumhuriyeti'nin, eğitimi, aydınlanmanın temeli kabul eden bir anlayışla kurulduğunu ve Eğitim Birliği Yasası'nın Tevhid-i Tedrisat çıkarılmasıyla eğitim sisteminin laik bir yapıya kavuşturulduğunu belirten Prof. Dr. Alıcı, açıklamasında şu görüşlere yer verdi 
     ''59. Hükümetin YÖK Yasa Tasarısı ve özellikle üniversite giriş sistemini imam hatip lisesi mezunlarının lehine değiştirmeye yönelik ısrarcı yasal değişiklik girişimleri, eğitimde birlik ilkesini ciddi boyutta tehdit etmektedir. Bir ulusun bireyleri ancak bir eğitim görebilir. İki türlü eğitim, bir ülkede iki türlü insan yetiştirir. Bu ise düşünce ve duyguda birlik ve bütünlüğü bozar gerekçesiyle çıkarılan ve Türkiye Cumhuriyeti'nin temel yasalarından olan Eğitim Birliği Yasası'nın ilkeleriyle çelişen mevcut durum, aslında laik Türkiye Cumhuriyeti'ni hedef almaktadır.'' Prof. Dr. Alıcı, ''Aklın ve bilimin öncülüğünde, laik, demokratik, ulusal değerlere sahip çıkan, özgür düşünen, yaratıcı bireylerin yetişmesini hedefleyen bir üniversitenin temsilcileri olarak'', bu konuda tüm kamuoyunu Cumhuriyetçin temel ilkelerine sahip çıkmaya davet ettiklerini kaydetti. 
     Prof. Dr. Alıcı, imam hatip liseleri ve meslek liselerine uygulanacak katsayılarda yapılan değişikliğin, sadece üniversiteye hazırlanan öğrencilerin seçimini değil, Türkiye Cumhuriyeti'nin geleceğini de önemli derecede ilgilendirdiğini belirtti. 
     
     Ege Üniversitesi senatosu'nun açıklaması 

     Ege Üniversitesi Senatosu'nca yapılan yazılı açıklamada da TBMM'ye sunulan YÖK Yasa Tasarısı'nın, yüksek öğrenimi temelinden sarsacak ve zedeleyecek nitelikte bulunduğu bildirildi. 
     Tasarının, gençleri erken yaşta yetenekleri doğrultusunda özel alanlara yöneltme ve meslek edindirme gibi çağdaş öğretim felsefelerinden tamamen uzak olduğu savunulan açıklamada, şu görüşlere yer verildi 
     ''Bu anlayış, eşitlik adına eşitsizliği getirmekte, üniversiteleri demokratikleşme iddialarının aksine, yükseköğretime girişte üniversiteleri devre dışı bırakarak siyasal iktidarın güdümüne sokmaktadır. Yapılan hazırlıklar, YÖK'ün tasfiyesi ve imam hatip mezunlarına üniversiteleri açma çabasından ileri gitmemiştir. AB yükseköğretim sistemine uyum bakımından da en ufak bir yenilik getirilmemektedir. Bu sonuç tam anlamıyla bir hayal kırıklığıdır. 
     
</TEXT>
</DOC>
