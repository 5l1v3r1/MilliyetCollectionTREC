<DOC>
<DOCNO> 222387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun10.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Halk Aznar'ı cezalandırdı 
</HEADLINE>
<TEXT>

     İspanya basını, genel seçimlerde beklentilerin aksine 8 yıllık iktidarından sonra bozguna uğrayan Halkçı Parti'nin PP , Irak savaşında ABD ile tam ittifak ve 11 Mart'ta Madrid'de düzenlenen kanlı terör eylemi nedeniyle bu darbeyi aldığını savundu. 
     ''İspanya'yı değiştiren 3 gün'' ifadesini kullanan ABC gazetesi, genel seçimlerden 3 gün önce 200 dolayında kişinin ölümüyle sonuçlanan terör saldırısının halkın görüş değiştirmesinde etkili olduğunu kaydetti. 
     ABC, İspanyol Sosyalist İşçi Partisi'nin PSOE sorunsuz bir şekilde koalisyon hükümetini kurabileceğini belirtti. 
     '' Sosyalist lider Jose Luis Rodriguez Zapatero, seçmenin örneği görülmeyen dönüşüyle iktidardaki Halkçı Parti'nin başbakan adayı Mariano Rajoy'u bozguna uğrattı'' ifadesini başlığa çıkaran El Pais gazetesi, 2000 seçimlerine oranla PP'nin yüzde 7 ile 700 binden fazla seçmen kaybettiğini, PSOE'nin ise yaklaşık 11 milyon İspanyol'un oyunu aldığını yazdı. 
     Gazete, Madrid'deki terör eylemine vatandaşların öfkesi nedeniyle seçimlere katılımın yüzde 77 gibi çok yüksek oranda olduğunu kaydetti. El Pais, hükümetin 11 Mart saldırısından öncelikle ETA'yı suçlaması ve Irak savaşında ABD ile tam ittifak yapması nedeniyle puan kaybettiğini savundu. 
     El Mundo gazetesi de, ''İspanya PP'yi cezalandırıyor ve Zapatero'ya güven veriyor'' başlığını kullanarak, ''Aznar'ın cezasını Rajoy ödedi'' değerlendirmesini yaptı. 
     İspanyol demokrasisinde hiçbir zaman tek başına iktidarda olan bir partinin hemen muhalefete düşmediğini hatırlatan El Mundo, ''2000 yılındaki seçimlerde PSOE, IU Birleşik Sol ile olan ittifakının hesabını pahalıya ödedi. Şimdi de PP'nin, Bush yönetimi ile birleşen kimliğinin faturası çok korkunç oldu. Birçok İspanyol Aznar'ın arkasındaki Rajoy'a tekme vurarak tepkisini gösterdi'' ifadelerine yer verdi. 
     La Razon gazetesi de, ''ABD ile haksız Irak savaşında sıkı ittifakın, Madrid'deki katliamla birleşmesi, PP'nin sonunu getiren unsurlar oldu'' diye yazdı. 
     
     SEÇİM SONUÇLARI 
     Genel seçimlerin sonunda 350 koltuklu Meclis'in dağılımı şu şekilde oldu 
     PSOE 164 yüzde 42.64 , PP 148 yüzde 37.64 , Katalonya bölgesinde faaliyet gösteren Yönelim ve Birlik Koalisyonu CIU 10, Katalonya Cumhuriyetçi Solu ERC 8, Bask Milliyetçi Partisi PNV 7, Birleşik Sol IU 5, Kanarya Koalisyonu CC 3, Galiçya Milliyetçi Bloku BNG 2, Aragon Birliği CHA 1, Bask Bölgesi Eusko Alkartasuna EA 1 ve Nafarrao-Bai 1. 
     2000 yılındaki seçimlere oranla oylarını artıran tek parti PSOE ve ERC olurken, PNV, CHA ve EA oy oranlarını korudular. 2000'de yüzde 0.84 ile sadece 1 milletvekili bulunan Katalonya partisi ERC, son seçimlerde oylarını yüzde 2.54'e çıkararak Meclis'te 8 milletvekilinin sahibi oldu. 
     PP'nin en büyük oy kaybı Katalonya, Bask, Galiçya ve Endülüs bölgelerinde oldu. 
     
     PP, SENATO'DA BİRİNCİ 
     Meclis'te hezimete uğrayan PP, Senato'da 25 koltuğu kaybetse de yine birinci parti oldu. 208 koltuklu Senato'da seçimler sonrasında tablo şu şekilde oluştu 
     PP 102, PSOE 81, Katalonya'daki ERC-ICV-PSC-EUA koalisyonu 12, CIU 4, PNV 6, CC 3, PIL 1. 
     Öte yandan, ülkenin güneyindeki Endülüs yerel parlamento seçimlerinde hükümetin en büyük ortağı olan PSOE, bu kez tek başına iktidara gelecek çoğunluğa ulaştı. 
     
</TEXT>
</DOC>
