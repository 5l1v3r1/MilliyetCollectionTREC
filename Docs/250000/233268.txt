<DOC>
<DOCNO> 233268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur31.html </URL>
<DATE> 2004/04/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çalışma masasına sıkışan öğrenci öldü... 
</HEADLINE>
<TEXT>

     Balıkesir'de ilköğretim okulu 1. sınıf öğrencisi bir çocuk, evinde ders çalıştığı ''açılır kapanır'' masanın demir profillerinin arasına sıkışarak öldü. 
     Alınan bilgiye göre, Atatürk Mahallesi'ndeki bir apartmanda kapıcılık yapan Mehmet, Ayşe Acar çiftinin tek çocukları olan Atatürk İlköğretim Okulu 1 C sınıfı öğrencisi Bircan Acar 7 , evde yalnız olduğu sırada ödevlerini yaparken, üzerinde çalıştığı masanın kapanması üzerine demir profillerin arasına sıkıştı. 
     Bu sırada apartmana servis yapan Bircan'ın anne ve babası, eve döndüklerinde kızlarını sıkıştığı yerden çıkardılar. 
     Ailesi tarafından Balıkesir Devlet Hastanesi'ne kaldıran küçük Bircan, müdahaleye rağmen kurtarılamadı. 
     Atatürk İlköğretim Okulu Müdürü Şerif Keser, Bircan'ın, 23 Nisan Ulusal Egemenlik ve Çocuk Bayramı'na hazırlandığını ifade ederek, ''Bircan, okula yeni başlayan çok tatlı bir öğrencimizdi, okumayı yeni öğreniyordu. 23 Nisan Bayramı için hazırlıklar yapıyordu. Hepimiz şok olduk'' dedi. 
     Talihsiz öğrencinin cesedi, otopsi için Bursa Adli Tıp Kurumu'na gönderildi. 
     Olayla ilgili soruşturma başlatıldı. 
     
</TEXT>
</DOC>
