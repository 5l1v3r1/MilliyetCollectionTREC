<DOC>
<DOCNO> 207829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/spor/aspo.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'İN EMRİNDEYİM 
</HEADLINE>
<TEXT>

   Rüştü, transferin bitmesine çok zaman olduğunu söyledi, "Daum'un beni istediğini biliyorum. Ciddi bir teklif gelirse oturur düşünürüm. Ancak Barcelona'nın beni bırakacağını sanmıyorum" dedi 
      YUSUF KOBAL 

   
   'Üst üste geldi' 
   BARCELONA'DA sıkıntılı günler geçiren Rüştü, ilginç açıklamalar yaptı. Riijkard'ın kendisine şu an destek verdiğini belirten milli kaleci, "Ancak beni takımdan kesse hakkıdır. Çünkü ben bile bu kadar hata yapmaya alışık değilim. Artık beni oynatması iyi olmaz. Genelde yılda iki kez kötü maç çıkarırım. İspanya'da hepsi üst üste geldi. Açıkçası benim için de iyi olmadı" ifadelerini kullandı. 
   
   'Benim elimde değil' 
   DAUM'UN kendisini istediğini bildiğini de kaydeden Rüştü, "Şu ana kadar kimseyle görüşmedim. Daha transferin bitmesine çok zaman var. Ciddi bir teklif gelirse oturur düşünürüm" dedi. Fenerbahçe'nin her zaman emrinde olduğunu vurgulayan tecrübeli kaleci, "Ben burada onları temsil ediyorum. Transferim elimde olsa gitmeyi düşünürdüm ama Barcelona beni bırakmaz. Beni burada gözden çıkarmazlar" diye konuştu. 
   
   'Sistemleri çok farklı' 
   SIFIR puan almaya alışık olmadığını sözlerine ekleyen Rüştü, "İspanyollar'ın anlayışı farklı. Eleştirileri normal buluyorum" yorumunu yaptı. Barcelona'nın antrenman programının çok farklı olduğuna dikkat çeken milli kaleci, "Daha 10 dakika koşu yapmadık. Sistemleri değişik, inanamazsınız. Fenerbahçe çok koşuyormuş. Ben de olsam koşacaktım. Elbette koşardım çünkü ben işten asla kaçmam" dedi. 
   
   
</TEXT>
</DOC>
