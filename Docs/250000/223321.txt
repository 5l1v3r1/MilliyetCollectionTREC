<DOC>
<DOCNO> 223321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/spor/spo03.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm adaylar kazandı 
</HEADLINE>
<TEXT>

   Galatasaray'da seçime sayılı günler kala başkan adayları özel bir gecede buluştu, birbirlerini eleştiren Özhan Canaydın ve Mehmet Cansun, el ele tutuştu 
      RAŞİT ALTUN 

   
   Sıcak mesajlar 
   GALATASARAY'DA yaklaşan kongre öncesinde başkan adaylarından Özhan Canaydın, Mehmet Cansun, Yılmaz Toköz ve Turgay Kıran, 1905 Galatasaraylı Yönetici ve İşadamları'nın düzenlediği geceye katıldı. Dernek Başkanı Ulvi Süvarioğlu, dört adayı da el ele görmek istediklerini dile getirdi. Daha sonra adaylar kıdem sırasına göre kürsüye çıkarak, sıcak mesajlar verdi. 
   
   Gerginlik bitti 
   SON günlerde aralarında soğuk rüzgarlar esen Özhan Canaydın ile Mehmet Cansun dün gece bir anlamda barış ilan etti. Canaydın, "Son günlerde basında birbirimizi yıpratan kötü beyanatlar yer aldı. Aslında biz hep yanyanayız. İnşallah cumartesi günü güzel bir seçim olur. Bir şemsiye altında toplanmakta yarar var. Benim kollarım açık. Herkesi bekliyorum" dedi. 
   
   Birlik ve beraberlik 
   MEHMET Cansun, camianın birlik ve beraberliğe ihtiyaç duyduğunu açıkladı. Cansun, "Seçimde kazanamayanlar, kazananın en büyük yardımcısı olacaktır. Hepimizin birinci görevi Galatasaray'ın değerlerini yükseltmektir. Kim kazanırsa kazansın, yine kol kola olacağız" dedi. Diğer aday Turgay Kıran ise "Herkesi gülerek görmenin mutluluğunu yaşıyorum" yorumunu yaptı. 
   
   Yıldızlar hazır    GALATASARAY, Çaykur Rize hazırlıklarına dün akşam yaptığı idmanla devam etti. Hasan Şaş ve Ümit Karan'ın sakatlıklarının geçmesi takıma moral verdi. İki futbolcunun da cumartesi günü forma giyebileceği açıklandı. 
   
   100. yıl pastası    Gecenin sonunda 100. yıl pastası kesildi. Başkan adayları Özhan Canaydın, Mehmet Cansun, Turgay Kıran ve Yılmaz Toköz, şampanya kadehlerini Galatasaray'ın başarısı için kaldırdı. 
   
   
</TEXT>
</DOC>
