<DOC>
<DOCNO> 233792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun38.html </URL>
<DATE> 2004/04/22/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Irak'ta ekim ayında nüfus sayımı var 
</HEADLINE>
<TEXT>

     Irak'ta ekim ayında nüfus sayımı yapılacağı bildirildi. 
     Irak Merkez İstatistik Bürosu yetkilisi Mehdi El Halak, Irak'ta son nüfus sayımının 1997 yılında yapıldığını, ''3 milyon Kürt dahil nüfusun 22 milyon çıktığını'' söyledi. 
     El Halak, nüfus sayımında insanlara Şii ya da Sünni olup olmadıklarının sorulmadığını belirterek, bundan sonra da böyle bir sorunun sorulmayacağını ümit ettiğini, Irak'ın bir bütün olduğunu düşündüğünü kaydetti. 
     Planlama Bakanı Mehdi El Hadef ise 60 milyon dolara mal olması beklenen sayımda insanlara sadece dinlerinin sorulacağını, mezhep sorulmayacağını ifade etti. 
     Nüfusu hakkında muhtelif iddialar bulunan Irak'ın çoğunluğunu Şiilerin oluşturduğu tahmin ediliyor, ancak bu tahmin resmen doğrulanmıyor. 
     Bazı kaynaklar, Irak'ın nüfusunun yüzde 60'ından fazlasının Şii olduğunu ileri sürüyor. Sünni nüfusun da yüzde 20'nin hayli üzerinde olduğu iddia ediliyor. 
     Kuzey Irak'ta ise Kürtler nüfusun ezici çoğunluğuna sahip olduklarını öne sürüyorlar. 
     Türkmenler de Irak yönetiminde etkin biçimde yer almalarını sağlayacak nüfusa sahip olduklarını belirtiyorlar. 
     ABD'nin Irak savaşının bitiminden sonra oluşturduğu Geçici Yönetim Konseyi ve Bakanlar Kurulu'nun görev dağılımı sırasında Irak'taki etnik ve dini gruplar arasında tartışmalar olmuştu. Bazı gruplar, yönetim organlarında nüfuslarına oranla daha az temsil edildiklerini ileri sürmüşlerdi. 
     
</TEXT>
</DOC>
