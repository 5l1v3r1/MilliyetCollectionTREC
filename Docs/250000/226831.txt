<DOC>
<DOCNO> 226831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun47.html </URL>
<DATE> 2004/03/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
El Aksa Şehitleri'nden Kudüs'e gelecek ABD heyetine tehdit 
</HEADLINE>
<TEXT>

     Filistin lideri Yasar Arafat'ın El Fetih örgütüne bağlı El Aksa Şehitleri Tugayı, Brüksel ve Kudüs'te temaslarda bulunacağı açıklanan Amerikan heyetini tehdit etti. 
     Örgütten yapılan yazılı açıklamada, ABD'nin Yakın Doğu'dan sorumlu Dışişleri Bakan Yardımcısı William Burns, Ulusal Güvenlik Konseyi Başkan Yardımcısı Stephen Hadley ve bu Konsey'in Ortadoğu uzmanlarından Elliot Abrams'ın yer aldığı heyetin işgal altındaki topraklara gelmemesi istendi. 
     Açıklamada, heyetin işgal altındaki topraklara gelmesi halinde, bunun ''istenmeyen sonuçlar'' doğuracağı uyarısı yer aldı. 
     Örgütten daha önce bu türden hiçbir açıklama yapılmadığına dikkat çekilirken, İsrail'deki ABD Büyükelçiliği, tehditleri ciddiye aldıklarını, ancak Amerikalı yetkililerin Filistin topraklarını ziyaret etme niyetinin olmadığını duyurdu. 
     Bu arada, heyetin daha önce açıklandığı gibi Brüksel'de ABD, AB, Rusya ve BM'nin oluşturduğu Dörtler'in temsilcileriyle temaslarda bulunması bekleniyor. Akşam üstü yapılması planlanan görüşmenin, Amerikan heyetinin Kudüs'e gitmesinden önce koordinasyon amaçlı olduğu belirtiliyor. 
     
</TEXT>
</DOC>
