<DOC>
<DOCNO> 206320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/spor/spo05.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'de deprem 
</HEADLINE>
<TEXT>

   Adanasporlu tüm oyunculara sözleşmelerini tek taraflı fesh etme hakkı doğduğu, İstanbulspor'un da aynı tehlike ile karşı karşıya kaldığı ortaya çıktı. Federasyon, Hukuk Kurulu'nu toplantıya çağırdı 
      CEMAL ERSEN 

   
   Murat - Ergin örneği 
   UZAN grubu tarafından finanse edilen İstanbulspor ve Adanaspor kulüpleri büyük bir kaosun eşiğine geldi. Anonim şirket olmalarının ardından mevcut hissedarların sermaye artışına gitmemesi, yönetimin sponsorluğa da sıcak bakmaması iki kulübü iflasın eşiğine getirmişti. Adanaspor'un yükümlülüklerini yerine getirmediği için federasyona başvuran ve serbest kalan Ergin Yücetaş ve kaleci Murat Şahin'in ardından diğer oyunculara da aynı hakkın doğduğu, Turuncu - Beyazlılar'ın bu yolu izleyeceği öğrenildi. 
   
   Salı görüşülecek 
   İSTANBULSPOR'UN da, Adanaspor gibi oyuncularının tek taraflı sözleşmelerini fesh etme tehlikesi ile karşı karşıya kaldığı, federasyonun konuyu Hukuk Kurulu'na sevk ettiği bildirildi. Kurul, salı günü Ankara'daki toplantıda her iki kulüp ve futbolcuların serbest kalmalarıyla ilgili başvurularını ele alacak. Başkan Adnan Sezgin'in ikna çabalarına rağmen, Sarı - Siyahlılar'ın özel sözleşmeleri federasyona ibra edecekleri, ilk hak edişleri ödenmemesi halinde de serbest kalmayı talep edecekleri öğrenildi. 
   
   'Sudan çıkmış balık gibiyim'    İSTANBULSPOR'DAN istifa eden Aykut Kocaman'ın üzüntüsü dünkü basın toplantısında yüzüne yansımıştı. Genç teknik adam, "Son 5.5 senedir özellikle mali açıdan sorunlar yaşıyorduk. Hep sıkıntıları kapı arkasına ittim. Ancak şu anda her şey kilitlendi. Bu sorunu ben ya da başkan Adnan Sezgin çözemeyiz. Çaresiz durumdayız. Ayrılarak oyuncularımızın önünü açtım" dedi. Kocaman, psikolojik durumunu da, "Sudan çıkmış balık gibiyim" diyerek, özetledi. 
   
   
   
</TEXT>
</DOC>
