<DOC>
<DOCNO> 230135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yazar/kohen.html </URL>
<DATE> 2004/04/10/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Dert anlatmak zor, ama... 
</HEADLINE>
<TEXT>

   
   BRÜKSEL 
   
   FRANSA'nın son tutumu, Türkiye'nin AB'den bu yılın içinde müzakere tarihi almasının ne kadar çetin bir iş olduğunu göstermiş bulunuyor. 
   Zorluk sadece Fransa'dan kaynaklansa gene iyi. AB'nin Türkiye ile üyelik müzakerelerine başlamasına soğuk bakan veya karşı çıkan başka ülkeler de var Avusturya, Hollanda gibi ... Mayıs ayından itibaren AB'ye katılacak olan 10 yeni üyenin de, aralık zirvesinde nasıl davranacağı belli değil. Hele Birliğe tek başına girmesi halinde Kıbrıs Rum kesiminin nasıl bir tavır takınacağı da, büyük bir soru işareti... 
   
   TÜRKİYE'ye tarih verilip verilmemesi konusunda her üye ülkenin kendi durumuna göre farklı hesapları var. Örneğin Fransa'da şu anda iç siyasi hesaplar seçimler nedeni ile ağır basıyor. Diğer bazı ülkelerde, kamuoyunun Türkiye'ye karşı eğilimi, etkili oluyor. 
   AB bağlamında Türkiye'nin önümüzdeki aylarda işi gerçekten çok zor. Bu işin bir kısmı, kuşkusuz Türk diplomasisine yani hükümete ve devlet kurumlarına düşüyor. Bir kısmına da, doğrusu "sivil toplumun" yani çeşitli özel kuruluşların sahip çıkması şart. Avrupa'da kamuoyunu kendi tarafımıza çekmek bu arada özellikle etkin çevrelerin ve medyanın desteğini sağlamak sivil toplum kuruluşlarına NGO'lara düşüyor. Bunda zorluk, bir yandan zamanın çok daralmış olması topu topu karara 8 ay kaldı , öte yandan böyle bir "halkla ilişkiler" faaliyeti için pek hazırlıklı olmamamızdır... 
   
   BRÜKSEL'de önceki gün girişilen böyle bir faaliyet, aslında ne kadar gerekli ve yararlı olduğunu gösterdi. 
   "Marmara Grubu Vakfı" ile Brüksel'deki düşünce kuruluşu IRRI - KIB'ın Egmont Sarayı'nda düzenlediği sempozyuma Belçika'nın kalbur üstü pek çok politikacısı, diplomatı, bürokratı ve akademisyeni katıldı. Seçkin Türk konuşmacılar, "AB, Türkiye ve İslam" teması çerçevesinde çerçevesinde, AB'nin Türkiye'nin üyeliğinden sağlayacağı yararları etraflıca anlattılar. 
   Başlıca argümanları şöyle özetleyebiliriz Türkiye, nüfusunun büyük çoğunluğu Müslüman olan laik ve demokratik bir ülke olarak, bir model veya Batı ile Doğu arasında bir köprü oluşturma imkanına sahip... Genç nüfusu, yaşlanmakta olan AB için yük değil, bir kazanç olacak... Gelişen ekonomimize geniş pazar olanakları sağlayacak... Önemli jeo - stratejik konumu, siyasi ve askeri rolünü artırmak isteyen Birliğe "artı değer" katacak... 
   
   BELÇİKALI konuşmacılar ve katılımcılar, bu argümanlardan etkilenmiş göründüler. Bu arada AB Komisyonu'ndan Alessandro di Lusignano, AB'nin Türkiye'nin üyeliğine "dini açıdan" bakmasının söz konusu olamayacağını vurguladı. Belçika Devlet Bakanı Prof. De Donnea, Avrupa kamuoyunun Türkiye'nin gerçekten laikliği koruduğunu, devlet ile dini ayrı tuttuğunu görmek istediğini söyledi. Akademisyen Prof. Robert Anciaux ise, Türkiye'nin jeo - stratejik konumunun giderek AB'de, Türkiye'nin lehinde bir faktör olmaya başladığını belirtti... 
   Nitekim bu son argümanın ağırlık kazanmakta olduğunu görüyoruz. 11 Eylül sonrası gelişmeler ve bölgemizdeki olaylar, AB'nin gözünde Türkiye'yi, "Avrupa'nın dışında bırakılmayacak kadar önemli bir ülke" konumuna getiriyor. Bakalım bu faktör, AB'nin karar mercilerini ne ölçüde etkileyecek... 
   
      
   
   
</TEXT>
</DOC>
