<DOC>
<DOCNO> 204204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo15.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in suskun golcüleri... 
</HEADLINE>
<TEXT>

     Birinci Süper Futbol Ligi'nde 2003-2004 sezonunun ilk yarısında, takımlarının forvet hattında yer alan birçok futbolcu devreyi gol atamadan kapadı. 
     Yenilgisiz lider Beşiktaş ile yollarını ayıran Ahmet Dursun, çoğu maçta yedek kaldığı devreyi tek gol bile atamadan tamamladı. Siyah-beyazlı takımın yeni transferlerinden Sinan Kaloğlu ise oynama fırsatı bulduğu maçlarda yalnızca tek gol atabildi. 
     Galatasaray'ın forvet oyuncularından Ümit Karan, devrenin büyük bölümünü sakat olarak geçirirken, bu sezon henüz ligde golle tanışamadı. Mabuola Ali Lukunku ise oynama şansı bulduğu maçlarda tek gol atabildi. Yılların deneyimli golcüsü Arif Erdem de devreyi 2 golle kapadı. 
     Fenerbahçe'nin genç forveti Semih Şentürk, oynama şansı bulduğu maçlarda gol kaydedemedi. Genç futbolcunun Çaykur Rizespor'a attığı gol ise maçın kural hatası nedeniyle yinelenecek olmasından dolayı kayıtlara geçmedi. 
     Trabzonspor'da, Ankaragücü'den alınan Augustine Ahinful, ilk yarıda gol atamayan forvet oyuncuları arasında yer aldı. 
     Ayrıca ligin ilk yarısında Ankaragücü'den Hüseyin Kartal, Bursaspor'dan Sertan Eser, Gaziantepspor'dan Mustafa Şahintürk, Yaw Preko ve Erdal Güneş, Gençlerbirliği'nden Ali Cansun Begeçaslan ve Bülent Karaman gol atamazken, Adanasporlu Lubomir Meszaros, Ankaragücü'den Santiago Salcedo, Akçabaat Sebatspor'dan Metin Karaca ve Antti Markus Sumiala, Çaykur Rizespor'dan Emmanuel Tetteh, 1'er gol attı. 
     
</TEXT>
</DOC>
