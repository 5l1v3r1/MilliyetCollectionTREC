<DOC>
<DOCNO> 249051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo17.html </URL>
<DATE> 2004/06/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Murat Aksu Hedefimiz Beşiktaş'ı Avrupa'nın ilk 10 kulübü arasına sokmak 
</HEADLINE>
<TEXT>

     Beşiktaş Kulübü İkinci Başkanı Murat Aksu, Beşiktaş'ı, Avrupa'nın en iyi 10 kulübü arasına sokmayı hedeflediklerini bildirdi. 
     Murat Aksu, kulübün resmi internet sitesindeki ''soru-yanıt'' köşesinde, taraftarların sorularını yanıtladı. Beşiktaş'ın geçen sezon düştüğü durumun, içindeki sorunlardan kaynaklandığını, kendileri olduğu sürece Beşiktaş'a dışarıdan en ufak bir müdahale olamayacağını kaydeden Aksu, ''Dünya takımı olmak istiyoruz. Hedefimiz, yapacağımız çalışmalarla Beşiktaşımızı, Avrupa'nın ilk 10 kulübü arasına sokmaktır. Real Madrid, Manchester United veya Juventus nasılsa Beşiktaş da Avrupa'da adı bilinen, her yerde taraftarı olan bir kulüp olacak'' dedi. 
     BJK TV ile ilgili çalışmaların Reha Muhtar tarafından yürütüldüğünü, belki de ligler başlamadan taraftarların BJK TV'yi izleyeceğini belirten Aksu, televizyon sayesinde doğrudan pazarlama yöntemini uygulayak Beşiktaş ürünlerini satmak istediklerinden söz etti. 
     Taraftarların yeni sezonda tribünleri doldurmaları için, bilet fiyatlarını daha makul düzeyde tutacaklarını açıklayan Aksu, BJK İnönü Stadı'ndaki çalışmalar nedeniyle ligdeki ilk 1-2 maçlarını, Futbol Federasyonu ile görüşerek dışarıda oynayabileceklerini de bildirdi. 
     Aksu, geçen sezon başarılı bir performans sergileyen erkek basketbol takımının, gelecek sezon şampiyon olabilmesi için gereken tüm çalışmaların yapılacağını, kadroyu daha iyi oyuncularla güçlendireceklerini sözlerine ekledi. 

     
</TEXT>
</DOC>
