<DOC>
<DOCNO> 209593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun04.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon askerleri Irak yolunda... Ülkede tartışmalar sürüyor... 
</HEADLINE>
<TEXT>

     Japonya'da Başbakan Juniçiro Koizumi'nin Irak'a asker gönderme kararına, Japon halkının yarısından fazlası tepki gösteriyor. 
     Japon haber ajansı Kyodo'nun yayınladığı bir kamuoyu yoklamasına göre, Japonların yüzde 51.6'sı Irak'ta asker konuşlandırmaya karşı çıkarken, destekleyenlerin oranı yüzde 42.8'de kaldı. 
     Asahi Şimbun gazetesinde yayınlanan kamuoyu araştırmasındaysa, Irak'a asker göndermeye halkın yüzde 48'inin karşı olduğu, destekleyenlerin oranının yüzde 40'ta kaldığı görüldü. Aralık ayında benzer bir ankette karşı çıkanların oranı yüzde 55, kabul edenlerse yüzde 34 civarındaydı. 
     Kamuoyu asker göndermeye karşı çıkarken, bölgeye konuşlanacak Japon askerlerinin 30 kişilik öncü birliğinin, bugün ilerleyen saatlerde Kuveyt'ten Irak'ın Samava kentine ulaşması bekleniyor. 
     Japonya'nın Irak'taki gücü 1000 dolayında olacak. 600 kişilik ana gücün bu ayın sonuna doğru Irak'a gelmesi planlanıyor. 
     Bu arada, Japonya Başbakanı Koizumi, parlamentoda yaptığı konuşmada, Irak'a asker gönderme kararını savundu. 
     Koizumi, ''Tehlike yüzünden diğer ülkelere kişisel katkılardan kaçınmaları durumunda, uluslararası topluluğun bir üyesi olarak sorumluluklarını yerine getiremeyeceklerini'' kaydetti. 
     Japonya'nın Irak'ın yeniden inşasındaki tehlikeleri paylaşması gerektiğini belirten Koizumi, Japonya'nın gelişmesinin ve refahının dünyadaki barış ve istikrara bağlı olduğunu söyledi ve Irak'ın yeniden inşasına katkıda bulunacaklarını kaydetti. 
     
</TEXT>
</DOC>
