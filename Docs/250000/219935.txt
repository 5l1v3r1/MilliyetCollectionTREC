<DOC>
<DOCNO> 219935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/spor/spo15.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Spora sponsor desteği    SPONSORLUK yapılabilecek spor hizmet ve faaliyetlerinin kapsamının genişletilmesi ve belirli koşulları taşımaları halinde, isteyen federasyonlara idari ve mali özerklik verilmesine ilişkin yasa tasarısı, TBMM Genel Kurulu'nda kabul edildi. Bundan böyle ulusal veya uluslararası spor hizmet ve faaliyetlerini desteklemek amacıyla gerçek ve tüzel kişiler sponsorluk yapabilecek. 
   
   Gaziantep üzgün    UEFA'DA ilk maçtaki 1-0'ın avantajıyla Roma önüne çıkan, ancak İtalya'da umduğunu bulamayan Gaziantepspor şanssızlığa yanıyor. Teknik Direktör Nurullah Sağlam, "Tur atlayabileceğimiz bir maçtı. Çok şanssızdık. Yazık oldu. Son dakikada bile tur bizim olabilirdi. Ne var ki Sedat'ın attığı şut yan ağlarda kaldı" dedi. 
   
   Okan Buruk sınıfı geçti    INTER'İN UEFA Kupası 3. tur rövanşında Fransız Sochaux ile golsüz berabere kaldığı maçta sahaya on birde çıkan ve 68 dakika forma giyen Okan Buruk'a geçer not verildi. La Gazzetta dello Sport, "Yoruldu, acı çekti, titredi, ama ayakta kalmayı başardı" diye yazdı. Tuttosport da "Küçük Türk, savunmayla orta alan arasındaki boşlukları doldurmak için çalıştı" ifadesini kullandı. 
   
   Tekvando heyecanı    BÜYÜKLER Türkiye Birinciliği, dün Nevşehir'de 47 ilden 550 sporcunun katılımıyla start aldı. Damat İbrahimpaşa Spor Salonu'nda bayanlarda 8, erkeklerde de 7 sıklette yapılacak müsabakalar sonunda ilk iki dereceyi alacak sporcular mayıstaki milli takım seçmelerine katılacak. 
   
   KKTC'ye dayanışma sözü    ANKARA'DA bulunan KKTC Spor Bakanı Özkan Yağcıoğlu, Gençlik ve Spor Genel Müdürü Mehmet Atalay'a ziyarette bulundu. Atalay, "KKTC'nin uluslararası müsabakalarda hakkıyla temsil edilmesi ve evinde organizasyonlar düzenleyebilmesi için elimizden geleni yapacağız" diye konuştu. 
   
   Çetiner'den Ümitler'e çağrı    ÜMİT Milli Futbol Takımı ara seçme kampı, 8-10 Mart tarihleri arasında İstanbul'da yapılacak. Teknik Direktör Raşit Çetiner, kampa 30 futbolcu davet etti. Genç oyuncular 8 Mart'ta toplanıp, Riva Özkan Olcay Tesisleri'nde kampa girecekler. 
   
   Tevfik Lav keyifli    KONYASPOR Teknik Direktör Tevfik Lav, Gençlerbirliği galibiyetinin takımın kendine olan güvenini artırdığını söyledi. Genç teknik adam, "Yorgundular. Rakibimizin yerinde kim olsa bize yenilirdi. Şimdi sırada Bursa var. Bu maç, ligdeki en zor sınavımız" dedi. 
   
   Saygıner köpürdü    ÜNLÜ bilardocumuz Semih Saygıner, Federasyon Başkanı Faruk Yüksel'i eleştirilerine dün de sürdürdü. Dünya Şampiyonası için Almanya'da bulunan Saygıner, "Bir insan grubu var, yiyor, içiyor, geziyor. Biz de yan tarafta bilardo oynuyoruz. Bizi cezalandırmaya çalışıyorlarsa, ben buna izin veremem. Bu yemeği ben pişirdim, kimseye çöpe attırmam. Bu işe leke sürdürtmem. Yüksel istifa etsin" dedi. 
   
   
</TEXT>
</DOC>
