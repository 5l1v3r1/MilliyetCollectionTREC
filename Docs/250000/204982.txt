<DOC>
<DOCNO> 204982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur29.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Rakiplerime tavsiyem, milletin seçimini doğru okumaları 
</HEADLINE>
<TEXT>

     Başbakan Erdoğan, partisinin il başkanları toplantısında yaptığı konuşmada, Türkiye'nin, yerel yönetim seçimlerine sağlam bir zeminde hazırlandığını söyledi. Siyasi rakiplerinin, ''AK Parti'nin Türkiye'ye kazandırdığı temiz siyaseti kavramaları halinde bunun onlar için de hayırlı olacağını'' dile getiren Erdoğan, ''Onlara tavsiyemiz milletin siyaset üslubunu, milletin seçimini doğru okumaları ve doğru analiz etmeleridir'' dedi. 
     Halkın, siyasi rakiplerinin ''şifresini çözdüğünü'' ifade eden Erdoğan, yerel seçimlerin ardından, halkın, AK Parti'nin karşısındaki partilerin geriye dönüş kapılarını kapatacağını savundu. 
     Halkın, kimin ne yaptığını çok iyi bildiğini ifade eden Erdoğan, AK Parti'nin siyasetteki önceliğinin ''insan'' olduğunu belirtti. 
     
     PARTİLİLERE ÖĞÜTLER 
     AK Parti'nin millet için özveriyle çalıştığını anlatan Erdoğan, şöyle devam etti 
     ''Bize düşen, halkımızı hayal kırıklığına uğratmamaktır. Türkiye'yi, devleti ve milletiyle layık olduğu itibara kavuşturmak, borcumuzdur. Bu borcu ödemek, her şeyden daha önemlidir. Üzerimize düşen, üretmek ve çalışmaktır. Çalışanın önünü açmak, kendi heyecanımızı herkese taşımak önceliğimizdir. Kalbi kırılmış olanlarla birlikte olun. Herkesin katılımına özen gösterin. Demokrasiyi kurumsal bünyemizde hayata geçirmezsek, kişisel ikbal ve ihtiraslara yenik düşeriz. Bunun için sizlerden isteğim, liyakate ve yeterliliğe özen göstermenizdir. Ülkenin meselelerine bir bütünlük içinde bakmayı ihmal etmeyin. Her birinizin tek tek liyakati, ülkenin itibarıyla ilgilidir. Biz, siyasetin ahlak zemininin daha da sağlamlaşmasını istiyoruz. Bu ülkenin buna ihtiyacı var. Bunun için, büyük hedeflerimizi küçük arzulara feda etmeyeceğiz. Attığımız her adımın, aldığımız her kararın millet namına olduğunu sakın aklınızdan çıkarmayın. Derler ki bir mıh bir nal kurtarır. Bir nal bir at kurtarır. Bir at bir süvari kurtarır. Bir süvari bir savaşı kazandırır. İşte böyle, en küçük adımınızı bile milletin geleceği için verilen mücadelenin bir parçası olarak görmelisiniz. Türkiye seçim sathı mahalline girerken, en önemli husus demokrasiyi geliştirmemizdir. AK Parti'nin yerel seçimlerden parmak ısırtan bir başarıyla çıkması, AK Parti'den çok bu millete ve devlete lazımdır. Elde edeceğimiz parmak ısırtan başarı, demokratik Cumhuriyetimizi ve derin demokrasi bilincine karşı her türlü provokasyonu akim bırakacaktır.'' Demokrasi ve adaletten çalanların, devleti milletten esirgeyenlerin ve halkın cebindeki 3 kuruşu bile haram lokma haline getirmekten çekinmeyenlerin artık bu topraklarda kendilerine yapacak iş kalmadığını anladıklarını dile getiren Erdoğan, tam demokrasi ve adaletin tesisi için anayasal kurumların daha sağlıklı işlemesi, millet adına zenginlik üretilmesi, Cumhuriyetin yüzyıla damgasını vurması, çocukların yüzünün gülmesi ve Türkiye'nin çağdaş dünyanın en ön sıralarında yer alması için AK Parti'nin yerel seçime büyük önem verdiğini kaydetti. 
     
     ÇAĞDAŞ ŞEHİRLEŞMEYE DOĞRU 
     Başbakan Erdoğan, konuşmasında, Cumhurbaşkanı Ahmet Necdet Sezer tarafından bazı maddeleri bir kez görüşülmek üzere TBMM'ye gönderilen belediye sınırlarının yeniden düzenlenmesine ilişkin yasaya yönelik eleştirileri de değerlendirdi. 
     Bu yasayla ilgili AK Parti'nin popülist davrandığı eleştirilerini anımsatan Erdoğan, AK Parti'nin, popülist davranması halinde nüfusu iki binin altında olan belediyeleri kaldırmak yerine yeni belediyeler kurması gerektiğini ifade etti. Erdoğan, kendi siyaset anlayışlarında böyle bir anlayışın olmadığını söyledi. 
     AK Parti'nin çağdaş şehirleşmeyi düşündüğü için böyle bir yasa çıkarma ihtiyacı duyduğunu belirten Erdoğan, sözü Kamu Yönetimi Reformu Temel Yasa Taslağı ile ilgili çalışmalara getirdi. 
     Erdoğan, bu çalışmaya ilişkin, ''devletin üniter yapısına yönelik bazı girişimler'' şeklinde haksız eleştiriler yapıldığını ifade ettiği konuşmasında, konuyla ilgili çevrelere bu çalışmaların anlatıldığını dile getirdi. Ancak, bu çalışmayı AK Parti yaptığı için muhalif görüşler ortaya atıldığını savunan Erdoğan, ''Atılan adımların üniter yapıyla alakası yok. Kimse kimseyi aldatmasın. Yapılan çalışmayı sağır sultan bile duydu. Gitsinler ona sorsunlar'' dedi. 
     Konuşmasının sonunda partililere seçim çalışmalarında kapı kapı gezerek parti siyasetini anlatmaları talimatını veren Erdoğan, ''Biz, alan markajını, adam adama markajı başaran bir örgütüz'' dedi. 
     Erdoğan, yerel seçimlerde AK Parti'nin tarih yazacağını dile getirerek, seçimlerin ardından Türkiye'nin farklı bir fiziki değişimi yaşayacağını sözlerine ekledi. 
     
</TEXT>
</DOC>
