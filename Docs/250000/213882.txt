<DOC>
<DOCNO> 213882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun23.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Irak'ta kitle imha silahlarıyla ilgili acele edilmemeli 
</HEADLINE>
<TEXT>

     ABD Başkanı George Bush, Irak savaşını haklı kılmak için kullanılan istihbaratın doğruluğunu ve kitle imha silahları konusunu araştıracak komisyonun çalışmalarında ''hiç acele edilmemesi'' gerektiğini belirtti. 
     Bush, Amerikan NBC televizyonuna yaptığı açıklamada, ''Bu soruşturmada hiç acele edilmemesi gerekir'' dedi ve zaman vermelerinin nedeninin, komisyonun acele karar verme zorunluluğunu ortadan kaldırmak olduğunu kaydetti. 
     George Bush, bunun, ''ABD'nin istihbarat toplama kapasitesi ve bu istihbaratın daha fazla bilgi edinmek için nasıl kullanılacağına dair bir çeşit geniş kapsamlı stratejik bir inceleme'' olduğunu söyledi. 
     ''Saddam Hüseyin tehlikeliydi ve iktidarda bırakılmaması gerekiyordu'' şeklinde konuşan ABD Başkanı, ''seçim döneminde olduklarını'' ve ''Amerikalıların, Saddam Hüseyin'in devirilmesinin doğru bir karar olup olmadığı konusunda değerlendirme yapmaları için zamana ihtiyaçları olacağını, kendisinin de halkının bu konudaki kararını sabırsızlıkla beklediğini'' belirtti. 
     Komisyon önünde ifade verip vermeyeceğine ilişkin bir soruya karşılık Bush, ''Bu komisyonda ifade vermek mi Onları ziyaret etmekten ve bilgi paylaşımında bulunmaktan dolayı mutluluk duyacağım, eğer talep ederlerse onlara tavsiyelerde bulunmaktan dolayı mutluluk duyacağım'' dedi. 
     Komisyonun, Kasım'daki başkanlık seçimlerinin ardından 31 Mayıs 2005'te raporunu sunması bekleniyor. 
     Bush, öte yandan, Amerikan Merkezi Haberalma Teşkilatı CIA Başkanı George Tenet'i desteklediğini ve CIA'nın Tenet yönetiminde güçlü olduğunu kaydederek, Tenet'in makamının tehdit altında olup olmadığı sorusuna, ''Kesinlikle hayır'' cevabını verdi. 
     
</TEXT>
</DOC>
