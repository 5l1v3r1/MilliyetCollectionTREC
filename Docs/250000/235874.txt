<DOC>
<DOCNO> 235874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko21.html </URL>
<DATE> 2004/04/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Uluslararası piyasalarda Çin telaşı... Dolar yükselişte... 
</HEADLINE>
<TEXT>

     Çin yönetiminin, hızlı büyüyen ekonomisini soğutmak için harekete geçmeye hazırlandığı haberleri uluslararası piyasalarda telaş yarattı. 
     Asya ve Avrupa borsalarında hisse senedi ve değerli metal fiyatları düşerken, hammadde stoklarına yatırım yapan yatırımcıların da satışa geçtikleri görüldü. 
     ABD Doları da diğer önemli paralar karşısında yükelişe geçti. 
     Çin yönetiminin ayrıca, bazı küçük bankalardan geçici olarak yeni kredi vermeyi durdurmalarını istediği haberi de piyasalarda başka bir huzursuzluğa neden oldu. 
     Çin'in, aşırı ısınma endişesiyle ekonomisini yavaşlatmak için faiz haddlerini yükseltmekten ulusal para yuandaki kur çıpasını kaldırmaya kadar bir dizi önleme baş vurabileceği belirtiliyor. 
     Dünyanın 6. büyük ekonomisi olan ve son yıllardaki hızlı büyümesiyle başta Asya bölgesi olmak üzere dünya ekonomisinin canlanmasında lokomotif rolü oynayan Çin'in büyümesindeki yavaşlamanın, uluslararas etkileri olacağı kaydediliyor. 
     
</TEXT>
</DOC>
