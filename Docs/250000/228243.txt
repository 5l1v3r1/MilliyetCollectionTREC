<DOC>
<DOCNO> 228243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy08.html </URL>
<DATE> 2004/04/03/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan "Irkçı anlayışları bir kenara bırakma zamanı geldi" 
</HEADLINE>
<TEXT>

     Başbakan Recep Tayyip Erdoğan, dünyada terk edilmeye başlanan ırkçı anlayışları bir kenara bırakmanın zamanın geldiğine dikkati çekerek, ''Artık dünyada ideolojik devlet yapıları iflas etmiştir. Bu anlayışları yeniden uyandırmaya çalışma gayretleri vardır'' dedi. 
     Erdoğan, Kırım Özerk Cumhuriyeti KÖC hükümet binasında Parlamento Başkanı Boris Deiç ve hükümet yetkilileri ile görüştü. Görüşmenin başında açıklamalarda bulunan Deiç, Erdoğan'ın KÖC'e gerçekleştirdiği bu ilk ziyaretin Ukrayna ile Türkiye arasındaki ilişkilere yarar getireceğini söyledi. 
     Deiç, geçen Mart ayının başında Ukrayna Meclis Başkanı ile birlikte Türkiye'yi ziyaret ederek kapsamlı görüşmelerde bulunduğunu ancak Erdoğan ile görüşemediğini ifade ederek, Türk heyetinin bu ziyaretinin Türkiye ile Ukrayna arasındaki ilişkilerin dinamizmini doğruladığını belirtti. 
     Deiç, Başbakan Erdoğan'ı tatilini geçirmek üzere her zaman Kırım'a beklediklerini kaydetti. 
     KÖC Bakanlar Kurulu Birinci Başkan Yardımcısı Anatoly Kornevchuk da Türkiye'nin Ukrayna'ya yatırım yapan 114 devlet arasında 23. sırada bulunduğunu belirterek, turizm ve tarım başta olmak üzere Türkiye ile ilişkileri geliştirmek istediklerini kaydetti. Kornevchuk, şöyle konuştu 
     ''İki ülke ilişkilerinde sürgüne gönderilen Kırım Tatarlarının yeniden yerleştirilmesi konusu önemli. Sovyetler Birliği'nin dağılmasından sonra Ukrayna bu sorunla baş başa kaldı. Ekonomik sorunlardan dolayı bu sorunu çözemiyoruz. Türk işadamlarının yatırım yapmaları için bize yönlendirilmesini istiyoruz.'' Başbakan Erdoğan da Kırım ziyaretinin Ukrayna ziyareti ile bir bütünlük taşıdığını söyledi. 
     Karadeniz'in etrafında yaşayan tüm halkların tarihte önemli bir yere sahip olduğunu belirten Erdoğan, ''Ticaret ve sanatın yanı sıra savaşlar ve sürgünler de bu tarihin önemli adımlarını oluşturmuştur'' dedi. 
     Erdoğan, Kırım'da Ruslar, Ukraynalılar ve Tatarların barış içinde yaşamalarını istedi. 
     Başbakan Erdoğan, Türkiye ve Ukrayna'nın stratejik öneme sahip iki ülke olduğunu dile getirerek, iki ülke ilişkilerinin geleceğe yönelik güç birliğine dönüşerek dünyada örnek bir dayanışmayı sağlayacağını söyledi. Erdoğan, Kırım'ın tarihi ve coğrafi öneminin çok büyük olduğunu ve Ukrayna'nın en büyük parçası olan Kırım'ın Türkiye ile kültürel anlamda önemli bir bağının olduğunu ifade etti. 
     1994 yılında sürgüne gönderilen ve 1980'li yıllarda anayurtlarına gelmelerine izin verilen Kırım Tatarlarını tarihi ve kültürel bağlar nedeniyle Türkiye'nin verdiğini önemin bilindiğini ifade eden Başbakan Erdoğan, Türkiye'nin Kırım Tatarlarını Ukrayna ile ilişkilerinde katkı sağlayıcı şekilde gördüğünü belirtti. 
     Tarihte önemli bir yer tutan Kırım Savaşı'nın 150. yıldönümü etkinliklerine savaşa katılan diğer ülkeler gibi Türkiye'nin de katkıda bulunacağını belirten Erdoğan, Sivastopol'da inşası devam eden Türk şehitliğinin tamamlanması için KÖC yetkilerinin desteğini beklediğini kaydetti. 
     
     ''YERSİZ TAHRİKLER...'' 
     Başbakan Erdoğan, sürgünden Kırım'a dönen Tatarların entegrasyonu için Ukrayna'nın çabalarını desteklediklerini ifade ederek, şöyle konuştu 
     ''Türkiye, Kırım'a yardım eden en önemli ülke konumuna gelmiştir. Özellikle Mustafa Cemiloğlu liderliğinde Kırım, Ukrayna ve Türkiye arasında bir bağ oluşturulması çabalarını destekliyorum. Son dönemdeki bazı gelişmeler bizi de endişeye sevk etmiştir. Dünyada terk edilmeye başlanan ırkçı anlayışları bir kenara bırakmanın zamanı gelmiştir. Artık dünyada ideolojik devlet yapıları iflas etmiştir. Bu anlayışları yeniden uyandırmaya çalışma gayretleri vardır. Bizler, KÖC'de barış ve sükunetin devam edeceği düşüncesindeyiz. Bu tür yersiz tahriklerin ayırımcı olaylara dönüşmesi hepimizi üzmektedir. İnanıyorum ki KÖC'ün siz değerli yöneticileri adımlar atarak bu tür marjinal gruplara fırsat vermeyeceksiniz.'' Erdoğan, konuşmasının ardından, Türkiye'nin Kırım'a verdiği önemi göstermek amacıyla atadıkları Türkiye'nin Kırım Fahri Başkonsolosu Osman Seyranov'u KÖC yetkililerine tanıttı. 
     Seyranov, bu göreve atanmasından dolayı mutluluk duyduğunu ifade ederken, Erdoğan Seyranov'u tebrik etti. 
     
</TEXT>
</DOC>
