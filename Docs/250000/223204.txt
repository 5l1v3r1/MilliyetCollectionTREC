<DOC>
<DOCNO> 223204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur07.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ortak kullanım" hekimlerin arasını açtı 
</HEADLINE>
<TEXT>

     SSK Sağlık İşleri Genel Müdürü Prof. Dr. Servet Rüştü Karahan, SSK-devlet hastanelerinin ortak kullanımı nedeniyle devlet hastanelerinde çalışan hekimlerin gelirlerinin 3-7 milyar lira arasında arttığını belirterek, bu durumun SSK'lı hekimlerde sıkıntı yarattığını bildirdi. 
     Prof. Dr. Karahan, ''ortak kullanım'' dolayısıyla çok sayıda SSK'lı hastanın devlet hastanelerinde tedavi olduğunu hatırlattı. 
     Bu durumun devlet hastanelerinde çalışan hekimlerin performansa bağlı döner sermayeden aldıkları payı artırdığını dile getiren Karahan, şunları söyledi 
     ''SSK-devlet hastanelerinin ortak kullanımı nedeniyle, devlet hastanelerinde çalışan hekimlerin gelirleri aylık 3-7 milyar lira arasında arttı. Bu durum, tüm hastanelerden hekimlerimizde ciddi sıkıntı yarattı. SSK hekimleri daha az iş yapmıyorlar. Ücret dengesizliğinin giderilmesini istiyoruz. SSK hekimlerinin de, yaptıkları iş karşılığında ek ücret almaları konusunda kanuni düzenlemeler yapılmasını bekliyoruz. 
     Bağ-Kur'lular ve Emekli Sandığı hastaları da SSK'ya gelebildiği için, SSK'da da döner sermaye sistemi kurulmalı. Kanuni düzenlemelerle, özellikle şu an hizmet verdiğimiz Bağ-Kur'lular ve Emekli Sandığı hastalarından elde edilen gelirlerin bir kısmının hizmeti üreten hekimlere ve sağlık personeline verilmesi hususunda bir düzenleme yararlı olacaktır.'' 
     
     ''DEVLET HASTANELERİNİN İŞ YÜKÜ ARTTI AMA...'' 
     Sağlık Bakanlığı'na bağlı hastanelerde bakılan hastaların yüzde 25'inin SSK'lı olduğunu vurgulayan Karahan, buna karşın SSK'lara gelen hasta sayısının azalmadığına dikkati çekti. 
     Karahan, ortak kullanımla devlet hastanelerinin iş yükünün arttığını da dile getirerek, ''Ama hala ürettikleri iş SSK hastanelerinden daha fazla değil, SSK hekimleri kadar değil'' dedi. 
     Devlet hastanelerinde çalışan hekimlerin ortak kullanımla birlikte döner sermaye gelirlerinde ciddi bir artış olduğunu yineleyen SSK Sağlık İşleri Genel Müdürü Prof. Dr. Servet Rüştü Karahan, ''Sağlık Bakanlığı hekimlerinin bu duruma gelmesi bizi memnun ediyor. Ama kendi hekimlerimizin gelirlerinin de artmasını arzu ederiz'' diye konuştu. 
     Sağlık Bakanlığı'nın yaklaşık 4'te 1'i personel sayısıyla hizmet sunduklarını anlatan Karahan, SSK'lı hekimlerin 1-1.5 milyar lira arasında maaş aldıklarına işaret etti. 
     Karahan, Türkiye'de hekimliğin arzu edilen noktaya gelmesi ve toplumda saygınlığının artması için gelirlerinin de yüksek olması gerektiğini kaydederek, ''Biz bu imkanı hekimlerimize sağlayamıyoruz. Bunun üzüntüsünü taşıyoruz'' dedi. 
     
</TEXT>
</DOC>
