<DOC>
<DOCNO> 234279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/guncel/gun01.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sembol ağaç öldü 
</HEADLINE>
<TEXT>
   Bask halkı Guernica Meşesi'ne ağlıyor 
   İspanya İç Savaşı'nın sembollerinden Guernica kasabasının meydanındaki ünlü meşe ağacı sıcaklara dayanamadı. Sembol ağacın ölmesi, Bask'ta büyük üzüntü yarattı 
      DIŞ HABERLER SERVİSİ 
   
   İspanya İç Savaşı'nın sembollerinden, Guernica kasabasının meydanındaki ünlü meşe ağacının ölmesi, Bask bölgesinde büyük üzüntü yarattı. BBC televizyonunun haberine göre, 146 yaşındaki "Guernica Meşesi", geçtiğimiz yaz yaşanan yoğun sıcaklarda çok yıprandı ve kışı çıkaramadı. 
   İlk kez 14'üncü yüzyıl başlarında konsey binasının yanına dikilen meşe ağacıyla başlayan geleneğin son örneği olan ağaç, faşist Frankoculara destek veren Alman uçaklarının 1937'de düzenlediği bombardımandan sağ kurtulmayı başarmıştı. Picasso'nun ünlü Guernica tablosuna konu olan bombardımanda kent yerle bir edilmiş ve binlerce insan ölmüştü. 
   
      Ölenin yerine yenisi dikildi 
   Tarihi kaynaklara göre, 1476'da kasabaya gelen İspanya Kralı Ferdinand, birinci "Guernica Meşesi"nin altında din adamlarının tarihten gelen ayrıcalıklarını tanımaya yemin etmişti. Meşe, bu tarihten sonra Bask halkı için bir sembol haline gelmiş ve ölen her meşenin ardından yenisi dikilmişti. Yetkililer, ölen üçüncü kuşak meşenin de konsey bahçesindeki akrabalarının yanına konacağını ve yeni meşenin ocak ayında dikileceğini belirtti. 
   
   
   
</TEXT>
</DOC>
