<DOC>
<DOCNO> 231572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/yazar/zbirand.html </URL>
<DATE> 2004/04/15/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Org. Özkök ince ayar yaptı 
</HEADLINE>
<TEXT>

      
   Genelkurmay Başkanı Org. Özök son konuşmasıyla herkese bir demokrasi dersi verdi. Türk Silahlı Kuvvetlerinin demokratik bir sistem içinde nasıl tutum alması gerektiğini göstermiş oldu. 
   "TSK her önemli olayda taraf tutmaya, EVET veya HAYIR dedirtmeye çalışılmamalıdır" dedi. 
   Her ne kadar hiçbir AB ülkesinde Genelkurmay Başkanları bu tip "bilgilendirme basın toplantıları" yapma gereği duymasalar dahi, Türkiye'de tam aksine hem medya hem de kamuoyu "Asker ne diyor " merakında olduğu için, bizim Genelkurmay Başkanlarımız bu tip toplantılardan vazgeçemiyorlar. 
   Kıbrıs konusundaki tutumu oldukça açıktı. 
   Annan planının hem olumlu, hem yetersiz yönlerine dikkat çekti, ancak söylediklerinin tamamına baktığınız zaman TSK'nın plana karşı çıkmadığı, aksine üstü kapalı bir destek verdiği izlenimi doğdu. Org. Özkök ne kadar tarafsız kalmaya çalışırsa çalışsın, genel havası "bugünkü durumdan daha iyi olacağı" şeklindeydi. 
   Genelkurmay Başkanı istese bir cümle, bir kelimeyle Annan planına kesin karşı çıkabilirdi. 
   Yapmadı. 
   Son kararın hükümete ait olduğunun altını çizdi. 
   Benim en çok dikkatimi çeken nokta, TSK 1 inci Başkanı ne Sevr anlaşmasına atıf yaptı, ne de Annan planını teslimiyet belgesi diye niteledi. 
   Bu tutumuyla hem Silahlı Kuvvetler içindeki bazı komutanların yaklaşımlarını benimsemediğini, hem de sivil kesimdeki HAYIR'cılarla aynı görüşte olmadığını ortaya koydu ve çok kişiyi hayal kırıklığına uğrattı. 
   Hele en önemlisi, Denktaş'ın söyleminden öylesine farklı bir dil ve yaklaşım sergiledi ki, Kıbrıs'taki HAYIR cephesinin bundan böyle "Asker bizim gibi düşünüyor" demesi imkansızlaştı. 
   Org. Özkök, bazı çevrelerden kaynaklanan eleştirilere de, hem kendi adına, hem de temsil ettiği kurum adına gayet net yanıtlar verdi. 
   Özetlemek gerekirse, Türk Silahlı Kuvvetleri 1 inci Başkanı hem kendine, hem de kurumuna yakışır bir görüntü sergiledi. Avrupa Birliğine giden Türkiye'deki sivil-asker ilişkilerinde yeni bir ince ayar yaptı. 
   
   
   
   EMEKLİ KOMUTANLAR VE SÖZCÜLER ARTIK SUSUN    Org. Özkök, basına yaptığı açıklamanın bir yerinde kendiyle ilgili bazı söylentilere de yanıt verdi. 
   Bu dedikodulara göre, TSK içinde önemli görüş ayrılıkları bulunuyormuş Genelkurmay Başkanı hükümete karşı yeterli eleştiri yapmıyormuş önemli konularda Kıbrıs gibi müdahelede bulunmuyormuş nedeni de AKP'liler Cumhurbaşkanlığı önerisi yaparak, Org. Özkök'ü uysallaştırmışlar. 
   Bu söylentiler özellikle, kendilerine "Ulusalcılar" adını veren çevrelerden kaynaklanıyor. Genelkurmay Başkanının TSK içinde eleştirildiğini de aynı çevreler yazıyorlar. 
   Bunları, eminim TSK'yı karıştırmak isteyen bazı kasıtlı kişiler yayıyorlardır. 
   Ancak, aynı kampanyaya katılan bir başka grup daha var. Daha çok kıskançlıktan kaynaklanan dürtülerle 1 inci Başkan hakkında söylenti yayanlar. Bir grup emekli komutandan söz ediyorum. Hala Org. Özkök'ün Genelkurmay Başkanı olmasını kabullenemeyenler, kimi TV ve radyolarda boy gösteren bazı emekli eski komutanlardan söz ediyorum. 
   Bu komutanların medya'daki sözcüleri de örneğin dünkü ve bugünkü yazılarında inanılmaz bir hayal kırıklığı sergiliyor, hatta Genelkurmay Başkanına neredeyse hakaret ediyorlar. 
   Efendiler artık susun. Yeter... 
   
   
   
   DENTAŞ, ÖNCE LAHEY'İN HESABINI VERMELİ    KKTC Cumhurbaşkanı bugün TBMM konuşacak. Bunun son derece dramatik, yaşlı gözlü geçeceği şimdiden belli. 
   Sayın Denktaş, bu konuşmasında Annan planına hakaret yağdıracağına, gelsin geçen yıl Lahey'de neden masadan kalktığını anlatsın. 
   Eğer Denktaş Lahey'de masadan kalkmasaydı, bugün istisnalar AB yasası durumuna girmiş olacaktı. 
   Eğer Denktaş Lahey'de masadan kalkmasaydı, Papadopulos Annan planını bugünkü gibi reddedecekti ve 1 Mayıs'ta tam üye olamayacaktı. Sorunu çözene kadar dışarda bekleyecekti. 
   Bugün Türkiye, istisnalar konusunda sorun yaşıyor ve 1 Mayıs'ta treni kaçırma tehlikesi ile karşı karşıya ise, bunu Denktaş'ın tutumuna borçludur. 
   Sayın Cumhurbaşkanından işte bu tutumun gerçeklerini öğrenmek isteriz. 
   
   
   
   REFERANDUMU ERTELEMEK İSTEYEN 1 MAYIS'I DA ERTELER    Rumlar zaman istiyorlar. Referandumun ertelenmesini ve bu süre içinde toplumun bilgilendirilmesini arzuluyorlar. 
   Kıbrıs'lı Rumların bu tutumu taktik olarak niteleniyor ve Türk tarafınca reddediliyor. 
   AB yetkilileri ile konuştum. 
   1 Mayıs'ta Rumların tam üye olacağını ve bu gidişin ne teknik ne de hukuki yönden engellenebileceğini söylüyorlar. 
   Peki çözüm yok mu 
   Var. 
   AB Komisyonu yetkililerinin önerisi şöyle 
   "Rumlar erteleme konusunda samimi iseler, o zaman Türk toplumunu rahatlatmak için, AB'ye başvururlar ve katılma tarihi olan 1 Mayıs'ın kendileri için ertelenmesini isteyebilirler. Önce referandumu yapsınlar, ardından katılımı gerçekleştirirler." 
   Ne dersiniz 
   Rumlar referandumu ertelemekte samimi iseler, 1 Mayıs'ı da ertelerler... 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 
   
      
   
</TEXT>
</DOC>
