<DOC>
<DOCNO> 211898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun21.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, BBC'den özür bekliyor... 
</HEADLINE>
<TEXT>

     İngiltere Savunma Bakanlığı bilim adamlarından silah uzmanı Dr. David Kelly'nin ölümünü soruşturan ve bu konudaki raporunu dün açıklayan Yüksek Mahkeme yargıcı Lord Hutton'ın, parlamento komisyonuna soruşturmayla ilgili bilgi vereceği açıklandı. 
     Soruşturma sırasında edindiği bilgi ve deneyimi milletvekillerine aktaracak olan Lord Hutton'ı davet etme nedenlerini açıklayan Kamu Yönetimi Komisyonu Başkanı Tony Wright, amaçlarının Hutton'ın vardığı sonuçları sorgulamak değil, bunlardan ders almak olduğunu ifade etti. 
     Raporun yarattığı etkiyi de inceleyeceklerini belirten Wright, Hutton'ın komisyona bilgi vermeyi kabul etmesinden büyük mutluluk duyduklarını bildirdi. 
     Hutton'ın bulgularının parlamento ve hükümetin işleyişi açısından büyük önem taşıdığını da belirten Wright, yaptıkları çalışmanın sonuçlarını kamuoyuyla paylaşacaklarını söyledi. 
     Bu arada Başbakan Tony Blair adına açıklama yapan sözcüsü de, halen toplantı halinde olan BBC yönetimine çağrıda bulundu ve ''Başbakan Blair sizden özür bekliyor'' dedi. 
     
</TEXT>
</DOC>
