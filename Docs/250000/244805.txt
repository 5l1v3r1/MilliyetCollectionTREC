<DOC>
<DOCNO> 244805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur10.html </URL>
<DATE> 2004/06/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Öğrenciler sahilde tarihi eser buldu... 
</HEADLINE>
<TEXT>

     Bartın'ın Amasra İlçesi'nde 2 öğrenci sahilde Roma dönemine ait heykel ve sütunlar buldu. 
     AA muhabirinin aldığı bilgiye göre, Küçük Liman mevkiinde dolaşan iki öğrenci, 4 gün önce, yaklaşık 1 kilometrelik sahildeki kayalıklarda M.S. 3. Yüzyıl Roma Dönemi'ne ait olduğu belirlenen senatör heykeli ile 3 adet sütun bularak Müze Müdürlüğü'ne haber verdi. 
     Amasra Müze Müdürü Ziyaeddin Taşçı, ihbar üzerine inceleme başlattıklarını belirterek, Roma dönemine ait eserlerin toprak kayması sonucu kayalıklara düştüğünü tahmin ettiklerini söyledi. 
     Roma senatörlerine ait ve başsız olan heykelin 1-2 ton ağırlığında olması ve kayalıklar nedeniyle sahile iş makinelerinin girememesinden eserleri alamadıklarını anlatan Taşçı, şöyle dedi 
     ''Bölgede, teknelerinde vinç olan balıkçılarla görüştük. Hava koşulları uygun olduğunda tarihi eserleri alarak müzemize koyacağız. Ağır olan yapıtların taşınarak çalınma riski yok.'' Müze yetkililerinin, öğrencilere tarihi eserler konusunda bilinçlenmeleri için dersler verdiğini ifade eden Taşçı, ''Bunun meyvelerini toplamaya başladık. Tarihi eserleri gören öğrenciler duyarlı davranarak müzemizle bağlantı kurdular. Müzemiz, sergilenen eserlerin nitelikleri bakımından yapılan değerlendirmede Türkiye'de sekizinci sırada yer almaktadır. Bu eserlerle daha da zenginleşecektir'' dedi. 
     
</TEXT>
</DOC>
