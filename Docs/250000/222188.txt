<DOC>
<DOCNO> 222188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun12.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidel Castro İspanya hükümeti halkını aldattı 
</HEADLINE>
<TEXT>

     Küba Devlet Başkanı Fidel Castro, İspanya hükümetinin, seçim nedeniyle Madrid'deki terör saldırıları hakkında vatandaşlarını aldattığını ileri sürdü. 
     Castro, Şili televizyonuna verdiği demeçte, İspanya'da Jose Maria Aznar hükümetinin saldırıların arkasında dinci bir örgütün olduğunu bildiğini, ancak genel seçimlerden önce ayrılıkçı ETA örgütünü suçlamayı tercih ettiğini savundu. 
     Küba lideri, ''İspanyol halkını aldatıyorlar. Seçimlerdeki en önemli unsur bu, çünkü İspanyolların birçoğu Irak'taki savaşa karşı'' dedi. 
     İspanya hükümeti ilk açıklamalarında, saldırıların sorumlusu olarak terör örgütü ETA'yı gördüğünü belirtmişti. Ancak daha sonra İçişleri Bakanlığı, El Kaide'nin saldırıların sorumluluğunu üstlendiğinin iddia edildiği bir video kaset bulunduğunu kaydetmişti. 
     
</TEXT>
</DOC>
