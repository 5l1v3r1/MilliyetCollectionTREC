<DOC>
<DOCNO> 220682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun11.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Malezya seçimlerinde "Cennet vaadi"... 
</HEADLINE>
<TEXT>

     Malezya'da muhalefetteki köktendinci Pan-Malezya İslami Partisi'nin Parti İslam se-Malaysia -PAS manevi liderinin, ''İslamcı bir partiye oy verenlerin cennete, İslami olmayan partilere oy verenlerin cehenneme gideceğini'' söylemesi sert tartışmalara yol açtı. 
     Star gazetesinin haberine göre, PAS manevi lideri Niz Aziz Nik Mat, Kuranıkerim'in ''İslam'ın etrafında toplananların Allah'ın getirdiği ilahi yasalar altında yaşamak istediklerini'' söylediğini belirterek, ''Ve doğal olarak onlar İslami bir partiyi seçtikleri için cennete giderler, İslami olmayan partileri destekleyenlerse mantıksal olarak cehenneme gideceklerdir'' dedi. 
     Başbakan Abdullah Ahmed Bedevi, hükümet yanlısı seçmenlerin cehenneme gideceğini söyleyen bu partiyle mücadele edeceklerini belirterek, ''Bu bizim yüzleşmemiz gereken bir konu. Hiçbir şey yokmuş gibi omuz silkip geçemeyiz. Cevap vereceğiz'' dedi. 
     Eski Başbakan Mahathir Muhammed de, bu sözlere sert tepki gösterdi ve ''Bu durumda ahlaksızlar ve fahişeler de eğer PAS üyesi iseler ve bu partiye oy verdilerse cennete giderler'' dedi. 
     Diğer muhalefet yetkilileri de Nik Mat'ın İslami ilkeleri sadece kendi işine geldiği gibi yorumladığını belirterek, Nik Mat'ı ölen annesi için geçen ay yapılan cenaze törenlerini yönetmemekle suçladılar. 
     Nik Mat, bu konuyu seçim kampanyası dönemi başlayıncaya kadar gündemde tutacağını belirtirken, Seçim Komisyonu, seçmenlerine bu tür vaatlerde bulunanların seçimi kazansalar bile milletvekilliğini kaybedebilecekleri uyarısında bulundu. 
     Büyük çoğunluğunu Müslümanların oluşturduğu Malezya'da din ve etnik sorunlar son 30 yıldır etnik ayaklanmalar yoluyla siyaseti etkilemeye devam ediyor. 
     Siyasi amaçlar için ulusal birliğe tehdit oluşturacak şekilde dini ve etnik sorunları gündeme getirmek yasalara göre yasak olsa da, bu sorunlar gündemi belirleyebiliyor. 
     Başbakan Abdullah'ın liderliğini yaptığı Birleşik Malaylar Ulusal Örgütü, İslami Parti ile 25 milyonluk nüfusun yüzde 60'ını oluşturan Malayların desteği için mücadele ediyor. Başbakan Abdullah'ın partisinin büyük ortak olduğu 14 partilik laik Barisan Nasional BN koalisyonu, parlamentoda çoğunluğa sahip ve 21 Mart'taki seçimlerde tekrar iktidara gelmesine kesin gözüyle bakılıyor. 
     İslami Parti ise Malezya'nın bir şeriat devleti olmasını istiyor. 
     Malezya'da İslami Parti'nin manevi lideri Niz Aziz Nik Mat'ın oğlu Nik Adli'nin de aralarında bulunduğu birçok İslami Parti üyesi tutuklanan militanlar arasında bulunuyor. 
     İnsan hakları örgütleri Nik Adli'nin 2 yıldan uzun bir süredir mahkemeye çıkarılmadan tutukluluğunun devam etmesini protesto için 15 tutukluyla birlikte başlattığı açlık grevinin 7 gününde hastaneye kaldırıldığını bildirdiler. 
     22 yıllık iktidardan sonra geçen Ekim ayında Başbakanlığı bırakan Mahathir Muhammed'in yerine geçen Abdullah, saygı duyulan bir Müslüman din adamının oğlu olması nedeniyle köktendinci etkiye karşı daha güçlü bir lider olarak görülüyor ve Mahathir'in aksine şimdiye kadar daha az çatışmacı bir siyaset izledi. 
     Ancak İslami Parti'nin manevi liderinin son sözleri üzerine Abdullah, bir mitingden sonra gazetecilere yaptığı açıklamada, ''Bunları görmezden gelemeyiz. Cevap vermek zorundayız. Öbür türlü, uygun olmayan fetva ve görüşler olacaktır ve bunlar cevap verilmezse Müslümanları etkiler'' dedi. 
     
</TEXT>
</DOC>
