<DOC>
<DOCNO> 220338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur30.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Sosyal demokratları bütünleştiren süreci başlatacağız" 
</HEADLINE>
<TEXT>

     YTP Genel Başkanı İsmail Cem, seçim platformu ve sonrasında Türkiye'nin bütün çağdaş, sosyal demokratları için yenileşme ve bütünleşme sürecini başlatacaklarını iddia ederek, laik, cumhuriyetçi birikimlerin, Meclis'te neredeyse temsilcisiz kaldığını savundu. 
     İsmail Cem, yerel seçimler öncesi geldiği İzmir'de bazı etkinliklerde bulundu. Balçova'da esnafı ziyaret eden ve 8 Mart Dünya Kadınlar Günü öncesinde kadınlara kırmızı karanfiller dağıtan Cem, daha sonra basın toplantısı düzenledi. 
     Son genel seçimlerde İzmir'in ''sevgisini ve gönlünü'' aldıklarını, şimdi de bunun yanında oyuna talip olduklarını ifade eden Cem, belediye başkan adaylarını belirlerken, öncelikle dürüstlük ve işlerinde başarıyı ölçüt aldıklarını söyledi. Başkan adaylarının, ilçelerinde istihdam yaratacak, eğitimde eşitsizliği azaltacak yöntemler geliştireceklerini ifade eden Cem, seçimde AK Parti iktidarının temsil ettiğini savunduğu 'baskıcı ve karanlık' vizyona karşılık, YTP'nin 'çağdaş, ilerici, laik' vizyonunun mücadelesinin verileceğini bildirdi. 
     Cem, şöyle devam etti 
     ''Türkiye'ye ilişkin bütün kaygılarımız maalesef doğrulandı. Öyle bir noktaya geldik ki, ülkede etrafı bir muhafazakarlık dalgası sardı. Meclisin sağında da solunda da bir muhafazakarlık var. Türkiye'nin çağdaş birikimleri, sosyal demokratları, laik, Cumhuriyetçi insanları, Meclis'te neredeyse temsilcisiz kaldı. Sosyal demokratların mutlaka bir atılım yapmaları, yeniden şekillenmeleri, ileriye çıkmaları gerekiyor. Biz YTP olarak bunun için siyasette varız.'' 
     
     ''KİŞİSEL TALEBİM VAR'' 
     Büyükşehir Belediyesi için aday göstermedikleri İzmir'den kişisel bir talebinin bulunduğunu kaydeden Cem, ''İlçe belediye başkanları ve il genel meclisleri adaylarımız için oy istiyoruz. Bu benim kişisel talebimdir. İzmir'den bu desteği bekliyorum'' dedi. 
     Ünlü filozof Arşimet'in ''Bana öyle bir destek noktası verin ki, dünyayı yerinden oynatayım'' sözlerini bugüne uyarlayan İsmail Cem, ''İzmir'den talep ediyorum, YTP'ye destek verin ki, halkımızın ekmeğini büyütmek için nasıl çalışılır, Cumhuriyete nasıl sahip çıkılır, biz de onu gösterelim'' dedi. 
     Türkiye'nin sosyal demokratları, demokratik solcularına bakıldığında, bu kesimin, siyasetin ön safında temsilcilerinin bulunmadığının görüldüğünü savunan Cem, ''Geçmişte çağdaş birikimleri temsil etmiş olanlar, artık tarihsel işlevlerini tamamlamış görünüyorlar. Biz YTP olarak ülkeyi yenileştirmeye talibiz. İdare-i maslahatçılıkla ne sol ne de yenileşme olur'' diye konuştu. İsmail Cem, seçim platformu ve sonrasında Türkiye'de yenileşme ve bütünleşme sürecini başlatacaklarını, ülkede solun çağdaş 21. yüzyıl solu haline gelebilmesi için YTP'ye verilecek oyların önemi bulunduğunu bildirdi. 
     Cem bir soru üzerine, siyaset dünyasının başarılı olarak nitelediği isimlerinden, İzmir ve Gaziantep'te CHP adayları Ahmet Piriştina ve Celal Doğan ile Eskişehir'de DSP adayı Yılmaz Büyükerşen'a destek olmak amacıyla, bu illerde büyükşehir belediye başkan adayı göstermediklerini hatırlattı. 
     
</TEXT>
</DOC>
