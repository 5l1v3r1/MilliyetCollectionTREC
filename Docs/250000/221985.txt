<DOC>
<DOCNO> 221985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sondun13.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da terör, Halkçı Parti'nin oyunu artıracak mı 
</HEADLINE>
<TEXT>

     Madrid'de düzenlenen bombalı terör saldırılarının ardından, yaklaşık 34 milyon seçmen, yarın sandık başına giderek, 4 yıl görev yapacak yeni hükümeti belirlemek için oy kullanacak. 
     Avrupa'nın en genç demokrasiye sahip ülkelerinden olan İspanya, 36 yıl diktatör General Franco tarafından yönetildikten sonra, 1978 yılında kabul edilen anayasayla çoğulcu parlamenter demokrasiye dayalı monarşiyle yöneltiliyor. İspanyol Sosyalist İşçi Partisi'nin PSOE 1982-1996 yılları arasında aralıksız iktidarda bulunduğu İspanya'da, son 8 yıldır muhafazakar Halkçı Parti PP iktidar koltuğunda oturuyor. 
     Ülkede yarınki seçimlerde başbakanlık için PP'nin adayı Mariano Rajoy ve PSOE'nin adayı Jose Luiz Rodriguez Zapatero yarışacak. 
     Madrid'de 200 kişinin ölümüne, 1400'e yakın kişinin de yaralanmasına yol açan terör saldırılarından sonra seçim kampanyalarını iptal ettiklerini duyuran siyasi partiler, perşembe ve cuma günü seçim konuşmaları yerine, sadece birlik olunması gerektiği mesajı verdi. 
     Saldırılardan önce yapılan anketlerde, iktidardaki PP, muhalefetteki PSOE'nin yüzde 5 kadar önünde gözüküyordu. PP ile PSOE arasında geçen seçim yarışında, komünist görüşlü Birleşik Sol IU , Katalonya bölgesinde faaliyet gösteren Yönelim ve Birlik Koalisyonu CIU ve Katalonya Cumhuriyetçi Solu ERC , Bask Milliyetçi Partisi PNV , Kanarya Koalisyonu CC ve Galiçya Milliyetçi Bloku BNG partilerinin, şimdiye kadar olduğu gibi parlamentoya az sayıda temsilci sokması bekleniyor. 
     350 sandalyeli mecliste şu anda 182 milletvekiliyle tek başına iktidarda olan PP, yapılan son anketlerde 172-176 arasında kalırken, tek başına iktidar olması için gerekli olan 176 mutlak çoğunluğu sağlayamayabileceği belirtiliyor. Aynı anketlerde, 125 milletvekiliyle ana muhalefet partisi olan PSOE'nin ise oylarının artırmasına rağmen, 138-143 milletvekilini geçemeyeceği kaydediliyor. 
     PP hükümetiyle, ekonomik olarak AB ülkelerindeki ortalama büyüme oranının üzerine çıkma başarısını istikrarlı bir biçimde gösteren İspanya'da, PP'nin oylarında az da olsa azalmaya yol açacak en büyük unsurlar, Irak savaşı ve Prestige adlı petrol tankerinin Galiçya yakınlarında batmasıyla meydana gelen büyük çevre kirliliği olarak gösteriliyor. İktidarda bulunduğu 8 yıllık sürede ETA'ya karşı başarılı operasyonlar yürüten Jose Maria Aznar hükümetinin teröre karşı gösterdiği kararlılık biliniyor. 
     
     ETA TERÖRÜ 
     Bu arada İspanya'da ''ETA terörü ve milliyetçilik'' unsurları, siyasi partilerin seçim kampanyalarında oy almak için kullandığı unsurların başında geliyor. 17 özerk bölgeden oluşan İspanya'da başta Bask ve Katalonya olmak üzere, Galiçya ve Kanarya Adaları bölgeleri de milliyetçilik unsurları ön plana çıkan bölgeler olarak biliniyor. 
     Katalonya Özerk Yönetimi'nde Katalan Sosyalist Parti PSC öndeliğindeki hükümette yer alan ERC'nin lideri Josep Lluis Carod-Rovira'nın, geçen ocak ayında terör örgütü ETA'nın militanlarıyla görüşme yaptığının ortaya çıkması ve Katalonya'ya saldırı yapmamaları halinde, ETA'nın siyasi kollarına destek sözü verdiğinin iddia edilmesinin ardından, ETA'nın Katalonya'da ateşkes ilan ettiğini açıklaması, İspanya siyasetinde büyük bir kriz yarattı. 
     Başbakan Aznar ve yarınki seçimlerde onun yerine PP'nin adayı olan Mariano Rajoy, seçimlerdeki tek rakibi olan PSOE'den Katalonya'da ERC ile tüm bağlarını derhal kopararak, teröre karşı PP-PSOE arasında imzalanan işbirliği protokolüne uymasını istedi. Ancak Katalonya'da 2003 Aralık ayındaki seçimlerde 23 yıl aradan sonra iktidara gelen PSC, iktidar koltuğundan tekrar uzaklaşma riskini göze alamadığından, ERC ile olan ittifakını sürdürmeyi tercih etti. ETA ile Carod arasındaki görüşme yüzünden Carod, hem başbakanlık görevinden, hem de partisinin liderliğinden istifa etti. 
     Seçim kampanyalarında geçen 2 aylık sürede bu konuyu ön plana çıkararak, PSOE'yi sürekli ''teröre karşı kararlı tavır takınamamakla'' suçlayan PP, halktan ''İspanya'nın birliği ve teröre karşı kararlı mücadele için'' tek başına iktidara gelmesini sağlayacak oyu istedi. 
     Son terör eylemlerine kadar ülke genelinde yapılan yorumlarda, halkın 1996-2000 döneminde olduğu gibi çok partili bir hükümet istediği savunulsa da, Madrid'deki terör saldırılarının seçimlere etki edebileceği ve İspanyolların PP'yi tek başına iktidarda görmek isteyebileceği belirtiliyor. 
     Öte yandan nüfusu 42 milyon 717 bin olan İspanya'da 33 milyon kayıtlı seçmen bulunurken, yurtdışındaki 1 milyon İspanyolun da oy kullanma hakkı bulunuyor. Yurtdışındakiler ve görevli olarak Irak, Afganistan gibi ülkelerde bulunan İspanyol askerleri, 2 hafta önce konsolosluklar aracıyla oy kullanmıştı. 350 sandalyeli meclis üyeliği için 883 aday, 208 sandalyeli senato için de 929 aday bulunuyor. 
     Bu arada İçişleri Bakanlığı, bu seçimlerde deneme amacıyla internetten de oy kullanılacağını, ancak bu oyların yasal hükmü olmayacağını bildirdi. 
     
     ENDÜLÜS'TE DE SEÇİM 
     Öte yandan İspanya'nın güneyindeki Endülüs Özerk Bölgesi'nde de yarın yerel parlamento seçimleri yapılacak. 
     Yaklaşık 6 milyon seçmenin kayıtlı olduğu bölgede yapılan anketlere göre, halen işbaşındaki en büyük parti olan PSOE'nin, bu seçimlerin sonunda tek başına hükümet kurabileceği belirtiliyor. 
     
</TEXT>
</DOC>
