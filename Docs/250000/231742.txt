<DOC>
<DOCNO> 231742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo23.html </URL>
<DATE> 2004/04/15/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Beşiktaşlı Tayfur, kontrol için İtalya'ya gidecek... 
</HEADLINE>
<TEXT>

     Ligde şampiyonluk mücadelesi veren Beşiktaş'ta, sakatlığı nedeniyle sezonu kapayan kaptan Tayfur'un, kontrol amacıyla yarın İtalya'ya gideceği açıklandı. 
     Kulüp doktoru Ayhan Optur, geçen hafta Gençlerbirliği ile yapılan maçta sağ dizinden sakatlanan ve ön çapraz bağlarında yırtık olduğu belirlenen Tayfur'un, kontrol amacıyla yarın İtalya'ya gideceğini söyledi. 
     Optur, İtalya'daki doktorların kontrolünden sonra ameliyat kararı çıkması durumunda Tayfur'un dizinden ameliyat olacağını dile getirdi. 
     Diğer sakat oyuncular hakkında da bilgiler veren Optur, ''Sergen ve Pancu'nun sakatlıkları bulunuyor. Sergen, koşularla çalışmalarını yapacak. Pancu'yu ise bugünkü antrenmanda deneyeceğiz. Ancak bu 2 futbolcu da büyük bir olasılıkla Konya'ya götürülecek ve durumları orada netlik kazanacak. Ronaldo ise tamamıyla iyileşti'' diye konuştu. 
     
</TEXT>
</DOC>
