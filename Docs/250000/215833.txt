<DOC>
<DOCNO> 215833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur47.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Gogh tablosunu 1 milyon dolara polise satmak istedi 
</HEADLINE>
<TEXT>

     Ankara Mali Büro ekipleri, düzenledikleri operasyonda ünlü ressam Vincent Van Gogh'a ait olduğu bildirilen bir tablo ele geçirdi. 
     Kaçakçılık ve Organize Suçlar Şube Müdürlüğü Mali Büro Amirliği ekipleri bir istihbaratı değerlendirerek Van Gogh'un bir tablosunun piyasaya sürülmeye çalışıldığını tespit ettiler. Yapılan araştırmalar sonunda alıcı gibi davranan polis ekipleri, Turan Güneş Bulvarı'nda bir büroda, tabloyu 1 milyon dolar karşılığında satmak isteyen Ömer E. adlı kişiyi gözaltına aldılar. Ankara'da bir hastanede kadın doğum uzmanı olarak çalışan Ömer E., tabloyu Kahramanmaraş'ta iki kişiden aldığını söyledi. 
     Mali Büro'nun ele geçirdiği 81x79 santimetre ebadındaki tabloda ''başörtülü Arap kadınları figürlerinin yer aldığı ve arkasında Fransız Louvre Müzesi ve Kuveyt Emirliği'ne ait Arapça kaşeler bulunduğu'' bildirildi. 
     Emniyet yetkilileri ele geçirilen tablonun ''Kuveyt'in işgali sırasında Iraklı askerler tarafından yağmalanmak suretiyle ele geçirilen tablolardan biri'' olduğunu belirterek, tablonun sahte olup olmadığının belirlenmesi için Ankara Devlet Resim Heykel Müzesi Müdürlüğü'ne gönderileceğini kaydettiler. 
     Gözaltına alınan doktor Ömer E.'nin bürosunda yapılan aramalar sırasında, bilgisayarında izinsiz masör semineri düzenleyerek para karşılığında sertifika verdiğinin tespit edilmesi üzerine, bu olayla ilgili olduğu tespit edilen Yücel A. isimli şahıs da gözaltına alındı. Yetkililer, masör sertifikalarının İl Gençlik ve Spor Müdürlüğü tarafından verildiğini belirterek, bu konuyla da ilgili ayrı bir soruşturma yaptıklarını sözlerine eklediler. 
     
</TEXT>
</DOC>
