<DOC>
<DOCNO> 200466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/ekonomi/eko03.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık Yasası yeniden yazılıyor 
</HEADLINE>
<TEXT>

   Yeni yasa, 'denetleme - düzenleme', 'mevduat sigortası yönetimi' ve 'varlık yönetim şirketi' adı altında üç başlıkta toplanacak 
   Ahmet Erhan Çelik 
   
   Hükümet "siyasi perspektif değişti" dedi, Bankacılık Düzenleme ve Denetleme Kurumu BDDK hakkında 1999'da çıkarılan Bankacılık Yasası'nı yeniden yazma kararı aldı. Mali sektörün regülasyon mantığı "denetleme - düzenleme", "gerçek bir mevduat sigortası yönetimi" ve "varlık yönetim şirketi assets management company " olarak adlandırılan üç başlık altında toplanacak. 
   
   2004'te sevkedilecek 
   2004 yılının mayıs - haziran ayına kadar Meclis'e sevk edilmesi planlanan yeni yasa, bankalara el konulmasından, mevduat sigortasının işleyişini, banka sahipliği kriterlerinden BDDK'nın yetkilerine kadar pek çok konuyu yeniden düzenleyecek. Yeni bankacılık kuralları 2004 Temmuz ayında mevduat sigortasının 50 milyar liranın altına çekilmesinin yaratacağı sonuçlar dikkate alınarak şekillendirilecek. 
   
   Elenecek hükümler 
   BDDK yetkilileri "Üç ay kadar önce başlatılan çalışmadan çok farklı sonuçlara ulaşılması öngörülüyor" derken yeni yasanın mantığını şöyle anlattı 
   "1999 yılından beri yürürlükte bulunan yasanın eksikleri ve mahsurlu yanları tespit edilerek yeni şartlara uygun düzenlemeler yapılacak. Yeni yasada BDDK'nın yalnızca düzenleme ve denetleme yapması öngörülüyor. Sigorta fonu yönetimi bağımsızlaştırılırken özel bir şirkete dönüştürülmesi görüşü de gündemimizde yer alacak. TMSF yerine de batan bankaların varlıklarının tahsilatlarıyla ilgili olarak ayrı bir üst kurul oluşturulması perspektifi de şimdiden kabul görmüş durumda." 
   
   'Oyuncak değil' 
   Bankacılık Yasası'ndaki yeni tadilat çalışmalarını doğrulayan Devlet Bakanı Ali Babacan da Milliyet'e yaptığı açıklamada "Önüne gelene bankacılık lisansı verilmemesi gerekir. Bu kişilerin hem yurtiçinde hem de yurtdışında kredibilitesi yüksek olmalı. Bu iş çocuk oyuncağı değil" dedi. 
   
   Babacan'dan sertlik mesajı    Hükümet görüşünü "Hortumcu yasası olarak bilinen yasayla birlikte siyasi yaklaşım değişmiştir" sözleriyle anlatan Babacan, "Banka batıklarının tahsilatında daha sert, daha ilkeli ve daha kararlı olacağız. Yeni yasa ve regülasyon düzeninin yeni yaklaşımımıza hizmet etmesi gerekir" diye konuştu. Babacan, BDDK'nın özerkliğine titizlik gösterdiklerini vurgularken, "Biz BDDK'ya yeni şatlara uygun mevzuat değişikliği önerisinde bulunduk. İnisiyatif şimdi BDDK'da" dedi. 
   
   
</TEXT>
</DOC>
