<DOC>
<DOCNO> 233389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/yazar/uras.html </URL>
<DATE> 2004/04/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Zengin ekmek, tam ekmek 
</HEADLINE>
<TEXT>

   
   Enerjisi ve vitamini alınmış beyaz undan yapılan ve "sağlıklı besleme özelliği" yok olmuş "beyazın da beyazı sünger ekmek" talebi çok yaygın olduğundan ticari fırınlarda üretilen ekmeklerin tamamına yakını şimdilerde "beyaz - bembeyaz" ekmek. 
   Doruk Un Sanayii'nde Hasip Gençer'in verdiği bilgiye göre, Türkiye'de halkımız her yıl ekmeğe 6 milyar dolar para ödüyor. Satılan her 100 ekmeğin 80'i geleneksel fırınlarda, 19'u modern fırınlarda pişiriliyor. Her 100 ekmeğin 1 veya 1.5'u da paketli ambalajlı ekmek. 
   Açık ekmeği 1 kg'ının fiyatı yaklaşık 1 milyon lira. Bu ekmeğin KDV'si yüzde 1 oranında. Paketli ekmeğin 1 kg'ının fiyatı yaklaşık 2 milyon lira. Paketli ekmeğin KDV'si yüzde 18 oranında. Tost ekmeğinde ise KDV yüzde 8 oranında. 
   İstanbul'da yaklaşık 200 - 250 fırın var. Günde 12 - 13 milyon adet her biri 250 gr. ağırlığında ekmek satılıyor. Paket ambalajlı ekmek üreterek satan iki firmanın yaptıklarını sayın okuyucularıma anlatacağım. 
   Doygun Gıda Sanayi, "Doygun tam buğday ekmeği" adı altında, buğday tanesinin kaba kepek, ince kepek ve özü de dahil tümünü içeren undan, geleneksel Anadolu mayalama tekniği ile ekmek üretiyor. Ambalajlayarak pazarlıyor. 
   Uno ise geniş üretim yelpazesinde hem tam buğday ekmeğini hem de zenginleştirilmiş ekmeği ambalajlayarak satıyor. 
   Uno, 1990 yılında Hasip Gençer tarafından kurulan Türkiye'nin en büyük ekmek üretim tesisi. 1997 yılında bu tesisi Doğuş Grubu satın aldı. Derken tesis tekrar kurucusu Hasip Gençer'e geçti. Uno'nun paketli ekmek sektöründeki pazar payı yüzde 70 dolayında. 
   Uno'nun üreticisi Hasip Gençer "Hedef daha iyi beslenen Türkiye" sloganı ile, Türkiye'de "zengin ekmek" üretimini başlattı. 
   Zengin ekmek demek, "vitamin ve mineral katkısı ile zenginleştirilen undan yapılan ekmek" demek. Başta ABD, İngiltere ve Kanada olmak üzere dünyanın elliyi aşkın ülkesinde yaklaşık altmış yıldır ekmeklik una "zorunlu" veya "ihtiyari" olarak vitamin katıldığı belirtiliyor. Bizde ekmeğin zenginleştirilmesi çalışmaları 1992 yılında AÜ Ziraat Fakültesi ile Hacettepe Üniversitesi tarafından başlatılmış. Daha sonra Uno'nun kurucusu Doruk Un, TÜBİTAK - MAM Gıda Bilimi ve Teknoloji Araştırma Enstitüsü ile ortak bir proje yürütmüş. 
   Şimdilerde Uno tesislerinde katkısız tam buğday ekmeği üretimi yanında, zenginleştirilmiş un ile "zengin ekmek" de üretiliyor. Ekmeğin ambalajında hangi ekmeğin "tam buğday ekmeği" hangisinin "zengin ekmek" olduğu yazılıyor. Zengin ekmekteki B1, B2, niasin, B6, folik asit, B12 maddeleri enerji oluşumunda kan hücresi yapımı, bağışıklık sistemi ve ruh sağlığı üzerinde etkili. C vitamini, vücudun savunma mekanizmasını güçlendiriyor, canlılık veriyor. E vitamini hücre yeniliyor, yaşlanmayı geciktiriyor, bağışıklık sistemini güçlendiriyor. Demir, kansızlıktan koruyor. Kalsiyum, kemik ve diş yapılarına güç veriyor. Çinko, büyüme, bağışıklık ve üreme üzerinde olumlu etki gösteriyor. 
   
   Fırın ekmeği ile zenginleştirilmiş ekmek farkı Ekmeğin 100 gr.'ındaki besin değerleri mg. olarak Besin Değerleri Fırın ekmeği Zenginleştirilmiş ekmek Günlük gereksinim karşılama oranı C vitamini 0 20.20 34 B1 Tiamin 0.07 0.23 18 B2 Riboflavin 0.06 0.24 16 Niasin 1.42 5.23 31 B6 vitamini 0.07 0.53 30 B12 vitamini 0 0.63 32 Folik asit 12 60.20 32 Demir 2.02 4.11 34 Kalsiyum 20 258 32 Çinko 0.80 4.35 33 
   
   Bütün besinlerden günlük olarak alınması gereken besin değeri miktarını karşılama oranıdır. Kadın - erkek gereksiniminin ortalamasıdır. 
   
      
   
</TEXT>
</DOC>
