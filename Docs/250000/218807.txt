<DOC>
<DOCNO> 218807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur22.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarköy'de fırtına nedeniyle 4 tekne battı... 
</HEADLINE>
<TEXT>

     Tekirdağ'ın Şarköy İlçesi'nde saatteki hızı 90 kilometre olan fırtına nedeniyle, 4 balıkçı teknesi battı. 
     Alınan bilgiye göre, gece Marmara Denizi'nde etkili olan fırtına nedeniyle yerli ve yabancı şilep ile tankerler yollarına devam edemeyerek, Şarköy sahillerine demirlemek zorunda kaldılar. Saatteki hızı 90 kilometre olan fırtına nedeniyle 4 balıkçı teknesi kayalıklara çarparak parçalanıp battı. Olayda can kaybı olmadı. 
     İlçede faaliyet gösteren Sohbet Motel'e ait iskele ile limanda inşaatı devam eden bir iskele çöktü. 
     Zaman zaman 4 metreyi aşan dalgalar sahilde bulunan balıkçı barakalarının suyla dolmasına yol açtı. 
     Bu arada, fırtınanın direklere zarar vermesi sonucu elektrikleri kesilen Şarköy İlçesi, Mürefte ve Hoşköy beldeleri ile 26 köye elektrik verildi. 
     Fırtına, ilçede bazı binaların kiremitleri, TV antenleri ile reklam levhalarını uçurdu. 
     
</TEXT>
</DOC>
