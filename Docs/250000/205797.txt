<DOC>
<DOCNO> 205797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo07.html </URL>
<DATE> 2004/12/31/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İbrahim Kutluay 4 dakika forma giydi... 
</HEADLINE>
<TEXT>

     ABD Profesyonel Basketbol Ligi'ne NBA , dün yapılan 4 maçla devam edildi. 
     İbrahim Kutluay'ın 4 dakika forma giyerek yalnızca 1 savunma ribaundu aldığı maçta Seattle Supersonics, deplasmanda Atlanta Hawks'ı 94-79 yendi. Kutluay, 1 kez denediği 2 sayılık atışta başarılı olamadı. Bu sezon yaptığı maçlardan 21 galibiyet alan ve 6 yenilgisi olan Supersonics'de Ray Allen, 20 sayı, Rashard Lee 17 sayı, 4 ribaunt ve 3 asistle galibiyete en çok katkıda bulunan isimler oldular. 
     Hawks'da, double-double yapan Antoine Walker'ın, 19 sayı ve 11 ribaunt, Al Harrington'ın da 15 sayı ve 9 ribaundu galibiyet için yeterli olmadı. 
     Son 9 maçından 8'ini yitiren ve bu sezon 5 galibiyet ve 23 yenilgisi bulunan Hawks, bu rakamlarla Doğu Konferansı'nın en kötü takımı konumunda bulunuyor. 
     
     13 MAÇTIR KAZANAN MIAMI HEAT, REKOR KIRDI 

     Ligde diğer bir maçta Miami Heat, deplasmanda Detroit Pistons'ı 89-78 yendi. Miami'de Dwyane Wade, 31 sayı, 10 ribaunt ve 10 asistle kariyerinin ilk triple-double'ını yaparak takımına galibiyeti getirdi. Böylece Miami, üstüste 13. galibiyetini alarak, kendi tarihinde bir rekora imza attı ve ilk kez 1 ayda yaptığı 14 maçta 13 galibiyet almış oldu. 
     Miami'de Shaquille O'Neal, 21 sayı ve 7 ribauntla Wade'i izledi. 
     Detroit'te ise Richard Hamilton'ın 19 sayı, 5 ribaunt ve 4 asist, Rasheed Wallace ile Ben Wallace'ın da 13'er sayısı, yenilgiyi engelleyemedi. 
     Diğer maçlarda Indiana Pacers, New Jersey Nets'i 96-83, San Antonio Spurs de Portland Trail Blazers'ı 114-80 yendi. 
     Lige, TSİ yarın sabaha karşı yapılacak 6 maçla devam edilecek. 
     
</TEXT>
</DOC>
