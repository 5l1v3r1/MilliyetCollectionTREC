<DOC>
<DOCNO> 226201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/ekonomi/aeko.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim bitti, bütçeye bakalım 
</HEADLINE>
<TEXT>

   Maliye Bakanı Kemal Unakıtan'ın yerel seçim gezileri nedeniyle gecikmeli olarak açıklanacak ocak - şubat bütçe sonuçlarına göre iki ayda 6.5 katrilyon lira açık verildi 
      AHMET ERHAN ÇELİK Ankara 
   
   Ocak - şubat ayı bütçe sonuçlarının aradan üç ay geçtiği halde açıklanamamasının sırrı çözüldü. Bütçe gerçekleşmeleri aslında 15 gün önce netleşti. Maliye Bakanı Kemal Unakıtan, "Seçim gezilerim bitsin, ben Ankara'ya gelince açıklarım" talimatını verince, açıklanma için seçimlerinin sonuçlanması beklendi. 
   Hazine ve Maliye Bakanlıkları yetkililerinden edinilen bilgiye göre, bütçe sonuçları IMF'ye şubat ayı sonunda verildi. Ortaya çıkan tabloda ocak ayı gerçekleşmelerinin planlanandan daha kötü, şubat ayı sonuçlarının ise daha iyi olduğu öğrenildi. Bütçe rakamlarındaki gecikmenin hikayesi ise şöyle 
   
   Yeni sistem zaman kaybettirdi 
   Devlet muhasebesinin tutulduğu Say 2000i sisteminde veri tabanını muhafaza eden ve yönlendiren ana bilgisayar ocak başında yenilenmek üzere kapatıldı. Eski sistemden üç kat daha hızlı ve etkin çalışan yeni ana bilgisayarın kurulması zaman aldı.Zaman kaybı saymanlıklardan gelen ödenek kullanımıyla ilgili fişlerin gecikerek sisteme girmesine neden oldu. Bu arada saymanlıkların analitik sınıflandırma esaslı bütçe kurallarına aykırı birçok işlemi tespit edildi. Hatalar düzeltilirken de zaman kaybedildi.Memurlara verilen 160 milyon liralık seyyanen maaş zammı, çiftçilere yapılan 580 trilyon liralık doğrudan gelir desteği ödemeleri ile işçi ikramiyelerinin yılın ilk ayı içinde gerçekleşmesi harcama rakamlarını şişirdi. Bu kalemlerin üzerine asgari ücret artışı ile emekli zamlarının getirdiği yük için ek tedbir alınmasını gündeme getirdi. IMF yönetimi ek tedbirlere karar verilmemesi halinde Türkiye'ye heyet gönderilmeyeceğini ve müzakerelere başlanmayacağını resmen ilan etti. Türk tarafı "mali açık" rakamı netleşmeden tedbir taahhüdünde bulunamayacağını bildirirken, bütçe ödeneklerinden yapılacak kesintinin oranının yüzde 10'dan yüzde 13'e çıkarılmasına karar verildi. IMF heyeti Türkiye'ye gelerek görüşmelere başladığında ocak - şubat ayı bütçe harcamaları da netleşti. Bütçenin ocak - şubat aylarında planlandığı gibi sonuçlandığı, hatta faiz ödeneklerinde olduğu gibi bazı harcama kalemlerinde öngörülenin altında ödenek kullanıldığı tespit edildi. 
   
   Mart rakamları erken açıklanacak    Bütçe gerçekleşmeleri Refahyol hükümetinin Maliye Bakanı Abdüllatif Şener'in "denk bütçe" denkleşmediği için sonuçları saklamasından yıllar sonra ilk defa Unakıtan döneminde gecikmeli açıklanacak. 
   Unakıtan, ocak - şubat sonuçlarını bu hafta içinde açıklamaya hazırlanırken mart rakamlarıyla ilgili ilginç bir karar alındı. Mart ayı bütçe sonuçları IMF İcra Direktörleri'nin niyet mektubunu onaylamak için yapacağı toplantı ve alışılageldik takvimden 10 gün önce, yani nisan ayının ikinci haftasında yayınlanacak. 
   
   6.5 katrilyon açık    Unakıtan'ın bu hafta içinde açıklayacağı bütçe sonuçlarına göre yılın ilk iki ayında 6.5 katrilyon lira açık verildi. Diğer sonuçlar ise şöyle 
   Harcama toplamı 20.6 katrilyon TL Gelirler 14.1 katrilyon TL IMF tanımlı FDF 3.0 katrilyon TL Maliye tanımlı FDF 3.4 katrilyon TL Faiz ödemesi 9.9 katrilyon 
   
</TEXT>
</DOC>
