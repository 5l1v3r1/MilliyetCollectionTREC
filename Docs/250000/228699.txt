<DOC>
<DOCNO> 228699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo03.html </URL>
<DATE> 2004/04/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Lucescu "Galibiyeti hakkettik", Sinan Engin "Hakem iyi yönetti" 
</HEADLINE>
<TEXT>

     Beşiktaş Teknik Direktörü Mircea Lucescu, Galatasaray karşısında aldıkları galibiyeti, ''Elde etmiş olduğum en acı zafer'' diye tanımladı. 
     Rumen teknik adam, maç sonrası canlı yayında yaptığı açıklamada, özellikle Hagi ve Galatasaray için böyle söylediğini ifade ederek, ''Galatasaray, Hagi ile yeni bir nefes almak istiyordu. Bugün özellikle Galatasaray'ın savaşma ruhunun yavaş yavaş geriye geldiğini gördüm. Hagi'yi ve sarı-kırmızılı oyuncuları tebrik etmek istiyorum. Ruhlarını bizimkiler kadar sahaya koydular. Gergin ve duygusal anlar yaşandı. Kısa bir zaman içinde eminim Galatasaray'ı eskisi gibi göreceğiz'' diye konuştu. 
     
     BASIN TOPLANTISI 
     Lucescu, maçtan sonra yaptığı basın toplantısında, bir gazetecinin ''Maçta penaltılar dışında Beşiktaş'ın pozisyonu yoktu. Sizce bu hakedilmiş bir galibiyet mi '' sorusuna ''Bence bu şartlarda hakedilmiş bir galibiyet. Sergen, Ronaldo ve Kaan Dobra gibi önemli oyuncularımızı oynatamadık. Buna rağmen iyi bir maç çıkardığımıza inanıyorum'' dedi. 
     Hakemin yönetimiyle ilgili soruya yanıt vermekten kaçınan Lucescu, uzun zamandır hakemler hakkında konuşmadığını, bu akşam da konuşmayacağını belirtirken, şunları söyledi 
     ''Genelde liglerin dengeli, şansların ve hareketlerin eşit olması lazım. Şanssızlıklar ve üzücü skorlar gelince, insanların farklı algılaması oldu. Bizim de suçlarımız oldu. Ancak bizim reaksiyon gösterecek gücümüz yoktu. Herkes Büyük haksızlıklar diye tercüme etti. 6 maçımız daha var. Bizim yapacağımız 6 maçı da kazanmak, buna inanıyoruz ve ligde sonuna kadar savaşacağız.'' Bir gazetecinin, ''Siz Ali Aydın'ın yönettiği Fenerbahçe-Çaykur Rizespor maçı sonrası Teknik Direktör Daum'un meslektaşının elini nasıl sıkacağını söylemiştiniz. Bugün de siz maç sonrası Hagi'nin elini sıktınız mı '' sorusuna yanıt vermezken, bu sorunun provokatif amaçlı sorulduğunu söyledi. 
     Maça da değinen Lucescu, ilk yarıda sıkıntı yaşadıklarını, ancak ikinci yarıda daha rahat oynadıklarını belirterek, ''Oyuncularıma teşekkür ediyorum. Sahaya maçı kazanacaklarına inanarak çıktılar. Yaşlı, bitkin, iyi hazırlanamamış savlarını çürüttüler. Denizlispor, Gaziantepspor, Elazığspor ve son olarak da Galatasaray maçlarını iyi çıkardık. Genelde zor zamanlar da mutlu zamanlar da dengeli olmalı. Kaybetseydik, geri kazanmak zor olurdu. Bizim aleyhimize ve lehimize durumlar oldu ama ekibim bırakmadı. Bu akşam kalbimizi koyduk, yaşadığımızı ve yaşayacağımızı gösterdik'' dedi. 
     Bu arada, basın toplantısı sonrası Rumen gazeteciler de Lucescu ile röportaj yaparken, maçı izlemek için İstanbul'a gelen bazı Rumen parlamenterler de bir süre Beşiktaş teknik direktörü ile sohbet etti. 
     
     SİNAN ENGİN ''HAKEM İYİ YÖNETTİ'' 
     Beşiktaş Futbol Takımı Menajeri Sinan Engin, kararlarıyla maça adeta damga vuran hakem Ali Aydın'ın iyi bir maç yönettiğini savundu. 
     Maça mutlak galibiyet için çıktıklarını, kaybetmeleri halinde şampiyonluk şanslarının biteceğini vurgulayan Engin, ''Futbolcularımız çok iyi mücadele etti. Galatasaray'ın ligdeki durumu iyi olmasa da derbi her zaman derbidir, Galatasaray da Galatasaray. Bana göre Galatasaray'ın attığı golde elle oynama var. Bizim penaltılarımız da son derece doğru. Hakem bana göre iyi maç yönetti. Kaybeden taraf her zaman serzenişte bulunur'' dedi. 
     Sinan Engin, şampiyonluk yarışını sonuna kadar devam ettireceklerini belirterek, ''Fenerbahçe'nin puan kaybedeceğine inanıyorum. Biz de BJK İnönü Stadı'nda Fenerbahçe'yi yeneceğiz'' diye konuştu. Ahmed Hassan ise Suat'ın kendisini ceza alanı içinde tuttuğunu ama pozisyonu tam olarak bilemediğini, penaltı kararının hakemin takdiri olduğunu söyledi. Öte yandan, yarını dinlenerek geçirecek siyah-beyazlılar, Gençlerbirliği maçı hazırlıklarına 6 Nisan Salı günü yapacakları antrenmanla başlayacak. 
     
</TEXT>
</DOC>
