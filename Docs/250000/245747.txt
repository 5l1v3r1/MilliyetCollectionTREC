<DOC>
<DOCNO> 245747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun23.html </URL>
<DATE> 2004/06/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İran Irak'taki yeni geçici hükümetle işbirliği yapacağız... 
</HEADLINE>
<TEXT>

     İran, Irak'taki yeni geçici hükümetle işbirliği yapacak. 
     Dışişleri Bakanlığı sözcüsü Hamid Rıza Asefi, bugün düzenlediği basın toplantısında, ''Önceki hükümetle olduğu gibi doğal olarak şimdiki hükümetle de işbirliği yapacağız'' dedi. 
     Iraklı Şii lider Ayetullah Ali Sistani'nin geçici hükümetin egemenliğin el değiştirmesi ve serbest seçimin yapılması için gerekli zemini hazırlaması yolundaki açıklamasına katıldıklarını söyleyen Asefi, egemenliğin Irak halkına ne zaman devredileceği, işgalci güçlerin Irak'tan ne zaman çekileceği ve geçici hükümetle olan ilişkisine açıklık getirilmesini istediklerini belirtti. 
     Asefi, dini lider Ayetullah Ali Hamaney'in geçici hükümeti ''ABD'nin uşağı'' olarak değerlendirmesine ilişkin de Hamaney'in sadece serbest seçimin mümkün olan en kısa sürede yapılmasına dikkat çekmeye çalıştığını söyleyerek, şunları kaydetti 
     ''Dini liderin söylediği ve Dışişleri Bakanlığı'nın defalarca dile getirdiği gibi, Irak'taki geçici hükümetin yasal zemin kazanması için mümkün olan en kısa sürede seçimleri yapması gerekmektedir. Bununla demokratik biçimde iktidarın halkın seçtiği temsilcilerine devredilmesine ihtiyaç vardır.'' Asefi, ABD'nin, Irak'a demokrasi getireceği ve bunun da Irak halkı tarafından kabul edileceği gibi bir yanılgıya düştüğünü belirterek, ''İran, hiçbir zaman başkalarına kendi fikirlerini kabul ettirmeye çalışmadı. İran için istikrarlı ve güvenli bir Irak'ın yanı sıra bu ülke halkının işbirliği ve fikir birliği içinde geleceklerini çizebilmesi önem arz etmektedir'' dedi. 
     Hamaney, perşembe günü İran İslam Devrimi'nin lideri Ayetullah Ruhullah Humeyni'nin ölüm yıldönümünde yaptığı konuşmada, Irak'taki geçici hükümeti ''ABD'nin uşağı olmakla'' itham etmişti. 
     Asefi ayrıca, ''ABD'nin, Almanya'daki bir üssünde konuşlanan F-16 savaş uçaklarını İncirlik üssüne kaydırmayı planladığına'' ilişkin haberlerle ilgili, ''İran'ın bu durumu onaylayacak ya da değerlendirecek konumda olmadığı'' yorumunu yaptı. 
     
     CIA'DE İSTİFALAR 
     Sözcü, Amerikan Merkezi Haberalma Teşkilatı CIA Başkanı George Tenet'in istifa etmesini, ''Geçmişte yaptığı yanlış politikaların itirafı'' olarak değerlendirdi. Asefi, ''Bu yanlış politikalar yüzünden daha kimlerin istifa edeceğini bekleyip görmek gerekir'' dedi. 
     
     BAE İLE ADALAR SORUNU 
     Asefi, Birleşik Arap Emirlikleri BAE deniz kuvvetlerine ait bir savaş gemisinin, Basra Körfezi'nde İran ve BAE arasında tartışmalara sebep olan üç adadan birinde İran karasularına girerek bir İran balıkçı gemisinin mürettebatını tutuklamasının ''kabul edilemez'' olduğunu söyledi. 
     Sözcü, ''BAE'nin bu eylemi kabul edilemez ve bu konuda açıklama istedik. İran Dışişleri Bakanlığı, BAE'nin Tahran Büyükelçiliği yetkilileriyle görüştü. Abudabi'deki büyükelçiliğimiz de mürettebatın mümkün olan en kısa zamanda serbest bırakılması için çabalıyor'' dedi. 
     İran basınında çıkan haberlere göre, BAE'ye ait bir savaş gemisi Ebu Musa adası karasularına girerek, İran balıkçı teknesine ateş açtı ve mürettebatını tutukladı. 
     BAE, Basra Körfezi'nde İran'ın elindeki Ebu Musa, Büyük Tonb ve Küçük Tonb adalarının kendine ait olduğu iddialarını sürdürüyor. İran, 1971 yılında İngiliz güçlerinin Basra Körfezi'ni terk etmesinden sonra bu adaların kontrolünü ele geçirmişti. 
     
</TEXT>
</DOC>
