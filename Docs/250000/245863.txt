<DOC>
<DOCNO> 245863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/magazin/axmag01.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Victoria'ya bir de Türk rakip çıktı 
</HEADLINE>
<TEXT>


David Beckham'ın, aralarında Dilek isimli bir Türk'ün de bulunduğu üç kadınla aynı anda birlikte olduğu öne sürüldü 

NEVSAL ELEVLİ Londra 

Eşini aldattığı iddiaları yüzünden zor günler geçiren David Beckham'ın eski koruması Delfin Fernandez, yıldız futbolcuyu, bir barda tanıştığı Dilek isimli bir Türk, Maria isimli bir İspanyol ve Ana isimli bir başka kadınla yatakta gördüğünü söyledi. 
Bir İspanyol televizyonuna konuşan 43 yaşındaki Fernandez, Beckham'ın yatak odasına kahve götürdüğünde, kadınların ikisinin Beckham'ın yanında durduğunu, diğerininse yatağın köşesinde oturduğunu söyledi. 
Bir süre sonra Maria ile Dilek'in odadan çıktığını belirten Fernandez, 'Beckham'ın favorisi' dediği Ana'nın sabaha kadar odada kaldığını iddia etti. 

'Aşk evliliği yalan' 
Beckham'ın barlarda tanıştığı kadınlara birlikte olmayı teklif ettiğinde hiçbirinin 'hayır' demediğini belirten Fernandez, Beckham'ın Victoria ile sanıldığı gibi 'aşk dolu' bir evliliği olmadığını ve çiftin 6 ay boyunca yalnızca bir kez öpüştüğünü söyledi. 

Ve diğerleri... 
Beckham'la ilişkisi olduğunu iddia eden eski asistanı Rebecca Loos'un iddiaları ortaya attığı Antenna 3 kanalında yayımlanan 'Donde Estas Corazon' adlı programda konuşan Fernandez, Loos'un iddialarının tamamen gerçek olduğunu öne sürdü. Fernandez, eski patronunun ayrıca Diana isimli bir kadın ve İspanyol süper model Esther Canadas'la da ilişkisi olduğunu da iddia etti. 
Fernandez'in bu röportaj karşılığında 50 bin sterlinin üzerinde bir ücret aldığı tahmin ediliyor. 

</TEXT>
</DOC>
