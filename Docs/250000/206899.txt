<DOC>
<DOCNO> 206899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/dunya/dun02.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis'in yerine Papandreu 
</HEADLINE>
<TEXT>

      YORGO KIRBAKİ Atina 

   
   Yunanistan'da, iktidar partisi PASOK'ta lider değişimi için dün akşam start verildi. 1996 yılından beri partinin lideri olan Başbakan Kostas Simitis, Atina'daki evinde Dışişleri Bakanı Yorgo Papandreu ile bir araya gelerek PASOK Genel Başkanlığı'ndan istifası ve olağanüstü kongreye gidilerek yeni başkan seçimi konusunu görüştü. 
   Simitis, bugün düzenleyeceği basın toplantısında "PASOK'ta değişim sürecini açıyorum" diyerek istifasını resmileştirecek. Papandreu, kongrede tek başkan adayı olacak. PASOK'un olağanüstü kongresi şubat başlarında yapılacak. 
   Papandreu'nun PASOK liderliğine seçilmesinden hemen sonra genel seçimler ilan edilecek. Seçimlerin mart veya en geç nisan ayı başlarında yapılması bekleniyor. Simitis, seçim gününe kadar başbakanlık görevini sürdürecek. 
   Simitis'in parti liderliğinden ayrılma kararına, peş peşe yapılan kamuoyu araştırmalarının, ana muhalefet partisi Yeni Demokrasi'nin yüzde 8 - 9 oranında önde gittiğine işaret etmesi neden oldu. Simitis, Papandreu'nun ülkedeki en popüler siyasetçi olması nedeniyle parti başkanlığını kendisine bırakması halinde, PASOK'un kazanma şansının daha yüksek olduğuna karar kıldı. 
   
   
   
</TEXT>
</DOC>
