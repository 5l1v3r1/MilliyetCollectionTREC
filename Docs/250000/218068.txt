<DOC>
<DOCNO> 218068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur09.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar, İmar Bankası'nı zarara uğratmaktan yargılanıyor... 
</HEADLINE>
<TEXT>

     El konulan İmar Bankası'nı çeşitli yöntemlerle zarara uğrattıkları öne sürülen Kemal, Yavuz ve Hakan Uzan'ın da aralarında bulunduğu 25 sanığın, bankacılık konusunda ihtisas mahkemesi olarak kurulan İstanbul 8. Ağır Ceza Mahkemesi'nde yargılanmalarına başlandı. 
     Bu dava kapsamında Kartal H Tipi Cezaevi'nde tutuklu olan sanıklar Bahattin Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Nedim Çokçok, Nurettin Sivlim ve Mustafa Akar jandarmalar tarafından İstanbul Adalet Sarayı'na getirildi. 
     Sıkı güvenlik önlemleri altında bu sanıkları duruşmanın yapılacağı İstanbul 6. Ağır Ceza Mahkemesi'nin salonuna alan İstanbul 8. Ağır Ceza Mahkemesi heyeti, daha sonra mübaşir aracılığıyla koridorda bekleyen tutuksuz sanıkları salona davet ettirdi. 
     Avukat ve izleyicilerin de salondaki yerlerini almalarından sonra saat 11.30'da başlayan duruşmada, sanıkların kimlik tespitlerinin yapılmasına geçildi. 

     
</TEXT>
</DOC>
