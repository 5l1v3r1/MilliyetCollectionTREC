<DOC>
<DOCNO> 244917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/yasam/yas04.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda zorba dehşeti 
</HEADLINE>
<TEXT>


İlköğretim okulunu basan saldırganlar, bir öğrenciyi bıçakla yaralayıp sopalarla dövdü 

MURAT EĞİLMEZ İzmir DHA 

İzmir İkiçeşmelik'teki Kestelli Şerife Eczacıbaşı İlköğretim Okulu 8. sınıf öğrencileri, beden eğitimi dersini önceki gün bahçede yaptı. Okul dışından üç kişi, öğrencilerin oynadığı topu bahçe duvarından dışarı attı. 

Baltayla döndüler 
Öğrencilerden F.D., "Bunu yapmaya hakkınız yok" deyince, üç kişi delikanlıyı kırık şişeyle boğazından yaralayıp öğretmenlerin müdahalesiyle kaçtı. Bir süre sonra ellerinde balta ve sopalarla beş kişi olarak geri dönen ve bahçe kapısının zincirini baltayla kıran saldırganlar, kantini bastı. Sopalarla F.D'yi öğretmenlerin ve arkadaşlarının gözü önünde döven saldırganlar, daha sonra kaçtı. F.D. hastaneye kaldırılırken, olayla ilgili soruşturma başlatıldı. 
Geçen ay okulun 15 camının kırıldığı, ders sırasında sınıfların taşlandığı, Müdür Yardımcısı Suat Korkmaz'ın bahçedeki otomobilinin camlarının parçalandığı öğrenilirken, okul yetkilileri güvenliğin artırılmasını istedi. 


</TEXT>
</DOC>
