<DOC>
<DOCNO> 231459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas11.html </URL>
<DATE> 2004/04/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Moda akımına ''çekmiş tişört'' neden olmuş .. 
</HEADLINE>
<TEXT>

     Bir dönem tüm dünyayı kasıp kavuran ''Flashdance'' tişörtlerinin çamaşır makinesinde çektiği için başrol oyuncusu tarafından kesildiği ortaya çıktı. 
     Internetteki ''imdb'' sitesinin haberine göre, ''Flashdance'' filminin yıldızı Jennifer Beals, 1980'li yıllarda gençlerin üzerinden çıkmayan ''Flashdance'' tişörtlerinin aslında çamaşır makinesinin kurbanı olduğunu itiraf etti. 
     Filmde yakası paramparça, sarkık, gri tişörtün tamamen kendi eseri olduğunu belirten Beals, çekime gelmeden önce yıkadığı tişörtü çabuk kuruması için kurutma makinesine attığını belirtti. 
     Ancak tişörtü makinede unuttuğunu anlatan 40 yaşındaki ünlü yıldız, ''Kurutucudan çıkardığımda tişörtün çektiğini gördüm. Kafamı bile sokamıyordum. Bunun üzerine deliği makasla büyüttüm ve tişörtü iyice çekiştirerek uzattım'' dedi. 
     Bu hatasının bir moda akımına yol açmasını beklemediğini de ifade eden Jennifer Beals, ''Birdenbire moda oldu, ben de şaşırdım'' açıklamasında bulundu. 
     1983 yılında gösterime giren ''Flashdance'' adlı film, gündüz tamircilik, gece dansçılık yapan bir genç kızın yükselişinin hikayesini işliyordu. Sonradan pekçok benzeri çevrilen ünlü film, tüm dünyada olduğu gibi Türkiye'de de gişe rekorları kırmıştı. 

     
</TEXT>
</DOC>
