<DOC>
<DOCNO> 241375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko10.html </URL>
<DATE> 2004/05/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
TOKİ, Nevşehir konutlarını satışa çıkardı... 
</HEADLINE>
<TEXT>

     Başbakanlık Toplu Konut İdaresi TOKİ Başkanlığı, Nevşehir-Merkez toplu konut projesi kapsamında toplam 504 adet konutu, satmak üzere ihale açtı. 
     Teslim süreleri sözleşme tarihinden itibaren 12 ay olarak belirlenen konutların satışı, kura yöntemiyle gerçekleştirilecek. 
     Brüt 127.11 metrekarelik D tipi 3 odalı konutların satış bedelleri en düşük 47.9 milyar lira ile en yüksek milyar lira arasında değişiyor. 
     K tipi 3 odalı konutların satış bedelleri ise en düşük 36.9 milyar lira ile en yüksek 41.3 milyar lira arasında değişiyor. 
     Söz konusu ihalede, satış sırasında konut bedellerinin yüzde 10, yüzde 15 veya yüzde 25'i oranlarındaki peşinatlar alıcının tercihine göre yatırılacak. 
     Başvurular 7-18 Haziran 2004 tarihleri arasında Ziraat Bankası A.Ş'nin yetkili şubelerince kabul edilecek. 
     İstekliler Ziraat Bankası A.Ş'nin yetkili şubelerine başvurarak K ve D tipi konutlar için 2 milyar lira tutarındaki başvuru bedelini 7-18 Haziran 2004 tarihleri arasında ödeyerek, seçilen konut tipine göre Satın Alma Talep ve Yüklenim belgesi imzalayacaklar. 
     Kura sonucunda konut satın alma hakkı kazananlar, proje üzerinden konut seçimini 5 Temmuz-5 Ağustos 2004 tarihleri arasında, Konut Alma Hakkı ve Seçme Önceliği kurası ile belirlenen sıralamaya göre gerçekleştirilecekler. 
     Seçimini yapan konut alıcıları, tercih ettikleri yüzde 10-15 veya 25 oranındaki peşinat bedelinden başvuru bedeli düşüldükten sonra kalan peşinat bedelini, 6 Temmuz-6 Ağustos 2004 tarihleri arasında Ziraat Bankası Nevşehir şubesine yatırarak gayrimenkul satış sözleşmesini imzalayacaklar. 
     Borç bakiyesi aylık taksitler halinde 120 ay boyunca ödenecek. Borç bakiyesi ve aylık taksitler her yılın Ocak ve Temmuz aylarında olmak üzere yılda iki kez, bir önceki 6 aylık dönemdeki memur maaş artış oranına göre artırılacak. 
     İlk taksitler sözleşme imzalama gününe göre Ağustos ve Eylül 2004 tarihinde, ilk 6 aylık dönemsel artış ise Ocak 2005 tarihinden itibaren başlatılacak. 
     Söz konusu ihalede, kura sonucunda konut alma hakkı kazanamayanların başvuru bedelleri, başvuru sahiplerine 1 Temmuz 2004 tarihinden itibaren iade edilecek. 
     
</TEXT>
</DOC>
