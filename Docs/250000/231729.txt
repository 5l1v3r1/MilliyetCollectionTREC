<DOC>
<DOCNO> 231729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo10.html </URL>
<DATE> 2004/04/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Basketbol... Türkiye Kupası'nda Dörtlü Final mücadelesi yarın başlıyor 
</HEADLINE>
<TEXT>

     Basketbolda 19. Erkekler Türkiye Kupası'nda ''Dörtlü Final'' mücadelesi, yarın Konya'da başlayacak. 
     Selçuk Üniversitesi Spor Salonu'nda düzenlenecek ''Dörtlü Final''de, sezon başında yapılan ilk tur grup maçlarında birinci olan Ülkerspor, Galatasaray, Türk Telekomspor ve Efes Pilsen takımları mücadele edecek. 
     ''Dörtlü Final''in ilk gününde saat 14.30'da Galatasaray ile Ülkerspor, 16.30'da da Efes Pilsen ile Türk Telekomspor karşı karşıya gelecek. 
     Karşılaşmaları kazanacak takımlar, 18 Nisan Pazar günü saat 16.00'da başlayacak finalde, kupa şampiyonluğu için mücadele verecek. Kupadaki 3 karşılaşma da TRT-2'den naklen yayınlanacak. 
     
     ''DÖRTLÜ FİNAL''E NASIL GELDİLER 
     İlk kez bu organizasyona evsahipliği yapacak olan Konya'da, kupa şampiyonluğu için mücadele edecek takımlardan Ülkerspor, 1. turda Adapazarı'ndaki A Grubu'nda, TOFAŞ'ı 90-70, Aras İTÜ'yü 75-69 ve Fenerbahçe'yi de 77-60 yenerek grup birincisi oldu. 
     Galatasaray, Giresun'daki B Grubu'nda Ankara Büyük Kolej'i 88-64 ve Darüşşafaka'yı 87-63 yenerken, Tuborg Pilsener'e 80-70 yenilmesine karşın averajla grup birinciliğini elde etti. 
     Türk Telekomspor, Mersin'deki C Grubu'nda Mülkiyespor'u 86-67, İstanbul Tekelspor'u 96-89 ve OYAK Renault'yu 81-68, Efes Pilsen ise Muğla'daki D Grubu'nda Erdemirspor'u 86-60, Beşiktaş'ı 96-75 ve Pınar Karşıyaka'yı da 89-75 yenerek grup birinciliğine ulaştı. 
     
     KUPANIN TARİHÇESİ 
     İlk kez 1966-67 sezonunda düzenlenen ve o yıl Fenerbahçe'nin şampiyonluğuyla sonuçlanan organizasyona, 1972'den 1991 yılına dek ara verildi. 
     1991-92 sezonunda yeniden oynanmaya başlanan ve o yıl Şişecam Paşabahçe'nin şampiyonluğu elde ettiği kupada, 1992-93 sezonundan itibaren şampiyon takım ''Dörtlü Final'' uygulamasıyla belirlendi. 
     
     EN FAZLA KAZANAN EFES PİLSEN 
     Şimdiye dek 18 kez düzenlenen kupada 6 kezle Efes Pilsen, en fazla şampiyonluğu elde eden takım oldu. 
     Efes Pilsen'in yanısıra kupada TOFAŞ 3, Galatasaray ve İTÜ 2'şer, Fenerbahçe, Ülkerspor, Altınordu, TED Kolejliler ve Şişecam Paşabahçe de 1'er kez mutlu sona ulaştı. 
     Türkiye Kupası'nda şimdiye dek yapılan organizasyonlar ve şampiyon olan takımlar şöyle 
     1966-67 Fenerbahçe-Muhafızgücü 84-67, 65-76. 
     1967-68 Altınordu-Muhafızgücü 71-56, 63-67. 
     1968-69 İTÜ-Galatasaray 64-56. 
     1969-70 Galatasaray-İTÜ 86-83. 
     1970-71 İTÜ-Beşiktaş 74-69. 
     1971-72 TED Kolejliler-Beşiktaş 64-68, 68-56. 
     1991-92 Şişecam Paşabahçe-NASAŞ Spor 79-71 İstanbul . 
     1992-93 TOFAŞ-NASAŞ Spor 90-64 Trabzon . 
     1993-94 Efes Pilsen-Fenerbahçe 81-76 Mersin . 
     1994-95 Galatasaray-Mavi Jeans Ortaköy 66-54 İzmir . 
     1995-96 Efes Pilsen-PTT Türk Telekomspor 89-63 Ankara . 
     1996-97 Efes Pilsen-Fenerbahçe 84-71 Kütahya . 
     1997-98 Efes Pilsen-PTT Türk Telekomspor 71-67 Adana . 
     1998-99 TOFAŞ-Fenerbahçe 77-75 Samsun . 
     1999-00 TOFAŞ-Ülkerspor 72-54 Mersin . 
     2000-01 Efes Pilsen-Türk Telekomspor 85-78 Bursa . 
     2001-02 Efes Pilsen-Darüşşafaka 78-74 İstanbul . 
     2002-03 Ülkerspor-Türk Telekomspor 79-63 Ankara . 
     
</TEXT>
</DOC>
