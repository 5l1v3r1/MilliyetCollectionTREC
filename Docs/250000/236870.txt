<DOC>
<DOCNO> 236870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko07.html </URL>
<DATE> 2004/05/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsa'da bu hafta, Nisan ayı enflasyon verileri ve gelişmekte olan piyasaları yakından ilgilendiren ABD'deki olası faiz artırımına ilişkin ABD Merkez Bankası'ndan FED gelecek açıklamalar yakından izlenecek. 
     Gedik Yatırım Menkul Değerler tarafından hazırlanan haftalık strateji raporunda, İMKB Ulusal 100 Endeksi'nin geçen hafta yüzde 7,25 oranında gerileyerek, 18,022.69 puan seviyesinden kapandığı hatırlatıldı. 
     Raporda, Kıbrıs referandumunda KKTC'den ''evet'', Rum kesiminden ''hayır'' çıkmasına karşın AB, ABD ve Birleşmiş Milletler'den ambargonun kalkması ya da tanınma yönünde net bir tavır çıkmamasının, ABD'nin olası faiz artırımının Türkiye gibi gelişmekte olan ülkelere sermaye akışını olumsuz yönde etkileyebileceği beklentisiyle Türkiye eurobondlarında yaşanan sert düşüşlerin, cari açık konusunda yapılan uyarıların ve döviz kurlarındaki dalgalanmanın hisse senetleri piyasasındaki gerilemede etkili olduğu belirtildi. 
     Hisse senetleri piyasasında yaşanan son düşüşün temel sebebinin, son sekiz ayda yüksek oranda prim yapan endeks üzerinde etkili hisselerdeki düzeltme ve endeksin orta vadeli yükseliş trendini değiştirmesi olduğu ifade edilen raporda, şöyle denildi 
     ''Bu hafta piyasaları etkileyebilecek değişkenlere baktığımızda, bugün açıklanacak olan Nisan ayı enflasyon verileri ve Salı günü yapılacak FED toplantısının önemli olduğu görülüyor. 
     Nisan ayı için enflasyon tahminleri yüzde 1.3-1.5 arasında değişiyor. Verilerin bu tahminlerin altında çıkması halinde bono ve hisse senetlerinde küçük çaplı alımlar gözlenebilir. 
     Ancak esas önemli konu ABD'nin faiz artırımı olduğundan, enflasyon iyi de çıksa etkisi sınırlı kalabilir. ABD'nin faiz artırım beklentisi fiyatlara bir ölçüde yansımış olmasına karşın 0,5'in üzerindeki bir artırımın Türk Lirası piyasalarındaki rahatsızlığı artıracağı muhakkak.'' Raporda yer alan endeksin teknik analizinde, 17,900-18,000 aralığının bu hafta için önemli olduğu ifade edilerek, şu görüşlere yer verildi 
     ''Piyasa bu seviyeyi destek yapmayı başarabilirse kısa vadeli bir toparlanma ya da yatay hareket söz konusu olabilir. Ancak 17,900 seviyesinin altındaki seyirlerde 16,500-16,700 aralığına gerileme riskinin sürdüğünü düşünüyoruz. İlk direnç 18,200, ikinci direnç 19,200 civarında bulunmaktadır.'' 
     
</TEXT>
</DOC>
