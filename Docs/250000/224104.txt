<DOC>
<DOCNO> 224104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/dunya/dun01.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, Rusya'yı 9 parça yapacak 
</HEADLINE>
<TEXT>

   Kremlin, ülkeyi 9 bölgeye ayırmayı ve Putin'e 3. dönem liderlik şansı vermek için devlet başkanlığını kaldırıp 'Devlet Konseyi' kurmayı planlıyor 
      CENK BAŞLAMIŞ Moskova 

   
   Kremlin, yerel yöneticileri zayıflatmak, idari yapıyı yenilemek ve Devlet Başkanı Vladimir Putin'in üçüncü dönem için iktidarda kalmasını sağlamak amacıyla adeta yeni bir devlet kurma planı hazırladı. 
   Moskovskiy Novosti gazetesinin haberine göre, yakın gelecekte uygulanacak planla şu anda 89 bölgeden oluşan Rusya Federasyonu 9 bölgeye bölünecek. Devrim niteliğindeki idari reformla hem ülkenin daha kolay yönetilmesi, hem de bölgelerini prensliğe dönüştüren yerel liderlerin güçlerine tırpan vurulması hedefleniyor. 
   Gazete, bölgelerinde büyük birer ekonomik güce dönüşen yerel liderlerin siyasi olarak da bağımsız hareket etmeye başlaması olasılığının Kremlin'i korkuttuğunu yazdı. Moskovskiy Novosti, Kremlin stratejistlerinin planın ön uygulamasını aralıktaki parlamento seçimlerinde yaparak bazı bölgelerde referandum düzenlediğini belirtti. 
   Planın bir diğer önemli unsurunu, anayasaya göre 2008 yılında iktidardan ayrılması gereken Putin'in üçüncü dönem Kremlin'de kalmasını sağlamak oluşturuyor. Buna göre, Rusya'nın idari yapısının değiştirilmesinden sonra devlet başkanlığı kaldırılacak ve Yüksek Devlet Konseyi kurulacak. Putin, 2008 yılında yeni organın başkanlığını üstlenerek iktidarda kalmaya devam edecek. Gazete, dokuz bölgenin başına getirilecek Kremlin temsilcilerinin isimlerini de yayımladı. 
   
   
   
</TEXT>
</DOC>
