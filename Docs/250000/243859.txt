<DOC>
<DOCNO> 243859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonyas13.html </URL>
<DATE> 2004/05/29/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
İstanbul'un Fethinin 551. Yıldönümü için yürüyüş düzenlendi 
</HEADLINE>
<TEXT>

     Eminönü Belediyesi'nce, İstanbul'un fethinin 551. yıldönümü nedeniyle ''Fetih Yürüyüşü'' düzenlendi. 
     Yürüyüş, Mehter Takımı eşliğinde Eminönü Belediyesi önünden, kalabalık bir vatandaş grubunun katılımıyla başladı ve Divanyolu Caddesi boyunca devam etti. 
     Turistlerin ve çevredeki vatandaşların ilgiyle izleyerek, zaman zaman alkışlarla tezahüratta bulunduğu kortej, Ayasofya Müzesi önüne kadar geldi. Burada kılıç-kalkan ekibi gösteri sunarken, Mehter Takımı konser verdi. 
     Eminönü Belediye Başkanı Ramazan Er, fethin 551. yıldönümünü kutlamak amacıyla böyle bir etkinlik düzenlediklerini belirterek, ''Şanlı tarihimizi canlandırmak ve geleceğe ışık tutmak açısından bu tür etkinlikleri önemsiyoruz. Güzel bir gün, güzel bir etkinlik oldu'' dedi. 
     Etkinlik, Sultanahmet'teki havai fişek gösterisiyle son buldu. 
     
</TEXT>
</DOC>
