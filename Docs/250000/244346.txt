<DOC>
<DOCNO> 244346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/siyaset/siy07.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'12 Eylül, gençliği temelden sarstı' 
</HEADLINE>
<TEXT>


Toplum ve gençlik üzerine yaptığı araştırmaları bir kitapta toplayan Profesör İbrahim Armağan'a göre 12 Eylül, gençliği kimlik bunalımına sürükledi... 

İZMİR DHA 


Uluslararası Stratejik Araştırma Danışma ve Eğitim Merkezi USADEM Müdürü Prof. İbrahim Armağan, 12 Eylül 1980'deki askeri darbeyle birlikte gençliğin temel değerlerinde büyük çöküş yaşandığını kaydetti. 

Kimlik bunalımı 
Ege Üniversitesi'nde Sosyoloji Bölümü'nü kurduğu 1977'den bu yana yaptığı araştırmalarını "Gençlik Gözüyle Gençlik 21. Yüzyıl Eşiğinde Türkiye Gençliği" adlı kitapta toplayan Prof. Armağan, Türkiye'deki sosyolojik gelişmelerden ve ekonomik sorunlardan en çok etkilenen kesimin gençlik olduğunu belirtti. Prof. Armağan, 12 Eylül'ün gençliği toplumsal yaşamın karar sürecinin dışına ittiğini ve kimlik bunalımına sürüklediğini belirterek, "Gençliğin sorunları son 25 yılda arttı, gençlik unutuldu. Türkiye'de gençlik konusunda da devrimsel dönüşümlere ihtiyaç var. Gençliğin önünü açmak için önce eğitimde bir devrim yapılması gerekir. Katılımcı ve demokratik eğitim sistemi olmadan, toplumun demokratikleşmesi mümkün değil. Siyasal yozlaşmanın önünü almanın yollarından biri de siyasetin gençleştirilmesi" diye konuştu. 



</TEXT>
</DOC>
