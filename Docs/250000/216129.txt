<DOC>
<DOCNO> 216129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy08.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer İslamla Batı karşıt değil 
</HEADLINE>
<TEXT>

   D-8'de konuşan Cumhurbaşkanı, "İslam adına şiddete başvuranların İslamı temsil etmedikleri görülmelidir" dedi... 
      ÖNDER YILMAZ Tahran 

   
   İran'daki D - 8 Dördüncü Doruk Toplantısı'na katılan Cumhurbaşkanı Ahmet Necdet Sezer, İslam ile Batı arasında bir karşıtlık olduğu savının yanıltıcı olduğunu belirterek "Müslüman ülkelerin Batı'da daha iyi anlaşılabilmesi için, İslam adına şiddete başvuranların İslamı temsil etmedikleri görülmelidir" dedi. 
   Sezer, toplantıda İslam ülkeleriyle Batı'nın önyargıdan arınması gerektiğini vurguladı ve bu amaca ulaşmak için atılacak adımların başında farklı toplumların birbirlerini tanımaları gerektiğini kaydetti. 
   Açılış konuşmasını yapan İran Cumhurbaşkanı Muhammed Hatemi de "Adalet liberal demokratik ve özgür toplumla sağlanır. Bilgi çağı adaleti artırabilir. Teknolojik gelişme ve bilgi, global farklılıkları ortadan kaldırmaktadır" dedi. 
   
   "ABD'yi Türkiye eğitebilir" 
   Hatemi, PKK'nın İran'ı üs olarak kullanamayacaklarını söyledi. İran Dışişleri Bakanı Kemal Harrazi de "Türkiye'nin yapabileceği diğer ülkelerin şu ana kadar yaptıklarıdır. Türkiye, ABD yönetiminin İran hakkındaki yanlış bilgilerini, İran'ın oynadığı rolü ve onların kafalarındaki şüpheleri giderecek şekilde bilgilendirirse, ilişkiler düzelebilir. ABD'lilerin kafalarında yarattığı yanlış imgeler var. ABD'nin İran'la ilgili doğru persektifi yok. Türkiye, ABD'li yetkililerle iyi ilişkiler sayesinde onları eğitebilir" diye konuştu. 
   
   
   
</TEXT>
</DOC>
