<DOC>
<DOCNO> 249432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/soneko15.html </URL>
<DATE> 2004/06/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Almanya'da yaşayan Türkler'in ekonomik gücü... 
</HEADLINE>
<TEXT>

     Alman Haber Ajansı DPA , ülkede yaşayan Türklerin ekonomik gücü ile ilgili özel haber yaptı. 
     Francisca Zecher imzasıyla yayınlanan haberde, çoğu Almanın kafasında Türklerin genelde hala sadece döner ve manav işlettikleri görüşünün yaygın olduğu, ancak Türklerin kurduğu şirketlerin Almanya'da büyük bir ekonomik güç haline geldiği belirtildi. 
     Haberde, merkezi Essen kentinde bulunan Türkiye Araştırmalar Merkezi'nin TAM verilerine göre, Almanya'da yaşayan yaklaşık 2 milyon 600 bin Türkün 60 bininin şirket kurduğu, yaklaşık 300 bin kişiye istihdam imkanı sunduğu ve her yıl yaklaşık 26 milyar euro gelir sağladığı hatırlatıldı. 
     Berlin-Brandenburg Türk-Alman İşadamları Birliği'nden TDU Suat Bakır'ın, ''Yaklaşık 140 bin Türkün yaşadığı Berlin'de Türk şirketleri yaklaşık 4 milyar euro gelir sağlayarak kentteki GSMH'nin yaklaşık 5'te 1'ini oluşturuyor. Bir çok Türk 1990'lı yılların başında bağımsız iş yapmaya başlayarak işsizlikten kurtulmaya çalıştı. İkinci kuşak Türkler daha iyi eğitimli oldukları için satışları arttırdı ve Almanları da tüketici olarak kazanmaya başladı'' şeklinde konuştuğu bildirildi. 
     Türk-Alman Sanayi ve Ticaret Odası'ndan Gülay Yasin ise Türkiye'nin AB üyeliğinin Almanya'ya yarayacağına dikkat çekerek, çok sayıda Türk şirketinin iyi ekonomik ilişkilerden dolayı Avrupa'daki bağlantılarını Almanya üzerinden yapmak istediğini söyledi. 
     Beys adlı pazarlama şirketinden Burhan Gözüakça da Türklerin tüketici olarak da gözardı edilmemelerini belirterek, Türkler arasında 40 yaşın altındaki tüketici oranının Almanlardan daha fazla olduğuna işaret etti. 
     Haberde ayrıca, Alman şirketlerinin, Türk şirketlerinin potansiyelinden henüz yeteri kadar istifade etmedikleri görüşüne de yer verildi. 
     
</TEXT>
</DOC>
