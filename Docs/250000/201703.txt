<DOC>
<DOCNO> 201703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur25.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisi olmayan İlahiyat Fakültesi dekanı anlatıyor... 
</HEADLINE>
<TEXT>

     Osmangazi Üniversitesi OGÜ İlahiyat Fakültesi Dekanı Prof. Dr. Mehmet Maksudoğlu, kurulduğu 7 yıldan bu yana ülkede ihtiyaç olmadığı için öğrenci alımına izin vermeyen YÖK'ün artık bu soruna çözüm bulması gerektiğini söyledi. 
     Maksudoğulu, AA muhabirine yaptığı açıklamada, OGÜ bünyesinde 1995 yılında DYP-SHP koalisyon hükümeti döneminde kuruluş izni verilen İlahiyat Fakültesi'ne 1996 eylülde kurucu dekan olarak atandığını belirtti. Maksudoğlu, bina, akademik ve idari personel ihtiyaçları tamamlanan fakülteye öğrenci kabul edilmesi için üniversite senatosundan karar alındığını, ancak YÖK'ün ülkede ihtiyaç olmadığı gerekçesiyle izin vermediğini kaydetti. 
     Fakülteye 40-50 öğrenci almak için her yıl üniversite senatosundan karar alınmasına karşın YÖK'ün ısrarla bu kararı onaylamadığını ifade eden Maksudoğlu, şöyle devam etti 
     ''Kurulduğu 7 yıldan bu yana ülkede ihtiyaç olmadığı için öğrenci alımına izin vermeyen YÖK, artık buna bir çözüm bulmalıdır. Cumhurbaşkanlılığı, Başbakanlık ve Milli Güvenlik Kurulu Genel Sekreterliği gibi 20 kuruma dilekçe yazmama rağmen bir sonuç alamadım. Bütün yetki YÖK'te olduğu için elimiz kolumuz bağlı. Üniversitelerin görevi öğretim ve araştırmadır. Öğrenci olmayınca öğretim üyeleri olarak tüm zamanımızı akademik çalışmalara ayırıyoruz.'' 
     
     ''TÜRK DÜNYASINA YÖNELEBİLİRİZ'' 
     Maksudoğlu, YÖK'ün izin vermesi durumunda fakültede Tatarca olarak bilinen Kıpçak lehçesiyle Türki Cumhuriyetlerinden kabul edilecek öğrencilere öğretim verebileceklerini anlatarak, şöyle devam etti 
     ''Bunun için altyapımız var. Benim dışımda fakültede 2 öğretim üyesi Kıpçak lehçesiyle eğitim verebilecek düzeyde. Dışarıdan alacağımız iki öğretim üyesiyle de bu sayıyı artırıp fakülteyi daha işlevsel hale getirebiliriz. Kırgızistan, Kazakistan, Azerbaycan, Kırım, Tataristan, Özbekistan ve Türkmenistan'dan alınacak 5'er erkek öğrenciye rahatlıkla eğitim verebiliriz.'' 
     
     İLAHİYAT FAKÜLTELERİNİN DURUMU... 
     Türkiye'deki birçok ilahiyat fakültesinde çok sayıda öğretim görevlisi bulunmasına karşın ihtiyaç olmadığı düşüncesiyle öğrenci sayısının azaltılmaya çalışıldığını ifade eden Maksudoğlu, 60 öğretim görevlisi olan 19 Mayıs Üniversitesi İlahiyat Fakültesi'ne 1500 öğrenci kapasitesine karşın 30, 100'ün üzerinde öğretim görevlisi bulunan Marmara Üniversitesi'nin 3 bin öğrenci kapasitesine karşın 200 öğrenci kontenjanı tanındığını bildirdi. 
     Maksudoğlu, Diyanet İşleri Başkanlığı'nın aldığı karar doğrultusunda artık müftü ve imamların ilahiyat mezunu olması gerektiğini anımsatarak, ''Bu fakültelerden mezun olan öğrenciler okullarda din bilgisi ve ahlak öğretmeni, müftü veya imam olabilir. Diyanet İşleri Başkanlığı'nın binlerce boş kadrosu var. Bu durum göz önüne alındığında ihtiyaç olacağını düşünüyorum.'' Yeni hükümetin bu konuya daha sıcak bakacağını ve ilahiyat fakültelerinin durumu ile ilgili yeni düzenleme yapabileceğini umut ettiğini belirten Maksudoğlu, amaçlarının İngilizce ve Arapça'yı çok iyi bilen donanımlı öğrenci yetiştirmek olduğunu bildirdi. 
     
</TEXT>
</DOC>
