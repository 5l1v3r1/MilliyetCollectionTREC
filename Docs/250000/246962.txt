<DOC>
<DOCNO> 246962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas02.html </URL>
<DATE> 2004/06/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Büyük müzayede bugün Titanik'in malları bunlar... 
</HEADLINE>
<TEXT>

     Titanik gemisinden günümüze kadar ulaşmayı başaran bazı eşyalar New York'ta bugün düzenlenecek açık artırmayla satılacak. 
     Guernsye's müzayede firması tarafından düzenlenecek açık artırma, Titanik yolcularından bazılarını kurtarmayı başaran Carpathia gemisinin Amerika kıyısında ilk fener ışığını gördüğü Manhattan'ın güneyindeki South Street Seaport'da bulunan Titanik müzesinde düzenlenecek. 
     Kolleksiyoncular, açık artırmada Titanik gemisine ait yemek mönüleri, porselenler ve sanat eserlerinin yanı sıra, can yeleği, S.S Titanik yazan bir cankurtaran sandalı yazısı ve ceset torbası gibi parçalar bulabilecekler. 
     Ayrıca, Titanik'in bir güverte şezlongu da açık artırmaya sunulacak. Titanik filmindeki güverte şezlonglarına model olan parçanın 50 ila 60 bin dolara alıcı bulması bekleniyor. 
     
</TEXT>
</DOC>
