<DOC>
<DOCNO> 202996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko36.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Dalgalı kur rejimini biz de rahatlıkla yapabiliriz 
</HEADLINE>
<TEXT>

     Merkez Bankası Başkanı Süreyya Serdengeçti, liradan sıfır atılmasının enflasyonla mücadeleye yardımı konusunda çok fazla bir şey beklemediklerini söyledi. 
     Serdengeçti, ''Para Politikaları'' konulu konferansta, son aylardaki aylık enflasyon rakamlarının yüzde 1'lik kısmının her zamanki risk unsurları olarak görülen gıda ve tarım fiyatlarındaki artıştan kaynaklandığını kaydetti. 
     Bu iki kalemin düşük gerçekleşmesi durumunda enflasyon oranlarının daha da düşük çıkacağını belirten Serdengeçti, enflasyon rakamlarındaki genel düşme eğiliminin, uygulanmakta olan ekonomik programın yolunda gittiğini gösterdiğini ifade etti. 
     Serdengeçti, enflasyon konusunda aksi bir ihtimali düşünmek istemediklerini ifade ederek, ''Bu kez bu iş olmaktadır. Olmak zorundadır. Enflasyon oranlarındaki düşüş artık kalıcı bir hal almıştır. Gelecekte de bu düşüş devam edecektir. Yeter ki programdaki disiplini elden bırakmayalım'' dedi. 
     Geçmişteki ekonomik uygulamaların sonuca ulaşmaması nedeniyle kamuoyunda bir güven sorunu yaşandığını anlatan Serdengeçti, ekonomide ortaya çıkan olumlu veriler sayesinde piyasaların uygulanan programa bu kez gerçekten inanmaya başladığını, bunun aynı zamanda kendilerine olan güveni artırdığını bildirdi. 
     
     DALGALI KUR REJİMİ 
     Bugün uygulanan kur rejimi çerçevesinde döviz kuru rejimi seçiminin Hükümet ile Merkez Bankası tarafından yapıldığını belirten Serdengeçti, döviz kurunun uygulanmasının ise Merkez Bankası'na ait olduğunu söyledi. 
     Döviz kurlarının düzeyini, ekonominin temelleri, uygulanan ekonomik program ve beklentilerin belirlediğini ifade eden Serdengeçti, Türkiye'de 2001 yılında yaşanan ekonomik kriz sonrasında uygulamaya geçen bu sistemin benimsenmesinin kolay olmadığını kaydetti. 
     Serdengeçti, '' bu bizde olmaz diyenler oldu. Her kur rejiminin avantaj ve dezavantajları vardır. Ben başkalarının yaptığı şeyi bizim neden yapamayacağımızı anlamış değilim. Dalgalı kur rejimini başkaları yapabiliyorsa biz de rahatlıkla yapabiliriz. Bugüne kadar da bunu gayet iyi gösterdiğimizi düşünüyorum'' dedi. 
     Döviz kurunun özellikle dış ticarette rekabetin tek ve en önemli unsuru olmadığını belirten Serdengeçti, yurt dışına mal satan firmalar için döviz kuruyla birlikte ürünün niteliksel ve yapısal unsurlarının da büyük önem taşıdığını anlattı. 
     
     LİRADAN SIFIR ATILMASI 
     Toplantı sırasında liradan sıfır atılmasıyla ilgili bir soru üzerine Serdengeçti, şunları söyledi 
     ''Merkez Bankası yıllardan beri bu konu üzerinde çalışıyor. Eninde sonunda bir gün bunu yapmamız gerektiğini biliyorduk. Paramızın çok sıfırlı olması ne kadar zorluklar getiriyorsa söz konusu düzenleme ile de bu sorunları ortadan kaldırmayı hedefliyoruz. Ancak liradan sıfır atılmasının enflasyonla mücadeleye yardımı konusunda çok fazla bir şey beklemiyoruz. Bu uygulama, Hükümetin ve Merkez Bankası'nın enflasyonla mücadelede ne kadar kararlı olduğunun göstergesidir.'' Toplantının ardından Konya Sanayi Odası Başkanı Ahmet Şekeroğlu, Serdengeçti'ye semazen figürleri bulunan bir tablo hediye etti. 
     Toplantıya, Konya Ticaret Odası Başkanı Hüseyin Üzülmez, bankaların Konya temsilcileri ile sanayici ve işadamları katıldı. 

     
</TEXT>
</DOC>
