<DOC>
<DOCNO> 220585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur35.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kadınlar Günü, şölenlerle kutlandı 
</HEADLINE>
<TEXT>

     Manisalı kadın derneklerinin oluşturduğu Dayanışma Birliği, Dünya Kadınlar Günü kutlamaları çerçevesinde Osmancalı Köyü'nde şölen düzenledi. 
     Dünya Kadınlar Günü kutlama programı çerçevesindeki şölene, Manisa Valisi Orhan Işın'ın eşi Aysel Işın'ın önderliğindeki Manisalı kadın derneklerinin oluşturduğu Dayanışma Birliği, Celal Bayar Üniversitesi öğretim üyeleri, öğrencileri ve halk oyunları ekibi de katıldı. 
     Osmancalı, Maldan, Durasallı ve Akçaköylü kadınların katılımıyla yörük çadırının kurulduğu, gözlemelerin, mantıların, tatlıların yenilip, ayranların içildiği şölende, köylü kadınların el emeği göz nuru eserleri de satışa sunuldu. 
     Aysel Işın, şölende yaptığı konuşmada, ''Tüm dünyada kadın şiddete maruz kalıyor. Sıkıntılar hep aynı. Kadınlarımızın yükü erkeklere oranla çok fazla. Her şeye rağmen kadınlarımız azmetmekte, çok çalışıp tüm sorunların üstesinden gelmek için büyük çaba sarf etmektedir'' dedi. 
     Yuntdağlılar Derneği Başkanı Hüsamettin Elmas da, Dünya Kadınlar Günü etkinliklerinin Yuntdağı'nda düzenlenmesi nedeniyle büyük onur duyduklarını bildirdi. 
     Şölende, Celal Bayar Üniversitesi CBÜ Halk Oyunları ekibinin gösterisinin yanı sıra Türk Halk Müziği konseri verildi. 
     
</TEXT>
</DOC>
