<DOC>
<DOCNO> 203361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yazar/dundar.html </URL>
<DATE> 2003/12/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Dili dışarda, kendi içerde... 
</HEADLINE>
<TEXT>

   
   Aziz Nesin'in 88. yaşgününü kutladık. Ve Türkiye, ona layık bir haberle andı ünlü mizahçıyı... 
   Kürtçe serbest bırakıldı ya... İnsan Hakları Haftası kapsamında Diyarbakır'da bir Kürtçe öykü yarışması düzenlendi. Yarışmada köy hayatını ve aşk duygularını anlatan üç yazarın öyküleri ödüle layık bulundu. Ancak önceki günkü ödül törenine üç yazar da gelemedi. 
   Neden mi 
   Üçü de hapisteydi de ondan... 
   Dilleri dışarı çıkmış, ancak henüz kendileri çıkamamıştı. 
   Bir başka deyişle Kürtçe serbestti konuşmanın bedelini ödemeye hazır olmak kaydıyla... 
   
   Türkiye bu konuda bir samimiyet sınavından geçiyor. 
   Avrupa itelemesiyle, yasalarda anti - demokratik hükümler ayıklanıyor, ancak bunun pek içe sindirildiği söylenemez. O "sinmemişlik" yüzündendir ki Ankara'nın ördüğü çoraplar, bürokrasinin dikenli tellerine takılıp sökülüyor. 
   Kürtçe dil kursu mu açılacak kurs binasının kapı boyunu alçak buluyor bürokrat... 
   Kürtçe afiş mi asılacak içeriğinde suç var mı yok mu bakmadan yasaklıyor bürokrat... 
   Kürtçe yayın mı yapılacak süresini, konusunu, sunucusunu düşman gibi denetliyor bürokrat... 
   Çocuğa Kürtçe isim mi konulacak "Bu harf bizim alfabede yok" diye direniyor bürokrat... 
   Son olarak "Türk vatandaşlarının günlük yaşamlarında geleneksel olarak kullandıkları dil ve lehçelerde" "Kürtçe" dememek için bulabildiğimiz tabir bu yayın yapılmasını düzenleyen RTÜK yönetmelik taslağında yayın süreleri ve türleri o kadar kısıtlanmış ve koşula bağlanmıştı ki Dışişleri itiraz etti. Demokratlığından değil, "AB normlarına uymaz" diye... 
   Çünkü artık diplomatlar iyi biliyor ki, bu haklara ilişkin her kısıtlama yarın Avrupa İnsan Hakları Mahkemesi'nden mahkumiyet kararı olarak dönecek ve ağır tazminatlar ödemek gerekecektir. 
   
   Hep söylenegeldiği gibi iş, bağnaz yasalardan kurtulmakla bitmiyor kafalardaki bağnazlıklardan da kurtulmak gerekiyor. Bunun için de yönetmelik değişikliğini aşan bir şeye, topyekün bir zihniyet değişikliğine ihtiyaç var. 
   Ne yazık ki, sadece devlet mekanizmasında değil, yurttaşların çoğunda da Kürtçe dil yasağının kaldırılmasının ülkeyi böleceği endişesi var. 30 bin cana malolmuş bir iç çatışmadan çıkmış bir ülkede bu endişeleri de doğal karşılamak gerek. 
   Ancak unutulmamalı ki, anadilini konuşmak, öğrenmek ve o dilde yayın yapıp izlemek uygar dünyada en temel insan hakları arasında sayılıyor artık... 
   Eski yasaklarla, sınır ötesi yayıncılığa direnmenin, ana dilde konuşulmasını engellemenin imkansız olduğu da ortada... 
   "Ben Türkiye yurttaşıyım" ortak kimliğine sahip herkesin, alt kimliklerini de koruma, yaşatma, geliştirme hakkı var. 
   Bir dili mahkum etmek bölücülüğü önlese, herhalde 80 yıl yasaklanmış bu dille bugün bölücülükten hiç söz etmememiz gerekirdi. 
   Bürokrasinin direnişe son verip acilen bu demokratikleşme çabalarını içselleştirmesi gerekiyor ki devlet, lokomotifi ayrı, vagonları ayrı yöne giden şaşkın bir katara dönmesin... 
   O gün gelinceye kadar, Kürtçe öykü yarışmasında ödül alan yazarları kutluyor ve "Allah kurtarsın" diyoruz. 
   
      
   
   
</TEXT>
</DOC>
