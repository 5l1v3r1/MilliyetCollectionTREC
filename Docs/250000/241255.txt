<DOC>
<DOCNO> 241255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonyas12.html </URL>
<DATE> 2004/05/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sertab Erener ve Athena, Berlin'deki 'Türk Günü Şenliği'nde... 
</HEADLINE>
<TEXT>

     Almanya'nın başkenti Berlin'de cumartesi günü yapılacak ''Türk Günü Şenliği''ne 2003 yılı Eurovizyon Şarkı Yarışması birincisi Sertab Erener ile bu yıl Eurovizyon'da 4. olan Athena grubu katılacak. 
     Şenlik İcra Komitesi'nin sözcüsü Suat Bakır, bugün Türkevi'nde düzenlenen basın toplantısında, biri tarihi Brandenburg Kapısı önünde kurulacak iki sahnede, ayrıca Neşet Ertaş, Demir Demirkan, Alişan, Ferhat, Tarık ve 4 Seven'in de şenlik boyunca konser vereceğini ve folklor gösterileri sunulacağını söyledi. 
     Bakır, cumartesi TSİ 13.00'te Humboldt Üniversitesi önünde başlayacak ve Brandenburg Kapısı önünde yapılacak etkinlikler ile TSİ 20.00'ye kadar sürecek olan şenliğe Almanya'dan 100 bin kişinin katılmasının beklendiğini belirtti. 
     Şenliğin tanıtımı amacıyla TRT ve Kanal D televizyonlarında, Almanya'da sanat, ekonomi ve politika alanında tanınan Türklerin yer aldığı 250 spot yayımlandığını ifade eden Bakır, şenlik için 2'şer bin Alman, Türk ve AB bayrağıyla 6 bin ''Türk Günü Şenliği'' logolu bayrak dağıtılacağını, bunun dışında bayrak kullanılmasına izin verilmeyeceğini kaydetti. 
     Şenlik İcra Komitesi'nin başkanlığını yapan Berlin Türk Cemaati TGB Başkanı Taceddin Yatkın da bu yıl üçüncüsü yapılacak ve ülke çapında faaliyet gösteren çok sayıda Türk derneğinin katılacağı şenliğin, Türklerin Alman toplumuna uyumunu ve Türkiye'nin Avrupa'ya entegrasyonunu desteklemek amacıyla düzenlendiğini söyledi. 
     
</TEXT>
</DOC>
