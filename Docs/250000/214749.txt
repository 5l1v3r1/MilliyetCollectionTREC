<DOC>
<DOCNO> 214749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko29.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergun Özen Daha yalın bir bankacılık kanununa ihtiyaç var 
</HEADLINE>
<TEXT>

     Garanti Bankası Genel Müdürü Ergun Özen, bankacılıkta daha yalın bir kanun yapma ihtiyacı bulunduğunu bildirdi. 
     Özen, BDDK Başkanı Tevfik Bilgin'in katılımıyla gerçekleşen görüşmenin ardından, gazetecilerin mevduat güvencesinin sınırlandırılmasına ilişkin sorularını yanıtlarken, ''50 milyar lira uygulaması Temmuz'da başlıyor. Ama buradaki nihai hedefler bunu AB normlarına, yani 20 bin Euro'ya indirmek. Bu da hep söylediğimiz birşey zaten'' dedi. 
     Bankacılık kanunuyla ilgili eleştirilere yönelik soru üzerine Özen, bu eleştirileri ikiye ayırmak gerektiğini belirterek, şu görüşleri dile getirdi 
     ''Tahsilat tarafına birtakım eleştirilerimiz olmuştu bizim bankacılar olarak. Ama diğer tarafa baktığımız zaman, AB normlarında gayet olumlu bir kanun bu. Birtakım, hakikaten anlaşılması zor tarafları var. Bir maddeye üç, dört yerde atıf yapılabiliyor. Daha basitleştirmek için, bir de bu TMSF tarafı nispeten ayrıldığı için daha temiz, yalın bir kanun yapma ihtiyacımız var. Olay bundan ibaret. Şu an baktığımız zaman örnekler ortada. Alman bankacılık kanuna bakın, Türk bankacılık kanuna bakın, çok benzerdir yani ve herkes Basel 2'ye doğru gidiyor. Bunun hazırlıkları var zaten.'' Türkiye Bankalar Birliği'nin ev sahipliğinde düzenlenen ve üye bankaların genel müdür ve genel müdür yardımcıları düzeyinde katılımın gerçekleştiği tanışma toplantısına, Mart ayından itibaren PTT Bank projesi hizmete girecek olan PTT Genel Müdürü İbrahim Şahin de katılarak bilgi verdi. 
     
</TEXT>
</DOC>
