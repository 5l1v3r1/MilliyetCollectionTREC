<DOC>
<DOCNO> 244899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/spor/bbas.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker burun farkıyla 70-69 
</HEADLINE>
<TEXT>


Turuncu-Yeşilliler, Play-Off finalinin ikinci randevusunda Efes Pilsen'i nefesleri kesen bir mücadele sonunda tek sayı farkla devirdi, seride durumu 2-1'e getirdi 


TURUNCU - Yeşilliler, Efes karşısında Play - Off finalinin ikinci maçında "kılpayı" kazandı, ilk galibiyetini alarak seriyi 2 - 1'e getirdi. Maça tutuk başlayan, ikinci çeyrekte dengeyi sağlayıp üçüncü periyotta Serkan ve Booker'ın üçlükleriyle üstünlüğü ele geçiren Ülker, son çeyrekte farkı dokuz sayıya kadar çıkardı. Pes etmeyen Efes, son üç dakika içinde üst üste basketlerle arayı kapadı, ancak son saniyede Alper'in üçlüğü potadan dönünce galibiyet tek sayı farkla Ülker'in oldu. Final serisinin üçüncü maçı cuma günü Abdi İpekçi Salonu'nda saat 19.30'da oynanacak. 

Maçın karnesi 
GÖKHAN TÜRE 

HAKEMLER Fatih Söylemezoğlu, Halil Baldemir, Zafer Yılmaz 
ÜLKERSPOR Serkan 8 17, Booker 7 12, Naumoski 6 9, Kerem Gönlüm 7 13, Blair 6 8, Rentzias 6 4, Tutku 6 7, Arda 5 
EFES PİLSEN Granger 8 25, Prkacin 7 14, Langdon 6 7, Kerem Tunçeri 6 10, Kaya 6 9, Alper 4 , Ender 5 , Ermal 5 4 
1.PERİYOT 19 - 15 E.Pilsen , 2.PERİYOT 32 - 30 E.Pilsen , 3.PERİYOT 56 - 54 Ülkerspor , MAÇ SKORU 70 - 69 Ülkerspor 
BEŞ FAUL Prkacin 37.07 ,ÜÇ SAYI Serkan 5 , Naumoski 3 , Booker, Tutku, Granger, Kerem Tunçeri 2 , Langdon 1 


Milliler'den çift idman 

A Milli Basketbol Takımımız, yeni coachu Bogdan Tanjevic yönetiminde önceki gün başladığı hazırlık çalışmalarını dünden itibaren yoğunlaştırdı. Abdi İpekçi Salonu'nda dünü çift antrenmanla geçiren Ay-Yıldızlı basketbolcular, akşam da Ülkerspor-Efes Pilsen, Play-Off final serisinin ikinci maçını izlediler. Sırp teknik adam, oldukça tempolu geçen antrenmanlarda tüm oyuncularla tek tek ilgilenirken birebir görüşmeler yaparak onları yakından tanımaya çalıştı. Milliler, bugünü de çift idman yaparak geçirecek. 

Demirel Yeniden yapılanacağız 

BASKETBOL Federasyonu Başkanı Turgay Demirel, basketbolu daha geniş kitlelere yaymak amacıyla ligleri yeniden yapılandıracaklarını söyledi. Demirel, TBL maçlarının üç il ve iki ilçede oynanacağını hatırlatarak, "Liglerdeki takım sayısının belirlenmesi için kulüp temsilcilerinden görüş alacağız. İkinci Lig için yaş sınırlaması getirmeyi planlıyoruz. NBA'de olduğu gibi TBL'deki en zayıf takıma, ikinci ligdeki en iyi oyuncuyu seçme şansı vereceğiz" diye konuştu. Demirel, "Yabancı kontenjanı için de kulüplerin görüşü doğrultusunda 3'e indirme yapabilir veya Avrupa kupalarını düşünerek 3 1'de de bırakabiliriz" dedi. Demirel, liglerden çekilmeyi önlemek için kulüplere bazı kriterler getirmeyi planladıklarını da ifade etti. 



</TEXT>
</DOC>
