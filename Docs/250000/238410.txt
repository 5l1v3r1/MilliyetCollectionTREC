<DOC>
<DOCNO> 238410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonspo18.html </URL>
<DATE> 2004/05/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Dalaman Fenerbahçe maçı Birinci Lig'in finaline yakışır bir maç olacak 
</HEADLINE>
<TEXT>

     Denizlispor Kulübü Profesyonel Futbol Şubesi Başkanı Turgut Dalaman, Fenerbahçe karşılaşmasına hazır olduklarını belirterek, ''Birinci Süper Lig'in finaline yakışır bir maç olacak'' dedi. 
     Fenerbahçe'den çekinmediklerini ve sahaya kazanmak için çıkacaklarını ifade eden Turgut Dalaman, 2 takımın da sahaya kazanmak için çıkacağını ve sinirlerine hakim olan tarafın sonuca gideceğini söyledi. 
     Centilmence bir karşılaşma olmasını dileyen Dalaman, ''Fenerbahçe'den çekinmiyoruz. Çünkü biz rahatız. Tek amacımız kazanıp, lig dördüncülüğünü garantilemek. Bunu da başaracağımıza inanıyorum'' diye konuştu. 
     Dalaman, yönetim kurulunun daha önceden belirlediği gibi bu maçın galibiyet priminin 5'er milyar lira olacağını sözlerine ekledi. 
     Bu arada maç hazırlıklarını bugün yaptığı antrenmanla tamamlayan yeşil-siyahlılar, Pamukkale'de kampa girdi. Takımda cezalı ya da sakat futbolcu bulunmuyor. 
     Öte yandan dün satışa çıkan Denizlispor-Fenerbahçe maçı biletlerinin satışı sürüyor. Bu maça gelmek isteyenler, Bayramyeri, Delikliçınar, kulüp binası ve Atatürk Stadı'ndaki gişelerden bilet alabilecek. 
     Birinci Süper Lig'de şampiyonluk yolundaki en kritik maçlardan biri olarak kabul edilen karşılaşma için Denizli'ye sarı-lacivertli taraftarlar akın etmeye başladı. 
     Ankara ve İstanbul'dan gelen 257 kişilik ilk kafile Pamukkale'deki otellere yerleşti. 
     Yarın da 3 özel uçakla İstanbul'dan sarı-lacivertli taraftarların Denizli'ye geleceği belirtildi. 
     
</TEXT>
</DOC>
