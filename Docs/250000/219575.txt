<DOC>
<DOCNO> 219575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur10.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar DYP ve ANAP'ın genel birlikteliğine seçmen karar verecek 
</HEADLINE>
<TEXT>

     Doğru Yol Partisi DYP Genel Başkanı Mehmet Ağar, geçmişte yapıcılık yerine kavgacı politikaların izlenmesinin aynı kulvarlarda siyaset yapan partilere büyük zarar verdiğini belirterek, ''Biz hep birleştirici olacağız'' dedi. 
     Ağar, seçim gezilerine katılmak üzere geldiği Adana'da AA muhabirine yaptığı açıklamada, DYP'nin dünü ve bugün izlediği politikalara değinerek, öncelikli ilkelerinin yapıcılık olduğunu bildirdi. 
     Bir parti seçimlerde istenmeyen sonuç aldığında bunun en büyük faturasının öncelikle liderlere kesilmesinin doğal olduğunu belirten Ağar, şunları söyledi 
     ''Başarısızlıkta çok değişik faktörler rol oynayabilir. Ancak, lider, tüm sorumluluğu yüklenmek zorundadır. Bu siyasetin doğal sonucudur, dünyanın her yerinde de böyle oluyor. 
     DYP nerede hata yaptı Son seçimlerde neden baraja takıldı diye sorgulayacak olursak bunlardan en önemlisi siyasette sürekli benzer partilerle yani aynı kulvarda politika yapanlarla kavga eder bir görüntü sergilenmesidir. 
     İkincisi, yolsuzluk, suiistimal, vurgun, hortum gibi meselelere karşı güçlü ve inandırıcı bir söylem gerçekleştiremedi. Bunların dışında kalan DYP sıkıntı ile karşı karşıya geldi.'' Ağar, eski DYP Genel Başkanı Tansu Çiller ile eski ANAP Genel Başkanı Mesut Yılmaz arasındaki kavgaları seçmenin tasvip etmediğini belirterek, ''Biz birleştirici olacağız. Çünkü, DYP'nin temelinde kavgacılık değil yapıcılık vardır'' dedi. 
     
     ''GEÇMİŞE TAKILIP KALMAMAK LAZIM'' 
     Ağar, geçmiş dönemde yaşanan sıkıntıların faturasının bugünkü DYP'ye kesilemeyeceğini belirterek, ''Geçmişin olumsuz izlerini silmede önemli mesafe aldık. Seçimlere kadar bu onarımı tamamlayacağız. Geçmişe takılıp kalmamak lazım. Ülkeyi karış karış geziyoruz. DYP bu ülkenin olmazsa olmazıdır'' dedi. 
     Yerel seçimlerde çok iyi sonuç alacaklarına inandığını vurgulayan Ağar, aralarında Adana gibi büyük şehirlerin de bulunduğu bazı illerle ilçe ve beldelerde ANAP'la ortak aday çıkardıklarını ifade ederek, konuşmasını şöyle sürdürdü 
     ''DYP ve ANAP'ın bazı yerlerde ortak aday çıkarması ilerde genel bir birlikteliği getirir mi Ona seçmen karar verecek. Tabanda oluşacak hareketleri göreceğiz. Türkiye'nin her yerinde taban bu bütünleşmeyi yapıyor. Bu nedenle birlikteliğin önünü açık tutuyoruz. Biz hep diyalogdan yanayız, kavgacılıktan uzak politika izlemeyi sürdüreceğiz.'' Ağar, ''toplumun geçmiş siyasi söylemlerin ötesinde, bütünleştiren, çözümler üreten ve temsil kabiliyeti olan temiz insanlarla yapılacak siyasetin varlığını özlediğini, bunu gidereceklerini'' söyledi. 
     
</TEXT>
</DOC>
