<DOC>
<DOCNO> 230720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur20.html </URL>
<DATE> 2004/04/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Öğretmenliğe yeni sistem... Öğretmenler 4 şekilde yapılandırılacak 
</HEADLINE>
<TEXT>

     Öğretmenlik mesleğine yeni sistem getiriliyor. 
     Milli Eğitim Bakanlığı'nca MEB , Başbakanlığa sunulan kanun taslağının yasalaşması halinde meslek, ''adaylık'', ''öğretmen'', ''uzman öğretmen'', ''başöğretmen'' şeklinde yapılandırılacak ve eğitim-öğretim tazminatı kariyere paralel artırılacak. 
     MEB'de birkaç yıldır üzerinde çalışılan, 1739 sayılı Milli Eğitim Temel Kanunu ve 657 sayılı Devlet Memurları Kanunu'nun ilgili maddelerinde değişiklik öngören ve öğretmenlik mesleğine kariyer sistemi getiren kanun taslağı Başbakanlığa sunuldu. 
     Uygulamayla, öğretmenlik mesleğinde ''adaylık''tan sonra ''öğretmen'', ''uzman öğretmen'' ve ''başöğretmen'' gibi unvanlar getirilecek. 
     Adaylık dönemini başarıyla tamamlayanlar, öğretmen olarak atanacak. Öğretmenler, kariyerde yükselmek için ÖSYM tarafından her yıl düzenlenecek sınava katılacak. Yükselmede, sınavın yanı sıra eğitim, kıdem ve başarı düzeyi gibi ölçütler de dikkate alınacak. Bunlara ilişkin esas ve usuller yönetmelikle belirlenecek. 
     Başöğretmen sayısı, toplam kadro sayısının yüzde 10'unu, uzman öğretmen sayısı da yüzde 20'sini geçmeyecek. 
     Öğretmenlerin aldığı eğitim-öğretim tazminatında da kariyerdeki yükselişe paralel artış sağlanacak. 
     Buna göre başöğretmen unvanını kazanmış olanlar eğitim-öğretim tazminatından yüzde 40, uzman öğretmenliğe yükselenler de yüzde 20 oranında fazla yararlanacak. 
     Taslağın bu yıl yasalaşması halinde mali hükümlerle ilgili uygulamaya, 1 Ocak 2005 tarihinde başlanacak. Taslaktaki diğer hükümler ise kanunun yayımlandığı tarihte yürürlüğe girecek 
     
     OKUL MÜDÜRLERİ BAŞÖĞRETMENLER ARASINDAN SEÇİLECEK 

     Düzenlenecek yönetmelikle de okul müdürlerinin öncelikle başöğretmenler arasından seçilmesi sağlanacak. Müdür yardımcıları da başöğretmenler ve uzman öğretmenler arasından belirlenecek. 
     Başöğretmen ve uzman öğretmen kontenjanını sınırlı tutulacak olması nedeniyle yönetmelik hazırlanırken Maliye Bakanlığı ve Devlet Personel Başkanlığı'nın da görüşleri alınacak. Buna göre, her yıl kullanılabilecek başöğretmen ve uzman öğretmen sayılarının tespitine ilişkin usul ve esaslar, basamakların her birinde geçirilmesi gereken en az süre, sınava katılacak olanlarda aranacak şartlar gibi unsurlar yönetmelikle belirlenecek. 
     
     AMAÇ 

     Acil Eylem Planı'nda yer alan çalışmanın amacı, taslak gerekçesinde şöyle belirtildi 
     ''Türk milletini çağdaş uygarlığın yapıcı ve seçkin bir ortağı yapmada en önemli unsurlar arasında yer alan öğretmenlerin kıdem, eğitim ve iş başarımları esas alınarak, mesleki ve kişisel gelişimlerinin sağlanması, niteliklerinin iyileştirilmesi, statülerinin yaptıkları görevin önem, güçlük ve sorumluluk derecesi çerçevesinde olması gereken seviyeye yükseltilmesi amaçlanmıştır.'' Uygulama ile, kariyer basamaklarında yükselen öğretmenlerin, ''özlük haklarında'', ''görev, yetki ve sorumluluklarında'', ''mesleki saygınlıklarında'' ve ''statülerinde'' artış sağlanacağı kaydedildi. 

     
</TEXT>
</DOC>
