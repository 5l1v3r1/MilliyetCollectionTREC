<DOC>
<DOCNO> 204327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/yazar/akyol.html </URL>
<DATE> 2003/12/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üç bomba Kıbrıs, AB ve Kerkük 
</HEADLINE>
<TEXT>

   
   TÜRKİYE'NİN önünde üç saatli bomba var Bunlardan Kıbrıs ve Avrupa Birliği, 2004 yılı sonunda netleşmiş olacak Ya patlayacak, ya çözüm yoluna girecek... 
   Her iki ihtimalin de Türkiye üzerindeki etkileri çok büyük olacak. Kıbrıs meselesi akılcı ve adil bir şekilde çözülür ve Avrupa ile de üyelik müzakereleri başlarsa, Türkiye müthiş bir dinamizm kazanır hem ekonomide, hem dış politika ve güvenlik alanlarında. Bu bizi Irak meselesinde de güçlendirir. 
   Üçüncü bomba Kerkük'tür. 2004 çok kritik. Kerkük meselesi, sadece Türkiye için değil bütün bölge için bombaların en büyüğüdür diyebiliriz. 
   Petrol serveti, siyasi prestij ve strateji bakımından Kerkük Araplar, Kürtler ve Türkmenler için adeta bir 'Kızıl Elma' haline gelmiştir. Bu bomba eğer patlarsa Irak'taki bir etnik iç savaş, Türkiye'yi de akıl almaz zorluklarla karşı karşıya bırakır. 
   
   İSMET Paşa Lozan'da, Kerkük sancağını da içine alan Musul vilayetinin Türkiye'ye ait olduğunu savunurken, Arapları hariç sayan bir 'Müslümanlık' tezine dayanır ve nüfusa ilişkin rakamlar verir 
   Kerkük sancağı Kürt 97 bin, Türkmen 79 bin, Arap 8 bin toplam 184 bin. 
   Musul vilayeti Kürt 264 bin, Türkmen 147 bin, Arap 43 bin, Yezidi 18 bin, Hıristiyan 13 bin toplam 503 bin... 
   Lord Curzon ise, Türklerin Musul'u alarak "güneyde yaşayan Türkmenlerle birleşip Bağdat'ı ele geçirebileceğini", İngiltere'nin buna asla izin vermeyeceğini söyler. 
   Türkiye'nin hiç böyle bir hevesi yoktu ama Curzon'un "güneyde yaşayan Türkmenler" deyimi doğruydu. Musul'un güneyindeki Kerkük'te Türkmenler çoğunluktaydı. Rakamların farklı olması, sancak sınırlarının Kürt yörelerini de içermesinden ileri geliyordu. 
   Kürt sempatizanı David McDowal da Kerkük şehrinin "orijinal olarak baskın çoğunlukla Türkmen" olduğunu belirtir. The Kurds, 305 
   Bugün nüfus Musul vilayetinde 3 milyona, Kerkük vilayetinde 1.5 milyona dayanmıştır Göç hareketleriyle nüfus kompozisyonu daha da karmaşıklaşmıştır. 
   
   KERKÜK, hem etnik kompozisyonunun karmaşıklığıyla, hem müthiş cazibesiyle öyle bir hale gelmiştir ki, onu bir etnik gruba bağlamak, diğer etnik grupları fevkalade tahrik edecektir. 
   Kürtler 1991 baba Bush'un çağrısıyla ayaklandıklarında Kerkük'ü işgal ederek etnik yapının belgeleri olan nüfus ve tapu dairelerine saldırmışlardı. Irak etnik bir iç savaşa sürüklenebilirdi. Bağdat'ın ülkedeki kontrolü kaybetmesinin doğuracağı sonuçlardan tedirgin olan baba Bush, Kürtleri desteksiz bıraktı. David McDowal, The Kurds, sf. 372 
   Ve Saddam saldırdı, feci göç ve sığınma olayları yaşandı. 
   Bugün Kerkük'teki 'etnik temizlik' girişimleri Türkmenleri ve Arapları birlikte tedirgin ediyor. 
   Dün Irak'ın parçalanmasını göze alamayarak Kürtleri yalnız bırakan Amerika, bugün Irak'ın parçalanmasını, bütün çevre ülkeleri içine çekebilecek bir etnik iç savaş çıkmasını göze alabilir mi 
   Türkiye için en önemli mesele 
   AB ile üyelik müzakerelerini başlatmak, ABD ile 'stratejik' ilişkilerimizi geliştirmek bu konuda elimizi güçlendirir. 
   
      
   
   
   
</TEXT>
</DOC>
