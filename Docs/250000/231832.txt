<DOC>
<DOCNO> 231832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas16.html </URL>
<DATE> 2004/04/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tarkan Rus hayranlarıyla buluşacak 
</HEADLINE>
<TEXT>

     Ünlü pop yıldızı Tarkan, Kültür ve Turizm Bakanlığı'nca düzenlenen ''Moskova Türk Kültür Festivali''nde Rus hayranlarıyla buluşacak. 
     Tarkan, festival kapsamında 2 Haziran'da Luzholki Spor Salonu'nda bir konser verecek. 
     AA muhabirinin edindiği bilgiye göre, Kültür ve Turizm Bakanlığı, Türkiye ile Rusya Federasyonu arasında hızla gelişen turizm ilişkilerini kültürel ilişkilerle perçinlemek ve Türk kültürünün çeşitli boyutlarını bir dizi etkinlikle Rus halkına tanıtmak amacıyla 21 Mayıs-2 Haziran tarihleri arasında ''Moskova Türk Kültür Festivali'' gerçekleştirecek. 
     Türk kültür ve sanatının çok geniş yelpazede tanıtılacağı ve Kremlin Sarıyı, Doğu Müzesi ve Çaykovski Konser Salonu gibi yalnızca Moskova'nın değil dünyanın da en prestijli mekanlarında gerçekleştirilecek olan festival, 21 Mayıs'ta Moskova Baltschug Kempinski Otel'de düzenlenecek resepsiyon ile başlayacak. 
     Türk mutfağından örneklerin sunulacağı resepsiyonda ayrıca bir moda gösterisi yapılacak. Resepsiyonla başlayacak Türk Mutfağı Günleri, aynı otelde 23 Mayıs tarihine kadar sürecek. 
     
     ANADOLU ATEŞİ KREMLİN'DE YANACAK 

     Festival kapsamında Anadolu Ateşi grubu 22 ve 23 Mayıs'ta Kremlin Sarayı'nda gösteri yapacak. 
     Ayrıca Doğu Müzesi'nde 21 Mayıs-4 Haziran tarihleri arasında ''Çağdaş Türk Resim Sanatından Örnekler Sergisi'', ''Türk Süsleme Sanatlarından Örnekler Sergisi'', ''Geleneksel Türk El sanatları Sergisi'' Rus halkının beğenisine sunulacak. Sergi kapsamında ayrıca uygulamalı halı dokuma gösterisi düzenlenecek. 
     Türkiye'den fotoğraflar ise 22 Mayıs'ta Moskova Fotoğraf Evi'nde açılacak sergide, meraklılarıyla buluşacak. 
     Festival kapsamında Konya Türk Tasavvuf Müziği Topluluğu 24 Mayıs'ta Çaykovski Konser Salonu'nda bir konser verecek ve sema gösterisi yapacak. 
     29-30 Mayıs tarihlerinde Obraztsov Kukla Tiyatrosu'nda karagöz gösterisi düzenlenecek festivalde, Devlet Opera ve Balesi'ne bağlı opera sanatçıları da Rus Ulusal Filarmoni Orkestrası eşliğinde Moskova Uluslararası Müzik Evi'nde 30 Mayıs'ta bir konser verecek. 
     Festival, Tarkan'ın 2 Haziran'da 8 bin kişilik Luzholki Spor Salonu'nda Rus hayranlarıyla buluşacağı konserle sona erecek. 
     Tarkan'ın konserine sponsor olan Travel Extra İstanbul adlı şirket de 2-5 Haziran tarihlerinde Moskova'daki Dünya Ticaret Merkezi'nde ''Turkish Travel Show'' adlı bir fuar düzenleyecek. 

     
</TEXT>
</DOC>
