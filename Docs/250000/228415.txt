<DOC>
<DOCNO> 228415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun20.html </URL>
<DATE> 2004/04/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Yeni Savunma Bakanı Allavi Irak ordusu tehdit olmayacak 
</HEADLINE>
<TEXT>

     Irak'ta bugün koalisyon tarafından Savunma Bakanlığı görevine getirilen Ali Abdülemir Allavi, Irak ordusunun komşu ülkeler için tehdit oluşturmayacağını söyledi. 
     Allavi, Bağdat'ta düzenlediği basın toplantısında, ''Irak ordusu komşu ülkeleri tehdit etmek ve bu ülkelere şantaj yapmak için kullanılmayacak'' diye konuştu. 
     Irak Savunma Bakanlığı'nın Saddam Hüseyin yönetiminde olduğu gibi askerlerin değil, sivillerin denetiminde olacağını söyleyen Allavi, ''Ben subay değilim ve hiç askeri deneyimim yok. Ancak hukuk ve Anayasa'ya inanıyorum'' dedi. 
     57 yaşındaki Allavi, ''Savunma Bakanlığı'ndaki sivil yönetimin, hukuk kurallarına saygı gösteren demokratik bir kurum oluşturulmasına yardımcı olacağını düşünüyorum'' dedi. 
     ABD'de yüksek öğrenim gören Allavi, son olarak Ticaret Bakanlığı görevinde bulunuyordu. 
     Irak'taki Amerikalı sivil yönetici Paul Bremer, geçen hafta, 2003'ün Mayıs ayında lağvedilen Savunma Bakanlığı'nın yeniden kurulduğunu duyurmuş, Allavi'nin bugün Savunma Bakanlığı görevine getirildiği bildirilmişti. 
     
</TEXT>
</DOC>
