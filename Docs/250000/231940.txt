<DOC>
<DOCNO> 231940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun11.html </URL>
<DATE> 2004/04/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Güney Kore'de seçimleri Uri Partisi kazandı 
</HEADLINE>
<TEXT>

     Güney Kore'de yapılan parlamento seçimlerini, azledilen Devlet Başkanı Roh Moo-hyun yanlısı liberal Uri Partisi'nin kazandığı bildirildi. 
     Ulusal Seçim Komisyonu, kesin sonuçlara göre, Uri partisinin oyların yüzde 38,3'ünü aldığını ve 299 sandalyeli parlamentoda 152 sandalye elde ederek çoğunluğu kazandığını açıkladı. 
     Komisyon, anamuhalefetteki Büyük Ulusal Parti'nin ise yüzde 35,8 oyla 121 sandalye elde ettiğini belirtti. 
     Şu ana kadar parlamentoda yer almayan ve Kore toprağındaki 37 bin Amerikan askerinin varlığına karşı çıkan Kore Demokratik İşçi Partisi ise yüzde 13 oyla 10 milletvekilliği elde ederek ülkenin üçüncü büyük partisi oldu. 
     35,6 milyon seçmenin bulunduğu ülkede seçime katılım oranı yüzde 60,6 olarak açıklandı. 
     
     CHENEY GÜNEY KORE'DE 
     ABD Başkan Yardımcısı Dick Cheney, Güney Kore'nin başkenti Seul'de, devlet başkanlığı görevini vekaleten yürüten Başbakan Goh Kun ve Dışişleri Bakanı Bank Ki-Moon ile bir araya geldi. 
     Güney Kore Dışişleri Bakanlığı'ndan yapılan açıklamada, Cheney'in, Asya gezisinin son durağı olan Seul'deki temaslarında ağırlıklı olarak Kuzey Kore'nin nükleer programının ele alındığı belirtildi. 
     Açıklamada, görüşmelerde ayrıca Güney Kore'nin Irak'a asker göndermesi ve Güney Kore'de konuşlanan Amerikan askerleriyle ilgili konuların da gündeme geldiği kaydedildi. 
     Irak'ta 400 kadar asker bulunduran Güney Kore, Irak'taki durumun kötüleşmesine rağmen yakında 3 bin takviye asker göndereceğini açıklamıştı. 
     
</TEXT>
</DOC>
