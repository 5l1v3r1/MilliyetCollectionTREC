<DOC>
<DOCNO> 245642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonyas06.html </URL>
<DATE> 2004/06/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bir jinekolog hakkında cinsel taciz davası açıldı... 
</HEADLINE>
<TEXT>

     ABD'nin Seattle kentinde bir jinekolog hakkında, kendilerine ırza geçmeye kadar varan cinsel tacizde bulunduğu iddiasıyla 44 hastası tarafından dava açıldı. 
     Kadın hastalıkları uzmanı Dr. Charles Momah hakkında tazminat davası açan 44 davacı kadın, Momah'ın gereksiz ve acılı ameliyatlar yaparak kendilerine tacizde bulunduğunu ve bazı vakalarda muayene odasında kendilerine tecavüz ettiğini ileri sürdü. 
     Dava dilekçelerinde, Momah'ın hastalarına elle sarkıntılık ettiği, Vicodin, Percoset ve morfin gibi ağır uyuşturucular vererek bu maddelere bağımlı hale getirdiği hastalarını kendi isteği doğrultusunda yönlendirdiği iddiaları da yer aldı. 
     Dilekçelerde, Nijerya asıllı Momah'ın, tek yumurta ikiz kardeşi Dr. Dennis Momah'ın kendisinin yerine geçerek hastalarını muayene etmesine izin verdiği de öne sürüldü. 
     Charles Momah'ın avukatı David Allen ise müvekkilinin masum olduğunu savunarak, bu iddialara karşı mücadele edeceklerini belirtti. 

     
</TEXT>
</DOC>
