<DOC>
<DOCNO> 223581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas19.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Madeni Euro'daki nikel, alerjik kişileri etkiliyor... 
</HEADLINE>
<TEXT>

     Madeni euronun alaşımında bulunan nikelin, alerjik bünyeye sahip insanlar için tehlikeli bulunduğu bildirildi. 
     İtalya'nın başkenti Roma'daki Gemmelli Hastanesi Alerji Bölümü Başkanı Prof. Giampiero Patriarca, 25'i nikel alerjisi bulunan 35 gönüllü denek ile yaptığı çalışmasını, İngiliz Dermatoloji Dergisi'nde yayımladı. 
     Çalışmada, deneklerin ciltlerine, madeni eurolar ve eski İtalyan madeni paralar 72 saat süreyle sabitlendi. Madeni euroların, alerjisi olanlarda ciltte alerjik reaksiyona neden olduğu görüldü. 
     Nikel alerjisi, gelişmiş ülkelerde en sık görülen alerjilerin başında geliyor. Profesör Patriarca'nın çalışması, kadınların yüzde 7 ila 10'unda, erkeklerin yüzde 2 ila 3'ünde bu alerjinin görüldüğünün altını çiziyor. Prof. Patriarca, ''Nikel alerjisi, ellerde kabarcıkların belirmesiyle gelişen egzama ihtimalini de içerir. Tek çaresi, nikel içeren maddelerden sakınmaktır'' dedi. 
     Patriarca, Avrupa Merkez Bankası'nın, bundan sonra piyasaya süreceği madeni paralardaki nikel oranını iyice düşürmesini tavsiye ettiğini de sözlerine ekledi. 
     AB, 2000 yılında, gözlük gibi, ciltle uzun süre temas eden maddelerde kullanılan nikel oranının azaltılması kararını vermişti, ancak bu düzenleme, madeni paraları kapsamıyor. 
     Alman dermatolog Prof. Johannes Ring, 2002'de euroların nikele alerjisi olan kişiler için sorun olabileceğini, yüksek oranda nikel ihtiva eden bozuk euro paraların, nikele alerjisi olan kişilerin derisinde şiddetli kaşınmalara neden olduğunu, daha ağır durumlarda özellikle kasiyerlerin çalışamaz hale gelebileceğini belirtmişti. 
     
</TEXT>
</DOC>
