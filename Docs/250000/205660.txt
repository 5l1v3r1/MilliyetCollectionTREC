<DOC>
<DOCNO> 205660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/spor/spo02.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtınada batmadı 
</HEADLINE>
<TEXT>


Yönetime, Rüştü konusunda büyük baskı yapan, bazı yöneticilerin kendisini istemediğini savunan tecrübeli hoca, hazırlık kampında köprüleri atmıştı. İşi çözmek yine Başkan Aziz Yıldırım'a kalmıştı 

Üç büyüklerin seyir defteri - Türkiye'nin gözünü diktiği kulüp FENERBAHÇE - YUSUF KOBAL 1 


Fenerbahçe, belki de tarihinin en genç kadrosu ile bu sezon başında yaşadığı büyük çalkantıya rağmen, Süper Lig'in ilk yarısını lider tamamlıyordu. Genç, geniş ve gösterişli oyuncu kadrosu ile ikinci yılında Daum, Türkiye'nin en çok tartışılan, bir o kadar da övülen teknik direktörü olarak istifanın eşiğinden döndüğü sezon başından bu yana kendi deyimi ile "Mucizeye" imza attı. Bu mucizeyi yaratıncaya kadar da geçen altı aylık dilimde bir dizi tartışmaya konu oldu. 
Geçen yılı şampiyon bitiren, Şampiyonlar Ligi'ne direkt katılmaya hak kazanan, transferi büyük oranda tamamlayan ve önündeki yıla umutla, daha büyük beklenti ile bakan Fenerbahçe, geleneksel yapısına uygun biçimde sezon başındaki hazırlık kampının hemen ardından kendini tartışma ortamının en derinlerinde buluyordu. 
Daum ile yönetim kurulu arasında mucizevi biçimde aşılan sorunlar batağından çıkmayı başarıyordu Fenerbahçe. Yapılan zoraki barış ile de, bugün hepsi unutulan kavgalar, derin dondurucuya kaldırılıyor, takım forslu liderliğinin keyfini sürüyordu. Zaten Daum ile yöneticiler arasındaki sezon başı kavgasının tek nedeni de bulunmuştu MEDYA 

İsyan çıkmıştı 
Bu medya, sonraki birçok tartışmada da tek suçlu olarak yine kamuoyunun karşısına atılacak, antrenör ile yönetici arasındaki kavganın nedeninin neden basın olduğu sorusuna asla yanıt verilmeyecekti. İşin kolayı buydu çünkü. 
Bu denli rahat sezon geçiren Fenerbahçe'nin, uzun bir bekleyişten sonra gelen lig şampiyonluğu ve huzur ortamına rağmen tartışma yumağına girmesinin nedeni neydi Almanya'nın Köln kentinde yeni sezonun hazırlıklarına başlamak için yola çıkan Fenerbahçe kafilesine katılan Daum neden mutsuzdu Alman teknik direktör, şampiyon yaptığı takımının başında ikinci sezonuna hazırlanırken, hem de sözleşmesi 2007 yılına kadar uzatılması düşünülürken, neden birden bire idam sehpasına götürülmüş ve son anda ipten alınmıştı. Neden istifa etmemişti 
Başkan Aziz Yıldırım'ın koşulsuz desteklediğini bildirdiği Daum karşısında bu kez bir yönetici grubunu buluveriyordu. Sorun çok basit, ancak basit olduğu kadar da yumuşak değildi. Transfer ve Rüştü konusu, yönetim ile Daum'un arasına kara kedi gibi giriveriyor, sorunsuz Fenerbahçe'nin karşısına dikiliveriyordu. Daum, Almanya'ya gitmeden önce yönetimle son kez masaya oturuyor, yumruğunu masaya vuruyor ve transfer yapılmasını istiyordu. 
Oysa yönetim, Alex, Nobre, Murat Hacıoğlu, Önder Turacı, Serkan, Mehmet Yozgatlı, Deniz gibi transferleri yeterli görüyor, kaleci isteyen Daum'a, "Ne kalecisi, Türkiye'nin en iyi ve en genç iki milli kalecisi bizde. Başka bir kaleciye ne gerek var" diye yanıt veriyordu. 

Toshack sesleri 
Kimine göre, Daum "Ben varken, bir daha bu kapıdan içeri giremez" sözlerinin sahibi Başkan Aziz Yıldırım'ı kızdırmıştı. Yönetici arkadaşları, Rüştü konusunda yıpranacağını tahmin ettikleri Başkan Aziz Yıldırım'a, Daum'un dayatmasını "Haddini aşan" bir davranış olarak görüyor, transfer konusunda yetki istemesine de "Komisyoncu" dedikoduları nedeniyle sert biçimde karşı çıkıyordu. Gönderilmeliydi. Zaten Alman Milli Takımı ile flört ettiğini ortaya yayan Daum, bu koz ile Fenerbahçe'den 2 milyon Euro'ya yaklaşan maaşına zam istiyordu. Paragözdü, bir mark fazla para için, anlaşma bozabilirdi. Şampiyon yapmasına karşın takımın başında kalması zararlıydı. Boştaki Toshack Fenerbahçe'ye yakışırdı, ya da başka bir teknik adam bulmak o kadar da zor değildi. Başkan, Daum'dan desteğini çektiği takdirde kovulabilirdi. O fırsatını bulup, Alman Milli Takımı'nın başına gitmeden Fenerbahçe yönetimi göndermeli, transferi de ona bırakmamalıydı. Fenerbahçe kulübünün kimseye vereceği komisyon yoktu. 
Yumrukların konuşmak üzere olduğu iddia edildi. Toplantı gergin geçti ve Daum kapıyı çarpıp takımının başına Almanya kampına katıldı. Mutsuzdu. Kızgındı. Yalnız kaldığını hissetti. Ligin ilk devresi bittiğinde bu kızgınlığı, "Beni yalnız bıraktılar" diyerek basına açıklıyor, ama bu yalnız bırakanların niteliğini ve niceliğini belli etmiyordu. 
Fenerbahçe'nin sezon başındaki Almanya kampı bu sürtüşmenin gölgesinde geçti. Son güne kadar Daum ağzını açmadı. Fenerbahçe, tarihinde görülmemiş biçimde bir yurt dışı kampında yöneticisiz bırakıldı. Daum'a hal hatır sorulmadı. Öyle ki, Dış İlişkiler Sorumlusu Hakan Bilal Kutlualp, Mannheim'daki hazırlık maçını tribünlerden gizlice izleyip, stattan ayrıldı ve soyunma odasına uğramadı bile. Yönetim, Daum'a tam anlamı ile tavır almış, onu yalnız bırakmış, kaleci transferi de inada binmişti. 

Ekmeğine yağ sürdü 
Daum, Alman Milli Takımı'ndan aslında teklif almamıştı, ama iyi "Oyuncuydu". Tıpkı bir forvetin ceza sahası içinde kendini yere atması gibi, penaltı bekliyordu. Alman basını da Daum'un ekmeğine yağ sürüyordu. Milli takımın başına getirileceği dedikoduları günden güne yoğunlaştıkça Alman teknik adam güçleniyor, Fenerbahçe yönetimi tedirgin oluyordu. 
Köln maçında Fenerbahçe kalesini koruyan Volkan iki hatalı gol yiyince, kampın tek ciddi maçında Fenerbahçe, FC Köln takımını elinden kaçırıyor, Daum da öfkeleniyordu. Gazetecilerin sorusunu bekliyordu ve maç sonunda yapılan basın toplantısında Fenerbahçe yönetimini ve kaleci Volkan'ı topa tutuyordu. Kovulmak istiyordu kimine göre, kimine göre isteğinde son derece haklıydı, kimine göre de tazminatının peşindeydi. 
Alman basını, Daum'un sözlerine kahkahalarla gülüyor, "Fenerbahçe'de o kadar çok asbaşkan var ki..." diye başlayan "Kaleci sorunu k busum oldu" diye devam eden sözleri, toplantı salonundan Türkiye'deki Başkan Aziz Yıldırım'a naklen cep telefonu aracılığıyla bir gazeteci tarafından anında aktarılıyordu. Zaten kızgın olan yönetim, "Hesabı sorulacak" öfkesine kapılmış ve Daum derhal geri çağrılmıştı. Ama Daum, basın toplantısında hızını alamamış, Başkan Aziz Yıldırım'a yakınlığı ile bilinen bir gazeteciyi "Başkanın düşüncelerini yazıyorsun" gerekçesi ile haşladıktan sonra canlı yayın yapan ZDF televizyonundan da şu sözleri nakletmişti 
"Bu maçın canlı yayınlanmasına çok sevindim. Belki Türkiye'deki yöneticiler, takımlarının halinin görür de karar değiştirir. Bu kaleci ile bu iş olmaz." 
Yöneticiler, o sıralar Almanya kampında rakiplerini yenen ve formda olan Fenerbahçe futbol takımına burun kıvırıyor, rakiplerin güçsüzlüğünden dem vuruyordu. Bunun altında yatan neden Daum'un gönüllerden çıkarılmış olmasıydı. "Yensin ciddi rakipleri de görelim" diyen yöneticiler bile vardı. 




Savundu, direnemedi 

BİR idmanda Nobre'ye çarpan genç oyuncu Can, "Çok agresifsin" diyerek Daum tarafından kadro dışı bırakılıyordu. Yusuf için özel çalım antrenmanları düzenleyen Daum, bir kenara çekilip bu oyuncunun attığı çalımları kahkahalarla seyrediyor, ama sonra Yusuf'u takımdan uzaklaştırıyordu. En çok Fatih'e direniyor, Fenerbahçe ile özdeşleşemeyen bu oyuncuya tüm disiplinsizliğine rağmen katlanıyor, sonunda onu da gözden çıkarıyordu. 13 bin dolar ceza ödeyen Fatih, bunu dakikası 100 dolarlık ceza olan antrenmana geç kalma becerisi ile oluşturuyordu. 

Aurelio yanılgısı 

DAUM'UN, Fenerbahçe'deki en büyük yanılgısı Aurelio oldu. Trabzon'dan transfer edilen Aurelio, Daum'a göre gereksiz şekilde yabancı oyuncu kontenjanı kaplıyordu. Yerine daha iyi bir yabancı forvet alınabilirdi. Yönetime başvurdu, Aurelio'yla konuştu, "Kendine takım bul" dedi, ama ne yönetim ne de Brezilyalı bu teklifi kabul etti. Öyle ki, Daum, Aurelio'yu sezon başındaki çalışmalarda yedek bekletiyor, Samandıra'da bile ona forma vermiyordu. Ama Aurelio, ligin ilk yarısının sonunda, Daum'a "En değerli oyuncum Aurelio. Olmadığı maçlarda eksikliğini hissettik" dedirtiyor, olaya noktayı koyuyordu. 

Daum'un hakkını verin 

Başkan Yıldırım, Alman hocanın 2007'ye kadar kalacağını söyledi, "Ona kızarız, sinirleniriz, yanlışları, doğruları vardır ama 1.5 yıldır takımı getirdiği noktaya bir bakalım" diye konuştu 

Transfere yeşil ışık 
FENERBAHÇE Başkanı Aziz Yıldırım dün FBTV'de 2004 yılının değerlendirmesini yaptı, gelecekle ilgili projelerini aktardı. Öncelikle transfer konusuna değinen Yıldırım, "Hocamız bir rapor hazırlamış. Geleceğe dönük düşüncelerini yazmış. Oyuncu isimleri belirtmiş. Artık bize gelecek futbolcu takımda banko oynamalı. Fiyatı hiç önemli değil. 15 - 20 milyon dolar olsa farketmez. Yeter ki bize fayda getireceğine inanalım" diye konuştu. 

Arayışlar sürüyor 
AVRUPA ve Brezilya'da çalışmalar yapıldığını kaydeden Aziz Yıldırım, "Eğer aradığımız oyuncuyu bulursak devre arası transfer olabilir" dedi. Şartların uygun olması halinde her oyuncuyu satabileceğini vurgulayan Fenerbahçe Başkanı, "İyi bir fiyata Alex'i de verebiliriz. Ancak o bizden, biz de ondan çok memnunuz. Fenerbahçe'de yapacağı büyük işler olduğuna inanıyoruz" yorumunu yaparken, Teknik Direktör Daum konusunda da son noktayı koydu. 

'Şubat'ta görüşeceğiz' 
YILDIRIM, "Daum'a Şubat ayında kendisiyle oturup konuşacağımızı söyledik. 'Eğer h l senden memnun olursak yola devam ederiz' dedik. Bize olumsuz bir yanıt vermedi. Daum'u tenkit ederken hakkını da verelim, tebrik edelim. Daum'u severiz, ona kızarız, sinirleniriz, yanlışları vardır, doğruları vardır ama 1.5 yıl içinde takımı getirdiği noktaya bakalım. Ancak hem medya, hem de halkımız için insan kaybetmek çok kolay" dedi. 

Dindane'yi doğruladı 

BAŞKAN Aziz Yıldırım, Belçika'nın Anderlecht takımında forma giyen Dindane ile ilgilendiklerini doğruladı. Milliyet'in üç gün önce duyurduğu transfer haberi için Yıldırım, "Teknik Direktör Daum'un listesinde bu oyuncu bulunuyor. Menajerler aracılığıyla temasımız sürüyor" yorumunu yaptı. 

Gelir hedefi erken tuttu 

"2007 yılında 100 milyon dolar bütçesi olan bir Fenerbahçe hedefliyorduk. Ama daha bugünden 70 - 80 milyon doları bulduk. Çünkü müthiş bir potansiyele sahibiz. Fenerbahçe'ye olan sevgi önemli bir ayrıcalık. Real Madrid, Milan, Barcelona, Chelsea gibi ünlü kulüplerin seviyesini yavaş yavaş yakalıyoruz. Ekonomik açıdan güçlü olursak o zaman her istediğimiz yapabiliriz." 

Şubat'ta yıkım var 

"Kapalı tribünün yıkımına şubat ayı sonunda başlamayı düşünüyoruz. Burası da maraton gibi olacak. Orta kata bin 300 tane koltuk yapacağız. Arkasında lokantalar yer alacak. Alt katta Şeref ve Basın tribünleri var. Yan taraflar Fenerbahçe seyircisine ayrılacak. Bunun için 12 - 15 milyon dolar gerekiyor. Bu proje bittiğinde marka olma yolunda ilk adım atılacak." 

Kemal imzaladı 

SARI - Lacivertli takımın genç oyuncusu Kemal Aslan dün sürpriz sözleşmesini dört yıl daha uzattı. Sezon sonunda mukavelesi sona erecek olan Kemal, Başkan Aziz Yıldırım ile çıktığı FBTV'de canlı yayında imza attı. Kemal, uzun yıllar Fenerbahçe'ye hizmet etmek istediğini söyledi. 

Rakipler belli oldu 

İKİNCİ yarıya Antalya'da hazırlanacak olan Fenerbahçe'nin kamp boyunca oynayacağı maçların programı belirlendi. Buna göre Sarı - Lacivertliler, geçen yılın Almanya şampiyonu Werder Bremen ve İkinci Lig A Kategorisi'nde mücadele eden Antalyaspor ile karşılaşacak. Bu arada menajer Volkan Ballı'nın tatilde bulunan oyuncuları sürekli arayarak durumları hakkında bilgiler topladığı, bir sorunları olup olmadığını araştırdığı öğrenildi. 


</TEXT>
</DOC>
