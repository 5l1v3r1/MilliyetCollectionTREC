<DOC>
<DOCNO> 206039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo03.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da izin yarın bitiyor, kadro toplanacak... 
</HEADLINE>
<TEXT>

     Galatasaray, Birinci Süper Futbol Ligi'nde ikinci yarı hazırlıklarına yarın İstanbul'da başlayacak. 
     İlk yarının son maçında Elazığspor'la deplasmanda 2-2 berabere kalarak, lider Beşiktaş'ın 14 puan gerisinde kendisine 5. sırada yer bulabilen sarı-kırmızılılarda 12 günlük izin yarın bitiyor. 
     Florya Metin Oktay Tesisleri'nde yarın sabah takım halinde ilk antrenmanını yapacak olan Galatasaray'da, Ümit, Suat, Volkan, Ömer, Murat, Orhan, Berkant, Cihan, Tamas, Bratu, Petre, Hasan ve Ayhan ile PAF takımından Mülayim Erden, Cafer Can, Daniel Tözser ve yeni transfer Emrah Umut'un da yer aldığı bir grup oyuncu hafta içi çalışmalara erken start vermişti. 
     İkinci yarı hazırlıklarını 11 Ocak Pazar gününe dek Florya Metin Oktay Tesisleri'nde sürdürecek olan Galatasaray, ardından Antalya'da Efes Cup Turnuvası'na katılacak. 
     Tüm karşılaşmaların Antalya Atatürk Stadı'nda saat 20.30'da başlayacağı futbol turnuvasının programı şöyle 
     11 Ocak Trabzonspor-PSV Eindhoven . 
     12 Ocak Galatasaray-FC Kaiserslautern . 
     13 Ocak PSV Eindhoven-SV Werder Bremen . 
     14 Ocak Galatasaray-Spartak Moskova . 
     15 Ocak Trabzonspor-SV Werder Bremen . 
     16 Ocak FC Kaiserslautern-Spartak Moskova . 
     17 Ocak 2 grubun birincisi arasında oynanacak olan final karşılaşması. 
     Sarı-kırmızılılar, turnuvanın ardından 19 Ocak'ta İstanbul'a dönecek. 
     
</TEXT>
</DOC>
