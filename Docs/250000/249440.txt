<DOC>
<DOCNO> 249440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonsiy07.html </URL>
<DATE> 2004/06/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Adalet Bakanı Çiçek'ten DEP'lilere Tahliyenin kıymetini bilin 
</HEADLINE>
<TEXT>

     Adalet Bakanı Cemil Çiçek, kapatılan DEP'in eski milletvekillerinin cezaevinden tahliyeleri ilgili olarak, ''Bu tahliyenin kıymetini herkes iyi bilmeli, iyi anlamalıdır'' dedi. 
     Çiçek, ''Türkiye'de sadece tahliye edilenler veya onların ideolojisini benimseyenler yaşamıyor. Diğerlerinin demokratik sabrını da zorlamamaları lazım. Türkiye Cumhuriyeti Devleti'nin gücünü bir defa daha sınama çabası içine girmemeleri lazım'' dedi. 
     Adalet Bakanı Çiçek, CNN Türk'te yayınlanan Cafe Siyaset programında, kapatılan DEP'in eski milletvekillerinin tahliyesini değerlendirdi. 
     Tahliye kararının hukuki olduğunu ancak siyasi sonuçlarının bulunduğunu belirten Çiçek, ''Önemli bir karardır. Önemli açılımları vardır. Ama siyasetle bağlantısı olduğu için böyle bir kararın yansımasının olmaması düşünülemezdi. Yoksa yargı, bir beklentiye göre karar vermedi ama verilen bu karar beklentileri de karşıladı'' diye konuştu. 
     Kapatılan DEP'in eski milletvekillerinin tahliye edilmelerinden sonraki sürece ilişkin bir soru üzerine Çiçek, şöyle konuştu 
     ''Bu bir siyasi karar değil, bir hukuki karardır. Ancak tahliyeden sonra bunun iyi anlaşılması, iyi özümsenmesi, iyi sindirilmesi gerekliydi. Bu noktada en evvel tahliyeden istifade edenler de dahil, bu konuda zaman zaman 'Bunu da hak etmediler' dedirtecek bir davranışın, bir beyanın içerisinde olmamaları gerekliydi, olmamaları da gerekir. Bu tahliyenin kıymetini herkes iyi bilmeli, iyi anlamalıdır. 
     Toplumda yalnız, siz ve ben yaşamıyoruz. Sadece bu tahliye edilenler veya onların ideolojisini benimseyenler yaşamıyor. Onunla kıyas kabul edilemeyecek büyük bir kitle var. O kitlenin demokratik sabrını da zorlamamaları lazım. Türkiye Cumhuriyeti Devleti'nin gücünü sınamaya da kalkışmamaları lazım. Türkiye Cumhuriyeti Devleti'nin gücünü bir defa daha sınama çabası içine girmemeleri lazım. Bu süreci iyi anlayamazlarsa, anlatamazlarsa, hem dış dünyada hem içeride bunları gerçek niyetleri çok açık ortaya koymuş olurlar.'' 
     
     ''TÖVBE İMKANI'' 

     Yargıtay'ın kararının, yanlış düşünenlere ''demokratik tövbe imkanı'' getirdiğini vurgulayan Çiçek, ''Bu tövbeyi samimi yapmaları lazım. Türkiye'nin barışı ve huzuru için kullanmaları gerekir. Böyle kullanılırsa, bu ülkede herkese yetecek imkan var. Herkes için bu ülke daha güzel olabilir. Gelin elbirliğiyle işin bu kısmını gerçekleştirmeye çalışalım'' diye konuştu. 
     ''Bu karar, siyasi beklentileri karşılamak için verilmiş karar kesinlikle değildir'' diyen Çiçek, kararın ''tövbe etmek, ülkenin barışına, huzuruna katkı sağlamak isteyenlere imkan tanıdığını'' söyledi. 
     
     ''SİZ KİMSİNİZ, NEYİN NESİSİNİZ '' 

     Demokratik açılımların Türkiye'de, huzur ve barış içinde ülkedeki 70 milyon insanın beraber yaşamasını sağlamak adına yapıldığını anlatan Çiçek, şöyle devam etti 
     ''Yoksa bunun dışında, kimse bunu devlet ve demokrasi için bir zaaf kabul edip, Türkiye Cumhuriyeti Devleti'nin gücünü sınama çabası içine giremez. Bu defa dış dünyadan gördükleri desteği de göremezler. Öyle yarım ağız, terör örgütünü halen terazinin öbür kefesine koyarak Türkiye Cumhuriyeti devletiyle, hükümetiyle veya organlarıyla mukayeseye kalkarak, akılları sıra lüzumsuz bir kısım beyanların, tavırların da içinde olmamaları gerekir. 
     Bu bir terör örgütüdür. Kimsenin lafı ağzında gevelemesinin bir anlamı yoktur. Bir taraftan Türkiye'de demokrasi, demokratik adımların atılmasını isteyeceksiniz, diğer taraftan demokrasinin ve insan haklarının en büyük düşmanı olan terörü ve terör örgütünü kınamakta eveleyip, geveleyeceksiniz. Ondan sonra devlet ve hükümet arasında 'Biz arabulucuyuz' diyorlar. Size bu rolü kim veriyor, siz kimsiniz, neyin nesisiniz Arabuluculuk yapmak yerine, en evvel Türkiye'deki demokratik açılımların maksadını iyi kavrayarak, onlara çağrıda bulunun, eğer bir gücünüz varsa.'' 
     
     ''TERÖR ÖRGÜTLERİ OYUNCAK'' 

     Çiçek, dünyada terör örgütlerinin bir başka devletin ya da devletler grubunun oyuncağı olduğunu belirterek, ''Bu oyuncak rolünden sıyrılmaları lazım'' dedi. 
     Bu konuların sürekli gündemde tutulmaması gerektiğini belirten Çiçek, şunları kaydetti 
     ''Bunlar filanca yere gitti, yemek mönüsüne varıncaya kadar, dolmayı şöyle yedi, çiğ köfteyi böyle yedi. Şöyle mırra çekti, işin magazin boyutunu da devamlı gündemde tutmak suretiyle, bunları da çok fazla ülkenin gündemine getirmenin anlamı yok. Demokrasi kendi mecrasında yürüyor. Devletin terörle mücadele konusundaki kararlılığı da kesindir. Eskiden, 'Türkiye demokratik açılım yapmıyor, sadece sopa gösterir' denilirdi. Şimdi bu devletin elinde sopası da demokratik imkanları da var. Sopayı yemek istemiyorsan, verilen imkanları iyi kullan.'' Yeni bir af veya eve dönüş yasası hazırlığı olup olmadığına ilişkin bir soru üzerine, Çiçek, böyle bir çalışmanın olmadığını söyledi. 
     Çiçek, ''Böyle bir yasa çıkardık. Herkes devletin sözünü dinleyeceğine başka ağalarının sözünü dinledi. Başkalarının maşası olmaya gayret etti'' dedi. 
     
</TEXT>
</DOC>
