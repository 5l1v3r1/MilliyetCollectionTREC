<DOC>
<DOCNO> 223626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/spo03.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
II. ittifak kuruldu 
</HEADLINE>
<TEXT>

   Galatasaray'da kongreye sayılı günler kala iki başkan adayı Özhan Canaydın ile Turgay Kıran birleşti. Kıran son dakikada Canaydın'ın listesine girmeyi kabul etti 
      HALİL ÖZER 

   
   Fikirler yakın 
   GALATASARAY'DA yaklaşan kongre öncesinde Mehmet Cansun - Alp Yalman birleşmesinin ardından ikinci ittifakı Özhan Canaydın ile Turgay Kıran kurdu. Canaydın ile fikirlerinin aynı paralellikte olduğunu düşünen Kıran, son dakikada Canaydın'ın listesine girmeyi kabul etti. Başkan Özhan Canaydın ise bu birliktelikten büyük mutluluk duyduğunu açıkladı. 
   
   Listeyi açıklıyor 
   ÖZHAN Canaydın'ın liste çalışmaları da son aşamaya geldi. Canaydın'ın listesine Galatasaray Sporcular Derneği Başkanı ve Kadıköy eski Belediye Başkanı Cengiz Özyalçın, BDDK eski başkanı Engin Akçokoca ile kürek şubesinden Fatih Gökşen'i de aldığı öğrenildi. Galatasaray Başkanı bugün Ritz Charlton Otel'de yapacağı toplantıda yönetim kurulunu tanıtacak. 
   
   Cansun kolları sıvadı    Stumpf ve Keser gündemde 
   GALATASARAY'DA yaklaşan kongre öncesinde Mehmet Cansun, yönetimde birlikte çalışacağı isimleri açıkladı. Cansun, Avrupa Kupaları'na kalamamaları durumunda bile ünlü bir teknik adamla çalışacaklarını iddia etti. 100. yılda takımı yabancı bir hocaya emanet etmeyi planlayan Cansun'un, eski futbolculardan Stumpf ve Erdal Keser'i yardımcı hocalığa getireceği öğrenildi. 
   
   Magath'ın gelmesi zor 
   CANSUN'UN gönlünden geçen hocanın Felix Magath olduğu bildirildi. Ancak Stuttgart'ı çalıştıran teknik adamın, gelecek yıl Bayern Münih'in başına gitme ihtimalinin olması planları bozdu. Cansun, "Benim teknik direktör adayım belli. Ancak önce seçilmemiz, ardından da bunu yönetimle paylaşmam gerekiyor" dedi. Bu arada Cansun toplantının ardından Mustafa Sarıgül'ü ziyaret etti. 
   
   
   Cansun'un listesi 
   Alp Yalman 
   Yiğit Şardan 
   Eşref Hamamcıoğlu 
   Abdurrahim Albayrak 
   Sedat Doğan 
   Eren Talu 
   Jerfi Fıratlı 
   İbrahim Tekin 
   Alper Üner 
   Cem Ataç 
   Tuncer Hunca 
   Mümtaz Tahincioğlu 
   Özcan Çetinsoy 
   Serol Acarkan 
   Haluk Hamurculu 
   
   Dortmund sesleri    Terim'e yakın takip 
   GALATASARAY'DAKİ macerası Rize maçının ardından son erecek olan Fatih Terim, Alman Ligi ekiplerinden Borussia Dortmund'un da gündemine girdi. Brezilyalı ve Çek yıldızlardan oluşan kadrosuna rağmen, beklenen başarıları yakalayamayan Dortmund'un, sezon sonunda Teknik Direktör Sammer ile yollarını ayırıp, Terim'in de yer aldığı listeden yeni bir hoca seçeceği açıklandı. 
   
   Hazırlıklar sürüyor 
   SARI - Kırmızılı takım, Çaykur Rizespor ile oynayacağı zorlu maçın hazırlıklarını dün Florya Tesisleri'nde yaptığı antrenmanla sürdürdü. Yaklaşık 1.5 saat süren idmanda, dar alanda pas çalışmasının ardından çift kale maç yapıldı. Bu arada Teknik Direktör Fatih Terim öğle yemeğinde tesis personeliyle bir araya geldi ve herkesle tek tek vedalaştı. 
   
   Tuncer'den açıklama    BEŞİKTAŞ Kulübü avukatı Erdoğan Tuncer, Mehmet Cansun ve Kamera Reklam'dan alacaklarıyla ilgili gerçekleri açıklayacağı basın toplantısını erteledi. Tuncer yaptığı açıklamada, "Cansun'un süre istemi nedeniyle müzakereler bu tarihe kadar süregelmiştir. Bu itibarla tüm hukuki gelişmelerin dost ve kardeş Galatasaray Kulübü'nün seçim kongresine sarkması bizim değil Cansun'un bizzat kendisinin olayı savsaklamasından ileri gelmektedir" ifadelerini kullandı. 
   
   
</TEXT>
</DOC>
