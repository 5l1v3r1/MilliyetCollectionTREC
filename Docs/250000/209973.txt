<DOC>
<DOCNO> 209973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur22.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şair İlhan Geçer beyin kanaması sonucu yaşamını yitirdi... 
</HEADLINE>
<TEXT>

     Türk şiirinin yaşayan ustalarından biri olan İlhan Geçer 87 , geçirdiği beyin kanaması sonucu yaşamını yitirdi. 
     Edinilen bilgiye göre, dün aniden fenalaşan Geçer, yakınları tarafından Haydarpaşa Numune Hastanesi'ne kaldırıldı. 
     Usta şairin, yüksek tansiyona bağlı beyin kanaması sonucu öldüğü açıklandı. 
     Türk şiirinin yaşayan ustalarından biri olarak kabul edilen İlhan Geçer'in naaşı, yarın Bostancı Şenesenevler Emin Ali Paşa Camii'nde öğleyin kılınacak cenaze namazının ardından Kocatepe Mezarlığı'nda toprağa verilecek. 
     
     ŞİİRE ADANAN BİR ÖMÜR 
     İlhan Geçer, 1917'de İstanbul'da doğdu. Kabataş Lisesi'ni bitirdi. İstanbul Üniversitesi İktisat Fakültesi'ne bir yıl devam etti. Basın Yayın ve Enformasyon Genel Müdürlüğü ile Sosyal Sigortalar Kurumu'nda memurluk yaptı. Romantik bir şair olan Geçer, aşk ve ulusal duyguları yansıtan şiirleriyle tanınıyordu. 
     1994'ten bu yana Türk Sanat Müziği İstanbul Repertuar Kurulu üyesi olan sanatçının, başta ''Kahverengi Gözler'' olmak üzere pek çok şiiri bestelendi. 
     İlhan Geçer'in ilk şiiri olan ''Kahverengi Gözlerin'', 1934'te Vakit gazetesinin gençlik sayfasında yer aldı. 
     Geçer, Dergah, Yedigün, Çınaraltı, İstanbul, Hisar, Türk Dili, Varlık, Türk Edebiyatı, Milli Kültür, Vakit, Tercüman, Son Havadis, Millet, Türkiye adlı dergi ve gazetelerde yayımlanan şiir ve yazılarla tanındı. 
     ''Özlediğim Şehir'' adlı şiiriyle Ankara Halkevi'nin 1946'da düzenlediği şiir yarışmasında üçüncülük, ''Mavi İkindi'' şiiriyle Son Havadis gazetesinin 1971'deki yarışmasında birincilik, ''Yunus'a Selam'' şiiriyle de 1986'da Eskişehir Kültür Derneği'nin düzenlediği yarışmada ikincilik ödülü kazandı. 
     İlhan Geçer, İLESAM, Türk Edebiyatı Vakfı, Kadıköy Kültür Derneği ile Türkiye Edebiyatçılar Derneği üyesiydi. 
     Hisar dergisini, 1950 ile 1980 yılları arasında yayınlayan Hisarcılar grubuna mensup olan Geçer, derginin yazı işleri müdürlüğünü 30 yıl yürüttü. 
     ''Büyüyen Eller'', ''Belki'', ''Bir Bulut Geçti'', ''Yeşil Çağ'', ''Hüzzam Beste'', ''Özlem Rıhtımı'' isimli şiir kitapları da yayınlanan sanatçının, ''Cahit Sıtkı Tarancı'' ve ''Ömer Bedrettin Uşaklı'' adlı biyografi kitaplarıyla ''Cumhuriyet Dönemi Türk Şiiri'' adlı yayınlanmış bir antolojisi bulunuyor. 
     
</TEXT>
</DOC>
