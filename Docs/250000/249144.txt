<DOC>
<DOCNO> 249144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/ekonomi/eko04.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç yayınlarından 106 milyon dolar zarar etti 
</HEADLINE>
<TEXT>


Digiturk'ün futbol yayınlarından 106 milyon dolar zarar ettiğini açıklayan şirketin Yönetim Kurulu Başkanı Karacan, yeni ihaleye ortaklıkla da girebileceği sinyalini verdi 

EKONOMİ SERVİSİ 

Yapı Kredi Bankası'nın teknoloji alanındaki iştiraklerinden Digiturk'ün Yönetim Kurulu Başkanı Ali İhsan Karacan futbol maçlarının gösterim hakkı ihalesinde koşullarını iyileştirecek ortaklık girişimlerini değerlendireceklerini söyledi. 
Digiturk'ün basınla sohbet toplantısında konuşan Karacan, bir ay içinde açılması beklenen ihale için "Teknolojik açıdan bu yayını yapabileceğimizi gösterdik. Mali açıdan da alabilecek konumdayız. Yalnız başına veya bir ortakla ihaleye gireceğiz" dedi. Karacan ihaleye TRT ile ortak girme olasılıkları hakkındaki bir soruyu, "Koşullarımızı iyileştirebilecek teklifleri değerlendiririz" diye yanıtladı. Digiturk'ün futbol ihalesini kazanmasa da yaşayacak durumda olduğunu belirten Karacan, "Ancak futbol ihalesi olursa iyi olur" dedi. 

'Halka açılmalı' 
Mart 1999'da kurulan Digiturk Nisan 2000'de yayına başladı. 2 Şubat 2001'de Türkiye Futbol Federasyonu ile 3.5 yıllık sözleşme imzalayan şirket kur fikslemesi yoluyla toplam kontrat bedeli için yaklaşık 350 milyon dolar KDV ödedi. İhale süresi Mayıs 2004 itibariyle sona ererken Digiturk üç buçuk yıllık sürede futbol kontratından 106 milyon 650 bin dolar zarar etti. Abonelerinin yüzde 39'u Digiturk'ü Lig TV yayınları için tercih ediyor. 
31 Aralık 2003'te 18 milyon dolarla ilk kez operasyonel k rlılığa geçen şirket, 2004 yılı için 71 milyon dolar operasyonel ve 2 milyon dolar da net k r bekliyor. Yaklaşık 800 bin aboneye sahip olan Digiturk 1 milyon 470 bin aboneye ulaşmayı hedeflediği 2010 yılı itibariyle 472 milyon dolar gelir ile 155 milyon dolar net k r düzeyine çıkmayı ve kredi bakiyelerini sıfırlamayı amaçlıyor. Toplam 123 kanaldan yayın yapan Digiturk yayına henüz başlamayan Memleketim TV de dahil 14 kanalın sahibi konumunda. 
Digiturk'ün halka açılması gerektiğini söyleyen Karacan, şirketin Yapı Kredi Bankası ile ilişkisine dair bir soru üzerine, bankanın finans dışında ve halka açık olmayan iştiraklerinin olmaması gerektiğini, yalnızca mali iştirakleri bulunması gerektiğini belirttikten sonra şöyle devam etti "Ancak Yapı Kredi'nin teknoloji alanındaki iştiraklerinden Superonline'ın bankayla sinerjisi vardır. Digiturk'ün de bir nebze öyle." 
Karacan, Yapı Kredi'nin turizm yatırımlarını elden çıkarmayı düşündüklerini ve ön görüşmelerin sürdüğünü söyledi. 
Digiturk'ün ortaklık yapısı içinde Yapı Kredi'nin yüzde 25, Çukurova Holding'in yüzde 9, Fintur Technologies B.V.'nin yüzde 66 payı bulunuyor. 


</TEXT>
</DOC>
