<DOC>
<DOCNO> 207513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko15.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler borç içinde yaşıyor... 
</HEADLINE>
<TEXT>

     İngiltere'de pazar araştırmaları yapan Datamonitor adlı firma, orta direğe mensup bir İngiliz vatandaşının ortalama 4 bin 426 sterlin borçlu olduğunu bildirdi. 
     Borçlanmanın 2003 yılı boyunca yaklaşık yüzde 30 oranında arttığını da belirten Datamonitor, orta direğe mensup İngiliz vatandaşının borcunun 2002 ile 2003 yılı arasında yaklaşık bin sterlinlik bir artış gösterdiğini bildirdi. Pazar araştırmaları alanında uzman olan Datamonitor İngilizlerin başta kredi kartları olmak üzere, ferdi krediler, lease ve hesap aşımı sigortalarını kullanarak borçlandıklarını bildirdi. 
     Uzmanlar, İngiltere'de düşük faiz oranları, işsizlik oranındaki düşüş ve ev fiyatlarındaki artışın tüketicinin güvenini ve borçlanmayı arttırdığını belirtiyor. 
     İngiliz halkının toplam borcunun halen 175 milyar 600 milyon sterlin civarında bulunduğunu tahmin eden uzmanlar, önümüzdeki yıl yeni borçlanmalarla birlikte bu rakamın ilk kez 200 milyar sınırına dayanacağını belirtiyor. 
     Uzmanlar borçlanmadaki bütün bu artışa ve tüketicideki güven duygusuna rağmen, borçlanmanın altın çağı sayılabilecek bu dönemin de yakın zamanda biteceğine inanıyor. Uzmanlara göre, yakın zamanda faiz oranlarında yaşanabilecek bir artış, aşırı borçlanan orta direği vurabilecek ve bu da toplumun borçlanma alışkanlığı üzerinde uzun sürebilecek bir çekingenliğe yol açacak. 
     İngiliz ekonomistler, kredi kartlarının 2003 yılında da İngiltere'de en popüler borçlanma yolu olmayı sürdürdüğünü, halkın borçlanmasının yüzde 80'lik bölümünü kredi kartı üzerinden gerçekleştirdiğini de hatırlattı. 
     Bu arada İngiltere'de, halkın sadece Noel döneminde yaptığı alışverişin kredi kartına yansıyan bölümünün 12 milyar sterlin tuttuğu açıklanmıştı. 
     
</TEXT>
</DOC>
