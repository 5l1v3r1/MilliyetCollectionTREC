<DOC>
<DOCNO> 201864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur06.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM'de polisin durdurduğu otomobilde uzun namlulu silah çıktı 
</HEADLINE>
<TEXT>

     Gaziosmanpaşa'da polis ekiplerinin bir otomobilde yaptığı aramada, 1 uzun namlulu silah ile 1 tabanca ele geçirildi. Araçtaki 3 kişi gözaltına alındı. 
     TEM Otoyolu'nun Gaziosmanpaşa bağlantı yolunda rutin kontrol yapan trafik ekipleri, park alanında bulunan bir otomobilden şüphelendi. 
     Polis ekiplerinin çalıntı olduğu kaydedilen otomobilde yaptığı aramada, 1 kaleşnikof marka uzun namlulu silah ile bu silaha ait 3 adet şarjör, 1 tabanca ve 1 adet kar maskesi ele geçirildi. 
     Araçta bulunan ve alkollü oldukları bildirilen Sinan G, İnan D. ve Mikail Ö. gözaltına alındı. Sanıkların İbrahim Tatlıses'e suikast düzenlemek üzere İstanbul'a geldikleri öne sürülüyor. 
     
     ''REHİN ALMA'' İDDİASI 

     Bu arada Mecidiyeköy Polis Merkezi'ne gelen bir kadın, Tabya Sokak'ta bulunan bir evde ''arkadaşının rehin tutulduğu'' ihbarında bulundu. 
     Belirtilen adrese giden polis, burada bulunan 1'i kadın 3 kişiyi gözaltına aldı. Mecidiyeköy Polis Merkezi'ne götürülen bu kişilerin alkollü oldukları öğrenildi. 
     Konuyla ilgili soruşturmanın sürdüğü bildirildi. 
     
</TEXT>
</DOC>
