<DOC>
<DOCNO> 246827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko28.html </URL>
<DATE> 2004/06/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
DEP kararı... "İnşallah Türkiye'nin barış ve huzuruna katkı sağlar" 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, kapatılan DEP'in eski milletvekillerinin tahliyesinin yargının ortaya koyduğu bir karar olduğunu belirterek, ''İnşallah Türkiye'nin barış ve huzuruna katkı sağlar'' dedi. 
     Satıcı, Müstakil Sanayici ve İşadamları Derneği MÜSİAD Genel Başkanlığı'na seçilen Dr. Ömer Bolat'a tebrik ziyaretinde bulundu. 
     Oğuz Satıcı, burada yaptığı konuşmada, 1980'li yıllarda 5 milyar doları aşmaya çalışan ihracatın, bugün bu rakamı aylık olarak gerçekleştirmesinde, ihracat yapsın yapmasın iç ve küresel rekabetin gereklerini yerine getiren her üreticinin pay sahibi olduğunu belirtti. 
     Artık ucuza çok mal üreten bir konumdan, kaliteli malı makul fiyata satan bir konuma geçildiğini kaydeden Satıcı, ''Hedef İtalya gibi ülkelerin göreceli üstünlüklerini, üretimin bu yapılanmasıyla lehimize çevirmektir'' dedi. 
     Dünya ekonomisi artık ileri derecede entegrasyona kavuştuğu için sistemde Türkiye'nin aleyhine bir dengesizlik olduğuna işaret eden Satıcı, Türkiye üretiminde maliyetlerden başlayarak, katma değere ve pazarlamaya kadar ulaşan bir sorunlar yumağı mevcut olduğunu söyledi. 
     Oğuz Satıcı, rekabetin sadece tek yönden değil, teknoloji sayesinde her yönden geldiği ve giderek arttığı bir dünyada yaşandığını ifade ederek, ''Bu nedenle herhangi bir teoriye dayanarak ya da piyasanın şartlarına boyun eğerek üretmeme lüksümüz yoktur. Ancak üretimi de en dinamik ve en az maliyetli şartlarda yapmak zorundayız'' diye konuştu. 
     
     ''20 YIL SONRASININ AVRUPA'SINA HAZIRLANMALIYIZ'' 
     Oğuz Satıcı, iç ve dış piyasa rakamlarının üretime odaklanmış bir vizyonu yaratmayı engellediğini belirterek, şu görüşleri dile getirdi 
     ''Bu nedenle kredibilitemizi sağlayan borçlanabilme kabiliyetinin önüne konulacak her türlü engel bizi daha karanlık bir yöne doğru götürecektir. Ekonomik anlamda tam toparlanamamış bir ülkenin dünya siyasetinde kararlı bir duruş gösterebilmesi oldukça zordur. Bu nedenle 59. hükümetin 30-40 yıldır çözülememiş iç ve dış meselelere karşı gösterdiği kararlılık takdirle karşılanmalıdır. Fakat bu kararlı duruşun sürdürülebilir hale gelmesi için, Türkiye ekonomisinin ayakları üzerinde sağlam basması da gereklidir.'' Satıcı, geleceğin Türkiye'sini sadece ülke içi gelişmelerle tasarlamanın affedilemeyecek bir hata olduğunu ifade ederek, Türkiye'nin AB'den ve içinde bulunduğu bölgeden soyutlanarak tasarlanamayacağını söyledi. 
     TİM Başkanı Satıcı, ''Hatta eğer AB üyesi olacaksak kendimizi bugünün değil, 20 yıl sonrasının Avrupası için hazırlamamız gerekiyor'' dedi. 
     
     ''EKONOMİYİ YATIRIM ORTAMININ İYİLEŞTİRİLMESİ DÜZELTECEK'' 
     Satıcı, AB'den müzakere takvimi alınmasıyla oluşacak psikolojik havanın ekonomiyi düzelteceğini beklemenin tam anlamıyla bir hayalperestlik olduğunu belirterek, ''Bize göre ekonomiyi düzeltecek tek unsur yatırım ortamının iyileştirilmesidir'' dedi. 
     Türkiye'nin bugün ihracatı ve ithalatının yarısından fazlasını AB ülkeleriyle yaptığına değinen Satıcı, sadece bu göstergenin bile Türk sanayisinin ve Türk ürününün yüksek Avrupa standartlarına ulaştığını ve Avrupa vatandaşı tarafından rağbet gördüğünü kanıtladığını bildirdi. Oğuz Satıcı, şunları kaydetti 
     ''Sanayide, ticarette ve uluslararası ekonomik ilişkilerde AB standardını yakalamış bir Türkiye'nin bugün artık birçok kompleksten arınması gerekir. Kanımızca, bu noktada tarih almak Türkiye'nin hakkı, AB'nin de çıkarıdır. İnancımız odur ki, Türk insanı da Avrupa içinde, AB müzakere tarihi verse de vermese de hak ettiği yeri bulacak. Elbette bu sadece söylemekle değil, üzerimize düşenleri yerine getirmekle gerçekleşecek bir dilektir'' dedi. 
     
     DEP ESKİ MİLLETVEKİLLERİNİN TAHLİYESİ 
     Soruları da yanıtlayan Satıcı, kapatılan DEP'in eski milletvekillerinin tahliyesine ilişkin bir soru üzerine, Türkiye'nin büyük bir değişim yaşadığını, yaşanan bu değişimlere paralel düzenlemeler yapıldığını söyledi. 
     TİM Başkanı Satıcı, ''Bu, yargının ortaya koyduğu bir karar. İnşallah Türkiye'nin barış ve huzuruna katkı sağlar'' dedi. 
     MÜSİAD Genel Başkanı Ömer Bolat da, dernek olarak yargının aldığı bu karara saygı duyduklarını belirtti. 
     Bolat, eski DEP milletvekillerinin 10 yılı aşkın süredir cezaevinde bulunduklarını anımsatarak, ''AB Komisyonu'nun Temmuz ayında başlayacağı Türkiye için ilerleme raporu öncesinde yargının aldığı bu karar, Türkiye'nin Aralık ayında tam üyelik müzakerelerine başlayabilmesi için tarih alma noktasında olumlu bir etki yapacaktır. Hayırlı olsun'' dedi. 
     Ömer Polat, toplantıda yaptığı konuşmada da ihracatçıların Türk ekonomisinin ''bal arıları'' olduğunu belirterek, ihracatçıların karşılaştığı vize sorunun bir an önce çözülmesi gerektiğini dile getirdi. 
     
</TEXT>
</DOC>
