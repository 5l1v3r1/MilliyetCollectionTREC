<DOC>
<DOCNO> 217225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur05.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dozerle gelen hayat... 52 kişi 28 saat sonra kurtuldu 
</HEADLINE>
<TEXT>

     Yoğun kar yağışı ve tipi nedeniyle yaklaşık 28 saat mahsur kaldıktan sonra kurtarılan iki otobüsteki yolculardan 52 kişi, Gürün'e ulaştırıldı. 
     Gürün yakınlarında Konakpınar ile Otlukilise mevkiileri arasındaki Yılanhöyük bölgesinde mahsur kalan ve yakıtı tükendikten sonra bir otobüste toplanan 39'u erkek, 10'u kadın, 3'ü çocuk toplam 52 kişi, yaklaşık 28 saat mahsur kaldıkları bölgeden kurtarıldı. 
     Gürün Kaymakamı Ahmet Ufuk Hasçakal'ın öncülüğünde ağır iş makineleri ve sağlık ekiplerinin de aralarında bulunduğu kurtarma ekibi gece yarısı bölgeye ulaşabildi. Daha önce çok sayıda kurtarma ekibinin ulaşmaya çalıştığı ancak yoğun kar yağışı ve tipi nedeniyle başarısızlıkla sonuçlanan, hatta çok sayıda iş makinesinin arızalanarak, bölgede bırakılmak zorunda kaldığı çalışma sona erdi. 
     Kar kalınlığının yaklaşık 3 metreye ulaştığı ve yoğun tipi nedeniyle görüş mesafesinin çok düşük olduğu bölgeye ulaşan ekipler 52 kişiyi Gürün'e getirdi. 
     
     HAYAT BEBEK 

     Yolculardan Abdullah ve Hurşide Selle çiftinin Damla Hayat adındaki bebeklerinin soğuktan etkilendiğini gören ekipler, bebeği otobüsün önünde yol açan dozere bindirerek, ilçeye daha önceden gelmesini sağladılar. 
     Devlet Hastanesi'ne kaldırılan bebeğin sağlık durumunun iyi olduğu öğrenildi. 
     Soğuktan etkilenen diğer yolcu Müslüm Sayılı'nın da hastanede tedavi altına alındığı, sağlık durumunun iyi olduğu öğrenildi. 
     Bu arada ilçeye getirilen tüm yolcuların sağlık kontrollerinin ardından yiyecek verilerek, misafirhanelere götürüldükleri öğrenildi. 
     
     ''SAZ ÇALDIK'' 

     AA muhabirinin de katıldığı kurtarma çalışmalarının ardından, yolcular, yakıtları tükendikten sonra bir otobüste birleştiklerini söylediler. 
     Bir kişinin saz çaldığı ve bir süre böyle zaman geçirdiklerini belirten yolcular, önceleri kesinlikle kurtarılacaklarını ümit ettiklerini bu yüzden rahat olduklarını, ancak zaman geçip aracın yakıtı tükendikten sonra ümitsizlik yaşandığını kaydettiler. 
     
</TEXT>
</DOC>
