<DOC>
<DOCNO> 202522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo16.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom dertli Keşke Frank de Boer oynasaydı 
</HEADLINE>
<TEXT>

     Türkiye Kupası 2. turunda yarın Galatasaray ile karşılaşmak için İstanbul'a giden Türk Telekomspor, Profesyonel Futblol Disiplin Kurulu'nun PFDK aldığı karar sonrasında Bursa'ya gitti. 
     Kararın kendilerine çok geç bildirildiğini belirten Türk Telekomspor Teknik Direktörü Hayrettin Gümüşdağ, ''Kararı 3 gün önceden bize tebliğ etmeleri gerekirdi. Bizi resmen araya sıkıştırdılar'' dedi. 
     Maç yerinin değiştirilmesinin aceleye getirilmiş bir karar olduğunu savunan Gümüşdağ, şunları söyledi 
     ''Bizim gibi kısıtlı bütçesi ve imkanları olan kulüpler böyle durumlarda mağdur edilmemeli. Futbolcularımız üzerinde olumsuz bir etki yaptı. Yine de yöneticilerimiz federasyon bazında gerekli girişimlerde bulundular. Hakkımızı arayacağız.'' Galatasaray'ın zor günler geçirdiğini ve bundan faydalanmak istediklerini ifade eden Gümüşdağ, ''Rakibimiz futbol olarak eskisi kadar baskılı ve etkili oynayamıyor. Çok eleştiriliyor. Cezalı ve sakat futbolcularının bulunması bizim için önemli bir avantaj. Ama biz yine de Frank De Boer'in oynamasını isterdik. Onun oynamaması bizim için büyük bir kayıp. Bize düşen avantajı skora yansıtıp turu atlamak'' diye konuştu. 
     Türk Telekomspor ile Galatasaray, sarı-kırmızılı takımın cezası nedeniyle yarın Bursa Atatürk Stadı'nda saat 18.30'da karşılaşacak. 

     
</TEXT>
</DOC>
