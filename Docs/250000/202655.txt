<DOC>
<DOCNO> 202655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yazar/akyol.html </URL>
<DATE> 2003/12/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Saddam modeli... 
</HEADLINE>
<TEXT>

   
   SADDAM Hüseyin sadece iktidarını değil, ideolojisini de "şiddet" üzerine kurmuştu. Askeri güç kullanarak Irak sınırlarını değiştirmek, Irak'ı en güçlü Arap devleti yaparak "Pan Arabizm" davasını güdüyordu. 
   Onun için siyasi ideolojisinde "kahramanlık, yiğitlik, savaşçılık" gibi değerler mariz derecede yüceltiliyordu. Maddi simgeler "tabanca, tüfek, Kalaşnikof, kılıç" gibi araçlardı. 
   Saddam, Bağdat'ta büyük bir anıt yaptırmıştı Yerden yükselen iki el kılıç çatmıştı, cadde bu kılıçların altından akıyordu. 
   Kendisi ve adamları daima silahlı idi. Kalabalıklar karşısında havaya kurşun sıkar, kendisine armağan edilen kılıçları büyük bir gururla kınından çıkarıp havada sallardı. 
   Elinde silah, sırtında üniforma, at üzerinde muzaffer komutan edasıyla Bağdat caddelerinde gezmekten büyük zevk alırdı. Saddam, 9. yüzyılda İran'ı fethetmiş Arap komutanı Saad İbn Vakkas'ın 'modern' versiyonu idi. İran'a savaş açmasında bu psikolojinin rolü olmuştu. 
   
   BU nasıl bir psikolojiyi yansıtıyor 
   Evvela aşiret kültürü... "Kahramanlık, yiğitlik" gibi erdemlerin aşiret savaşçılığı düzeyinde algılanması... Aşiret toplumlarında olduğu gibi, ilişkilerin gelişmiş hukuk kurallarına ve kurumlara değil, "şiddet" faktörüne göre oluşması... 
   Saddam, Bağdat Hukuk Fakültesi'nden de öyle diploma almıştı Sırtında Baas üniforması, masanın üstünde tabanca... Ve tabii hemen diploma .. 
   Yirmi yılda ülkesini üç defa savaşa sürükledi. 
   Çünkü İran'ın bir bölümünü ve Kuveyt'i "yağma" ile gasp edebileceğini düşünmüştü. Kendisini silahlarla, savaşlarla, Arap kahramanlığıyla bu kadar özdeşleştiren, milyonları "kahramanca ölmeye" çağıran Saddam, hemen teslim oluverdi 
   Yanındaki bir tabanca ile bir Kalaşnikof'u kullanmadı... 
   Ne düşmanlarına, ne kendi kafasına tek kurşun sıkmadan teslim oldu 
   
   ÇÜNKÜ aynı kültürün öbür yüzünde "boyun eğme" vardır. "Kuvvet" elindeyken herkese zorla boyun eğdirtirsiniz, "kuvvet"le karşılaştığınızda boyun eğersiniz Aşiret kültürü... 
   Aynı zamanda megalomani ile aşağılık kompleksinin iç içe geçtiği mar z bir kişilik modelidir bu... 
   Saddam'ın ABD'ye direnişi, uluslararası camiadan destek alan medeni bir milliyetçilikten çok, Irak'ı yalnızlığa sürükleyen "aşiret türü meydan okuma" tarzındaydı. 
   Silahlarla, savaşlarla özdeşleşen Saddam, hangi diplomatik faaliyetiyle tarihe geçecektir 
   "Kuvvet"i yücelten, hasımlarını "kuvvet" kullanarak ezmekten büyük tatmin duyan bu psikolojinin öbür versiyonu, uzaktan meydan okuduğu bir "kuvvet"le yüz yüze gelince teslim olmaktır. Öyle oldu. 
   Çocukları çatışarak can vermişti... Hitler intihar etmişti... Saddam, kuzu kuzu teslim oldu... Dahası bülbül gibi konuşuyormuş, arkadaşlarını ele veriyormuş... 
   Saddam hiçbir zaman "Arap kahramanı" değilmiş... Zaten bütün totaliter diktatörlerde mar z bir psikoloji vardır... 
   
      
   
   
</TEXT>
</DOC>
