<DOC>
<DOCNO> 225625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas03.html </URL>
<DATE> 2004/03/25/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Sesten 7 kat hızlı X-43 cumartesi denenecek... 
</HEADLINE>
<TEXT>

     Amerikalılar, sesten 7 kat hızlı uçacak Mach 7 pilotsuz uçağın örneğini cumartesi günü deneyecekler. 
     Amerikan Ulusal Havacılık ve Uzay Dairesi NASA yetkilileri, hem uçağa hem de uzay aracına benzeyen X-43 adlı ''hipersonik'' uçağın, atmosferik motorlu araçların dünya hız rekorunu kırmasının beklendiğini bildirdiler. 
     Yetkililere göre, örnek uçak kağıt üstündeki hesaplara göre saatte 10 bin kilometreden fazla hız yapabilecek. Ancak Kaliforniya'daki Edwars hava üssünde yapılacak denemede bu hıza ulaşmaya çalışılmayacak. 
     NASA'nın örnek uçakla 2001 yılında Kaliforniya kıyılarında yaptığı ilk deneme başarısız olmuştu. 
     Cumartesi günkü ikinci deneme başarılı olursa, yeni uçak uzaya çıkışta yeni bir çağın başlangıcı olabilecek, ''hipersonik'' uçuş devri başlayacak. 
     Atmosferik basınçla çalışan motorla ulaşılan hız rekoru, 3.2 Mach saatte 3500 km hızla uçan ''Blackbird'' SR-71 casus uçağıyla kırılmıştı. X-15 adı verilen deneme uçağı da, 6.7 Mach hızında uçmuştu, ancak X-15, oksijen tankını üzerinde taşıyan ''uçak-füze'' idi. X-43 ise olabildiğince aerodinamik tasarımı, düz çizgileri ve ince profiliyle küçük bir uçak. 
     3.6 metre boyunda ve 1.5 metre enindeki örnek uçak, ''Scramjet'' Supersonic Combustible Ramjet adı verilen teknoloji araştırmaları kapsamında 20 yıllık çalışmanın ürünü. X-43'ün motorları, itiş için gereken oksijeni doğrudan atmosferden alıyor. Uzay mekikleri ve füzeler ise hidrojenle karıştırarak yaktıkları oksijeni devasa tanklarında taşıyorlar. 
     
</TEXT>
</DOC>
