<DOC>
<DOCNO> 245230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun10.html </URL>
<DATE> 2004/06/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Pentagon, Almanya'daki F-16'ları İncirlik'e kaydırabilir... 
</HEADLINE>
<TEXT>

     Pentagon'un Almanya'daki ABD askeri varlığını azaltmayı öngören bir plan çerçevesinde Spangdahlem'deki konuşlanmış 72 adet F-16 uçağını İncirlik'e kaydırabileceği bildirildi. New York Times gazetesi, bu konudaki haberinde uçakların İncirlik'e naklinin ancak Türkiye'nin kullanımında kısıtlama getirmemesi halinde gerçekleşebileceğini, bunun da pek olası görünmediğini yazdı. 
     New York Times gazetesi, ABD'nin dünya çapındaki küvvetlerinin soğuk savaşdan bu yana en kayda değer düzenlemesini planladığı, bu çerçevede Pentagon'un Almanya'daki ABD varlığının azaltılmasını öngören bir plan sunduğunu belirtti. 
     
     KAYGILAR 

     Gazete, Pentagon yetkililerinin düzenlemenin Ortadoğu, Orta Asya ve diğer olası savaş alanlarına kuvvet gönderme konusunda mümkün olan en büyük esnekliğin sağlanmasını amaçladığını ifade ettiklerini aktardı. Gazete, bazı uzmanlar ve müttefik ülke yetkililerinin kaydırmanın Washington'un NATO'daki nüfuzunu azaltmasından ve müttefiklerle diplomatik ilişkileri zayıflatmasından kaygı duyduğunu yazdı. 
     NYT, Pentagon'un önerisinin, ABD ordusunun İran ve Afganistan'daki konuşlanmalar nedeniyle zorlandığı bir zamana denk düştüğüne dikkat çekerken Pentagon yetkililerinin, Asya ve Avrupa'daki kuvvetlerini kapsayacak kaydırmanın bir süreden beri düşünüldüğünü ve mevcut çatışmalarla bir ilgisi bulunmadığını söylediklerini kaydetti. 
     
     F-16'LAR İNCİRLİK'E KAYDIRILABİLİR 

     Pentagon'un planlarına göre Almanya'daki birinci zırhlı tümeni ve birinci piyade tümenin ABD'ye döneceğini kaydeden gazete, öngörülen diğer önlemleri sıralarken üsleri Spangdahlem, Almanya'da olan 72 adet F-16 uçağının istikrarsız Ortadoğu'ya daha yakın olan İncirlik'e kaydırılabileceğini belirterek "Pentagon planına göre, kaydırma sadece Türklerin ABD'ye uçakları kısıtlamadan kullandırması halinde gerçekleşebilir. Bu ise, bazı yetkililerce pek olası görünmüyor" diye yazdı. 
     Avrupa'daki donanma karargahının ise İngiltere'den İtalya'ya taşınacağını ifade eden gazete, Bush Yönetimi yetkililerinin de İngiltere'deki bazı F-15 uçaklarını çekme planlarını da görüştüklerini kaydetti. 
     
     BUSH HENÜZ ONAYLAMADI 

     NYT, Almanya'nın söz konusu plan konusunda bilgilendirildiğini ancak planın henüz resmen Başkan Bush tarafından onaylanmadığı, ABD'nin Almanya'nın kaygılarını dinleyeceği söylendiğini aktardı. 
     Yetkililerin, düzenleme ile ilgili başlıca kararların bir iki ay içinde verilmesini beklediklerini ancak düzenlemenin ana yönünün belirlenmiş gibi göründüğünü yazan gazete, planlanan kaydırmaların en önemli etkilerin askeri değil, siyasi ve diplomatik olacağı görüşlerine de yer verdi. 
     
     RUMSFELD KAYDIRMAYI GEREKLİ GÖRÜYOR 

     NYT, ABD Savunma Bakanı Donald Rumsfeld'in kaydırmanın gerekli ve zorunlu olduğuna inandığını belirterek Rumsfeld'in askeri birliklerinin amacının savaşmak ve ABD'nin savaşlarını kazanmak olduğunu düşündüğünü, bu nedenle kuvvetlerin en etkin biçimde ve en az siyasi kısıtlamalarla kullanılabileceği yerlere konuşlanması gerektiğine inandığını kaydetti. 
     
     POWELL, MYERS'IN ÇEKİNCELERİ 

     Pentagon'un planının 20 Mayıs'ta üst düzey ABD yetkililerinin katıldığı bir toplantıda tartışıldığını belirten gazete, şöyle devam etti 
     "Verilen bilgiye göre, toplantıda, bir zamanlar Genelkurmay Başkanı olan Dışişleri Bakını Colin Powell, Türkiye'nin, ABD'nin Türk üslerinden kısıtlamadan operasyon yapmaya izin vereceğini sanmadığını söyledi. Şimdiki Genelkurmay Başkanı General Richard Myers de, Türkiye'nin onayını sağlanmanın kolay olmayacağını söyledi ve F-16'ların Almanya'da kalmasını tercih ettiğini belirtti." 

     
</TEXT>
</DOC>
