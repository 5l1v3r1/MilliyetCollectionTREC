<DOC>
<DOCNO> 248138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo10.html </URL>
<DATE> 2004/06/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Konyaspor, Ersin ile yollarını ayırdı... 
</HEADLINE>
<TEXT>

     Konyaspor ile bir yıllık sözleşmesi bulunan sol kanat oyuncusu Ersin, alacağına karşılık bonservisini isteyerek takımıyla yollarını ayırdı. 
     Kulüp basın sözcüsü Sefa Ortaç, geçen yıl sol kanattaki eksiğin giderilmesi için transfer edilen Ersin'in, ilk 11'de çok fazla şans bulamadığını ifade etti. 
     Halen bir yıllık sözleşmesi bulunan Ersin'in, alacaklarına karşılık yönetimden bonservisini istediğini belirten Ortaç, ''Biz de bu teklifi olumlu bularak, bonservisini verdik. Artık yeşil-beyazlı forma altında mücadele etmeyecek. Futbolcunun önünü tıkamak istemedik. Belki gideceği takımda daha başarılı olur'' dedi. 
     Yurt dışında bulunan ve hafta başında Konya'ya beklenen Ömer ile Muhammed Hanifi'nin halen gelmediğini vurgulayan Ortaç, ''Birkaç gün içinde bu futbolcularla sözleşme imzalayacağız. Ancak yurt dışında oldukları için programlarımız uymadı, ancak gelecekler'' diye konuştu. 
     Ortaç, ayrıca Isparta'da yapılan B genç takımlar grup elemelerinde Konyaspor B Genç Takımı'nın hiç gol yemeden grup birincisi olduğunu dile getirerek, bu sonucun kendilerini çok mutlu ettiğini sözlerine ekledi. 

     
</TEXT>
</DOC>
