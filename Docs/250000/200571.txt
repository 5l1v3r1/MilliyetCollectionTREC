<DOC>
<DOCNO> 200571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun31.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı "Hile sakat bir düşünce" 
</HEADLINE>
<TEXT>

     KKTC Başbakanı Derviş Eroğlu, muhalefetin iktidara gelmeyi Annan planını imzalamak için istediğini, kendilerinin ise KKTC'ye sahip çıkarak Türkiye ile ilişkileri daha da geliştireceklerini söyledi. 
     Başbakan Eroğlu, ''iyi bir seçim propandasıyla bugünlere geldiklerini'' belirterek, diğer partilerden farklı olarak, propaganda başladıktan sonra basına reklam vermeye başladıklarını kaydetti. 
     Seçim sürecinde son haftaya girildiğini kaydeden Eroğlu, ''Son haftada seçmenimizin sağduyusuyla hareket edeceğine ve kendi halkına güvenen Ulusal Birlik Partisi'ni yeniden sandıktan iktidar olarak çıkaracağına inanıyoruz'' dedi. 
     Eroğlu, bugüne kadar halkla iyi ve kötü günde beraber olduklarını, hükümetten kaçmayı değil, hükümette bulunup halka hizmet vermeyi yeğlediklerini anlattı. Eroğlu, ''Bazı siyasi partiler iktidar olmuştur, ama iktidarı terketmiştir, o sorumluluğu taşıyamamıştır, sıkıya girdiği zaman, iktidarda yıpranmasın düşüncesiyle iktidarı terketmiştir. Şimdi dün iktidarı terkedenler, bugün iktidara talip olduklarını söylüyorlar. Vatandaşımız bunu herhalde iyi değerlendirecektir'' diye konuştu. 
     Muhalafetin iktidara gelmeyi bir tek ''Annan planının imzalamak ve Türkiye'den kurtulmak'' amacıyla istediğini, Annan planının imzalanmasıyla devletin ortadan kalkacağını ifade eden Eroğlu, şöyle konuştu 
     ''Devletin ortadan kalkacağı gibi, halkımızı da malsız, mülksüz, işsiz, güçsüz kalacağını bile bile Annan belgesine dört elle sarılıp Annan belgesini imzalamak için iktidara gelmek istiyor. Halbuki biz KKTC'ye sahip çıkmak, Anavatan Türkiye ile işbirliğimizi daha da derinleştirerek, KKTC halkının refahını daha da artırmak ve bu ülkede insanlarımızın kendi devlet çatısı altında, kendi bayraklarının gölgesinde ve Anavatanın güvencesinde huzur içerisinde yaşamasını planlıyoruz. Muhtemel bir anlaşma için de Anavatan Türkiye ile görüşmelerimizi sıklaştırıp, ileriye dönük kalkınan bir ülke, ama yaşayabilir bir anlaşma arayışı içerisinde bir hükümet pozisyonunda olmak istiyoruz.'' 
     
     ''HİLE, SAKAT BİR DÜŞÜNCE'' 
     Başbakan Eroğlu, sol muhalefetin, ''seçimlere hile karıştırılabileceği'' yönündeki sözlerinin anımatılması üzerine, bunun halk iradesine saygısızlık ve demokrasiyi hazmedememek olduğunu söyledi. 
     Her siyasi partinin seçime, iktidar olma düşüncesiyle girdiğini dile getiren Eroğlu, ''Ama neticede halkın dediği olur. Dolayısıyla, 'kendileri seçimi kazanırsa her şey normal, iktidar seçimi kazanırsa, seçimler hile karıştırıldı.' Böyle bir düşünce, bana göre sakat bir düşüncedir, işte demokrasiden nasibini almadıklarını ve halk iradesine saygı göstermediklerini gösteriyor'' diye konuştu. 
     KKTC halkının özgür iradesiyle sandığa gittiğine ve sandıkların başında, seçime giren tüm siysi partilerin ve Yüksek Seçim Kurulu'nun görevlilerinin bulunduğuna işaret eden Eroğlu, bu durumda hile yapılmasının mümkün oldığının vurguladı. 
     Eroğlu, KKTC'nin demokratik bir ülke olduğunu ve 1976 yılından beri seçimler yapıldığını, bir tek seçimde dahi muhalefetin ağzından, ''Seçime hile karıştırıldı'' sözünün çıkmadığını belirterek, muhalefetin, ilk defa bu seçimde ''Seçimlere hile karıştırılabilir'' dediğini kaydetti. Eroğlu, ''hiç kimsenin, çocukça ve mağlubiyeti kabul etmiş insanların kompleksi içerisinde konuşmamasını'' istedi. 
     
</TEXT>
</DOC>
