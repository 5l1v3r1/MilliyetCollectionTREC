<DOC>
<DOCNO> 218681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yazar/altan.html </URL>
<DATE> 2004/02/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Gargara 
</HEADLINE>
<TEXT>

   
   Yerel seçim kampanyalarında, çizgi film kahramanlarından yararlanmak geldi ya gündeme... 
   Karadeniz fıkralarından da, bir senaryo yapılabilir adaylar için. 
   Temel, belediye başkanlığı için aday olmaya kalkmış. Yakın dostu Dursun da onu destekliyor. 
   Adaylık başvurusu için gerekli merkezler, 6 vesikalık fotoğraf istemişler Temel'den... 
   Temel, Dursun'a soruyor 
   - Hiç anlamayrum, nedur pu vesiçaluk fotoğraf 
   Dursun anlatıyor 
   - Belden üstünün fotoğrafunu çektiraysun da... 
   - Nasul 
   - Pir çukur kazaysun, yarı peluna kadar içine cirup çukuru örtaysun çukurun dışında kalan üst tarafunun resmini çektiraysun da... 
   Temel bir kazma kürek almış arsalık bir yerde başlamış çukur kazmaya. Önce bir çukur kazmış, sonra bir çukur daha, sonra bir çukur daha, sonra bir çukur daha, sonra bir çukur daha, sonra bir çukur daha tam 6 çukur... 
   Dursun gelmiş o sırada 
   - Uy Temel, neden kazdun 6 çukuru Pir tanesu yeterdu, hiç kafa yok mu senda 
   - 6 vesiçaluk isteyler, unuttun mu da... 
   - Pir çukur yeterdu, pen zaten 6 fotoğraf macunası cetirmiştum da... 
   
   Politikacıların birbirleriyle yaptıkları polemiklerde, karşı tarafı mat etmeye yardımcı olacak bir başka fıkra 
   Nargile tiryakisi olan biri, eğilip sigarasını nargilesinin ateşinden yakmaya kalkanlara fena bozulur ve ana avrat sövmeye başlarmış 
   - Ulan o..... dölü, ulan p..., ulan adi p...... vs... 
   Nargile tiryakisinin huyunu bilen biri, arkadaşlarıyla bahse tutuşmuş 
   - Ben gidip sigaramı nargilesinin ateşinden yakacağım, bir de tekme savuracağım nargilesine, ağzını bile açamayacak... 
   Yaparsın, yapamazsın... 
   Sonunda iddiaya tutuşan, elinde bir sigarayla dikilmiş tiryakinin karşısına 
   - Ben, demiş, karı pazarlarım anam da kerhanede çalışırdı babam müşteri ayarlardı anama amcam eşcinseldi dayım yankesiciydi kız kardeşim sokaktan çevirdiği erkekleri eve getirir yatardı halam da onların cüzdanlarını soyardı... 
   Sonra eğilip sigarasını yakmış tiryakinin önündeki nargileden... 
   Tiryaki öyle donup kalmış, suspus... 
   Ve bir de tekme savurmuş nargileye... 
   
   Sık duyduğumuz bir sözdür 
   - Ah o para bende olacak ki... 
   Harcama konusunda iddialıyızdır. Şayet paramız olsa, onun en tantanalı nasıl harcanacağını, başkalarından çok daha iyi bildiğimize inanırız... 
   Tıpkı yoksul bir köylünün, toprak ağası olsa, soğanın sadece cücüğünü yiyeceğini söylemesi gibi... 
   Ama paranın nasıl kazanılacağına gelince... "Bulan buluyor şekerim" ötesinde, pek bir bilgimiz yoktur. Zenginliğin, bir "talih" işi olduğuna inananlarımız da çoktur. 
   
   Şark, "kazanç sahibi" olmayla, "servet sahibi" olma arasında, ikincisini yeğler. Ne meslek alanında, ne üretim alanında, ne servis alanında hiçbir yetenek ve üstünlük göstermeden han, hamam, apartman, daire, arsa ve daha ne varsa onların sahibi olmaya, yani efendim rantiyeliğe özenir... 
   Ha evet, bir de politikanın sağladığı olanaklar var... 
   O alandaki örnekleri sizler de biliyorsunuz öyle değil mi 
   
   Madem söz paradan açıldı, para üstüne birkaç ünlü deyim 
   "Paradan amma da çok şey isteniyor mutluluk, üstünlük, zevk, neşe, zeka... Yahu yapmayın, Tanrı dahi bu kadarını veremiyor." 
   "Paranın kokusunun olmadığı söyleniyor. Bir de petrolcülere sormalı." 
   "Para mutluluk getirmez, özellikle ona sahip olmayanlara." 
   "Hayatta önemli olan para sahibi olmak değil, parası olanlara sahip olmaktır." 
   "Başkalarına mutluluk gibi görünen şeylerin tümüdür paranın verdikleri." 
   Ve yine Yunus'un ünlü dörtlüğü 
   Mal sahibi mülk sahibi 
   Hani bunun ilk sahibi 
   O da yalan bu da yalan 
   Var biraz da sen oyalan. 
   
      
   
</TEXT>
</DOC>
