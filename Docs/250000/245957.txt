<DOC>
<DOCNO> 245957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko09.html </URL>
<DATE> 2004/06/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Milli Piyango özelleştirmesinde yöntem sorunu... 
</HEADLINE>
<TEXT>

     Milli Piyango İdaresi'nin özelleştirilmesinde yöntem sorunu yaşanıyor. Milli Piyango ile Özelleştirme İdaresi arasında özelleştirme şartnamesi konusunda bazı görüş ayrılıkları bulunuyor. 
     Talih kuşunun özelleştirilmesi için oluşturulan komisyon, Milli Piyango İdaresi'nin hazırlayarak, Özelleştirme İdaresi Başkanlığı'na gönderdiği şartname üzerindeki değerlendirme çalışmalarına devam ediyor. 
     Edinilen bilgiye göre, Milli Piyango'nun gelir bölüşümü yoluyla özelleştirilmesini öngören şartnamede, bu konuda bir görüş ayrılığı bulunmazken, özelleştirme öncesi ve sonrasına ilişkin bazı hükümler, Özelleştirme ve Milli Piyango İdareleri arasında sorun yarattı. 
     Milli Piyango tarafı 10 yıl süreyle gerçekleştirilecek gelir bölüşümünde, hasılatın ticari işletme yerine kendileri tarafından toplanmasını istiyor. Piyango, hasılatın toplanmasının ardından ikramiyenin dağıtılması, bu süreçte işletici firmaya da sözleşmede öngörülen payın aktarılması görüşünü taşıyor. 
     Özelleştirme İdaresi ise hasılatı toplama işleminin yine Milli Piyango İdaresi'nde kalması halinde bunun adının özelleştirme olmayacağını ileri sürerek hasılatı özelleştirme ihalesini kazanan firmanın üstlenmesi gerektiğini belirtiyor. 
     
     LİSANS ÜCRETİ 
     İki idare, lisans ücreti konusunda da farklı düşünüyor. Özelleştirme İdaresi Başkanlığı, gelir bölüşümü yoluyla da olsa piyango ihalesini kazanacak firmadan başlangıçta belli bir ihale bedeli alınmasını talep ediyor. Maliye Bakanı Unakıtan'ın da buna sıcak baktığı söyleniyor. 
     Milli Piyango İdaresi ise başlangıçta belli bir bedel ödenmesi halinde, işletici firmaların gelir bölüşümünde daha yüksek bir pay isteyebileceğini, bunun da 10 yıllık işletme sürecinde başlangıçta alınan bedelin çok üstünde bir maliyeti olacağını savunuyor. 
     Taraflar arasındaki bir diğer uzlaşmazlık konusunu ise şartnamede yer alacak düzenlemeler oluşturuyor. 
     Özelleştirme İdaresi, çıkarılacak Kanun sonrası yayımlanacak Piyango Yönetmeliği ile sözleşme hükümlerinin de şartnameye eklenmesi gerektiğini vurgularken, Milli Piyango ise şartnamede ana hatların yeraldığına işaret ederek, buna soğuk bakıyor. 
     
     KANUN DEĞİŞİYOR 
     Bu arada Milli Piyango İdaresi Kanunu, gelir paylaşımı yoluyla özelleştirmeyi mümkün kılacak şekilde yeniden düzenleniyor. 
     Milli Piyango tarafından hazırlanarak Özelleştirme İdaresi Başkanlığı'na sunulan taslakla, daha önce ''Lisans satışı'' şekliyle özelleştirilmesi düzenlenen Milli Piyango Kanunu'nda, bu defa ''Gelir Paylaşımı'' yöntemine de yer veriliyor. 
     Savunma Sanayii ve İdare'ye pay verilmesine ilişkin hükümler Kanun'dan çıkarılırken, şans oyunları dahil bütün vergiler ve fon ödemelerinin, Milli Piyango İdaresi'ne kalan paydan nihai aşamada dağıtılması öngörülüyor. 
     
</TEXT>
</DOC>
