<DOC>
<DOCNO> 225823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko30.html </URL>
<DATE> 2004/03/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Reklam gelirleri 1.8 katrilyon liraya ulaştı... 
</HEADLINE>
<TEXT>

     Reklamcılar Derneği, geçen yıl toplam reklam gelirlerinin 1 katrilyon 759 trilyon liraya ulaştığını bildirdi. 
     Reklamcılar Derneği'nden yapılan açıklamada, 2003 yılı reklam sektörü büyüklüğünün, medya kuruluşları ve medya ajanslarından edinilen verilerin ortalaması alınarak belirlendiği, prodüksiyon, çizgi altı işler, yerel mecraların reklam gelirleri ve ajans hizmet payları gibi sağlıklı ölçülemeyen gelirlerin ise her yıl olduğu gibi toplam reklam yatırımlarının yüzde 25'lik dilimi olarak tahmin edildiği kaydedildi. 
     Açıklamada, 1 katrilyon 319 trilyon lira olan net yayın gelirlerinde, televizyonların 693 trilyon lira ile yüzde 39.3, gazete ve dergilerin 472 trilyon lira ile yüzde 27, açıkhava reklamlarının 76 trilyon lira ile yüzde 4.3, radyoların 60 trilyon lira ile yüzde 3.4 ve sinema yayın gelirlerinin 18 trilyon lira ile yüzde 1'lik paya sahip olduğu bildirildi. 
     Reklam prodüksiyonu, basılı malzeme, ajans komisyonu, internet ve yerel mecraların 440 trilyon lira yayın geliri elde ettiği 2003 yılında, ölçülebilir mecraların net yayın gelirleri toplam 1 katrilyon 759 trilyon liraya ulaştı. 
     Açıklamada, geçen yıl ortalama dolar kuru 1.5 milyon lira olarak hesaplandığında, yayın gelirlerinin 879 milyon dolara ve toplam reklam yatırımının da 1 milyon 173 milyon dolara tekabül ettiği belirtildi. 
     2003'de önceki yıla göre TL bazında yüzde 22, dolar bazında yüzde 23'lük büyüme gerçekleşti. 
     2003 yılının ilk döneminin savaşın etkisiyle durgun geçtiğine işaret eden Reklamcılar Derneği, bu yıl ekonomiye paralel olarak reklam gelirleri yatırımlarının dengeli büyüyeceği ve reklam yatırımlarının 1.8 milyar dolar seviyelerine çıkacağı tahmininde bulundu. 
     
</TEXT>
</DOC>
