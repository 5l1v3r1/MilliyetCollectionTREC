<DOC>
<DOCNO> 232186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/spor/aspo.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan, Horoz'a diklendi, haftalardır süren k busa son verdi 
</HEADLINE>
<TEXT>
   Ateşkes zamanı 
   Galatasaray, Denizlispor önünde Kratochvil'in penaltı vuruşuyla geriye düştü. Ancak üç kez fileleri havalandıran Necati Ateş ve Sabri ile uzun aradan sonra güldü. Konuk ekibin diğer golleri Ömer Rıza ve Timuçin'den geldi 
      MEHMET DEMİRKOL 

   
   Kaleci Aykut'un hatasından bahsetmek mümkün... Kurduğu barajın arkasında duruyor, bir ortayı veya soluna gelecek bir şutu bekliyor olmalı... O'nun hatası bir yana altı gollü ilk yarının en muhteşem sayısını atan Timuçin'i kutlamak gerekiyor. Top ulaşılması çok güç noktaya, müthiş bir ivmeyle gitti. Maçı 3 - 3'e getiren bu harika serbest vuruşun sahibini sezon başında Bursa'yı çalıştıran Hagi'nin istemediğini hatırlatmalı... O iki sezondur oynadığı her maçta olduğu gibi sahanın en iyilerindendi. Dün akşam Galatasaray savunması yerleşik olduğu pozisyonlarda yaptığı hatalarla, Denizli ise müthiş yerleşim yanlışlarıyla sahaya çıktı. 13'teki penaltının oluşumunda da, 27'de Ersen Martin'in indirip, Ömer Rıza'nın şutuyla bulunan ikinci golde de ev sahibi geri dörtlü yerindeydi. Ama aktif olan hep Denizli forvetiydi. Öyle ki, ikinci golde Ömer Rıza'dan sonra topa en yakın oyuncusu K.Hakan ve Orhan'ın arasındaki Ali Akdeniz'di. 
   Hagi'nin Galatasaray'ının hücum çabalarına gelince 
   Merkezde Bratu'yu tutup, Sabri ve Hasan Şaş'ı taç çizgilerine kadar çekip alanı iyice genişlettiler. Arkadan da Necati'yi hücum alanına sokuyorlardı. Denizli'nin üçlü savunması ve hücum kovalayan orta sahası ters toplarda da Galatasaray'ın bu planına karşı sürekli açıklar verdi. Bu yolla 17'de Galatasaray, Bratu'nun ortası ve Necati'nin kafasıyla ilk golünü buldu. Denizli'nin 2 - 1'i yakalamasından sonra ise üç dakikada iki sayı bularak öne geçtiler. 
   28'de Hagi patentli bir serbest vuruş organizasyonuyla Ergün - Necati işbirliğiyle 2 - 2'yi yakaladılar. 30'da geniş alanda Sabri'nin mantık dışı şutunun gol oluşunu Denizli kalecisi Souleymanou'ya sormalı. 
   Winfred Schafer eğer onu Kamerun için seyretmeye geldiyse bu büyük ihtimalle son gelişi olacaktır. 
   İkinci yarı Hasan Şaş ve Necati'nin futbol gösterilerinin dışında vasatın altında bir oyun olarak başladı. İlk dakikalarda Bratu'nun, 57'de ise Serhat'ın kaçırdıkları çok net pozisyonlardı. Giray Bulak'ın dörtlü savunmaya dönüşü konuk ekibin yerleşim hatalarını azaltmıştı. Ama yine de Hasan Şaş'ın çabası karşısında çok zorlandılar. 
   İlerleyen dakikalarda Hagi oyuna müdahale etti. Ümit'i oyuna aldı, Necati'yi onun yanına çekti. Volkan'ın oyuna girişiyle orta sahada biraz daha etkili oldular. 82'de Necati'nin uzak şutuyla maçı kopardılar. Ümit Karan'ın sırtına çarpan top gecenin talihsizi Souleymanou'yu kontrpiyede bıraktı 4 - 3. 
   
   İhtiyaçtan galibiyet    Hagi, çekilen acı dönemin ardından böyle bir galibiyete ihtiyaçları olduğunu söyledi, "Bunu başardık. Güzel günler yakında. Ancak sabır lazım" dedi 
   
   'Hepsi çok istekliydi' 
   ÜÇ haftalık yenilgi serisine dün Denizlispor galibiyetiyle nokta koyan Galatasaray Teknik Direktörü Hagi geleceğe umutla bakıyor. Bu galibiyeti çok istediklerini belirten Rumen çalıştırıcı, "Tüm oyuncularımın istekli olması beni mutlu etti. Onları tebrik ediyorum. Bu galibiyete ihtiyacımız vardı. Çünkü şimdiye kadar acı bir dönem yaşadılar. Ama bu dün gece son buldu. Güzel günler gelecek, ancak sabır lazım" diye konuştu. 
   
   Bulak'ın üzüntüsü 
   DENİZLİSPOR Teknik Direktörü Giray Bulak, Galatatasaray karşısında üç puanı hak eden bir futbol sergilediklerini ifade etti. Takımının ilk kez 4 gol birden yediğini kaydeden Bulak, "Galatasaray, bilinçli bir şekilde pozisyon üreterek gol yapmadı. Şansları da vardı. Ama kazanmayı çok istediler. Onları kutluyorum. Sahada gençler çok iyi mücadele etti" dedi. Dayısının vefat haberini alan Bulak maç sonrasında çok üzüntülüydü. 
   
      Pas kavgası    Fotoğraf Vedat Danacı 

   Hasan Şaş ile Necati'nin kavgası, Galatasaraylılar'ı üzdü. Maç içerisinde pas alışverişi konusunda birbirleriyle tartışan iki futbolcu, karşılaşmanın ardından kapıştı. Necati'nin konuşmasına kızan Hasan, eliyle arkadaşını itti. Ancak Denizlisporlu futbolcular araya girdi, iki Cim - Bomlu'nun kavgasını büyümeden önledi. Teknik Direktör Hagi, iki futbolcunun tartışmasının kazanma hırsından kaynaklandığını belirtti. 
   
   Maçın hakemi 
   İyi yönetti    HAKEM Selçuk Dereli sonuca etki edecek önemli bir hata yapmadı. Pozisyonları yakından izledi, avantaj kurallarına dikkat etti. Tartışma yaratacak kararlardan uzak kaldı. Ancak kart uygulamalarında yetersizdi. 
   
   
</TEXT>
</DOC>
