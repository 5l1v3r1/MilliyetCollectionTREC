<DOC>
<DOCNO> 249817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/gun05.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlığın 300 milyarlık kusuru 
</HEADLINE>
<TEXT>


LUBE AYAR İstanbul 

Hatice Eşiyok, 4 yıl önce guatr ameliyatı olmak için yattığı özel hastanede hayatını kaybetti. Eşi Ahmet Eşiyok, hem hastane hem de yeterli denetim yapmadığı gerekçesiyle Sağlık Bakanlığı'na ayrı ayrı dava açtı. Sonunda mahkeme, Bakanlığı 300 milyar tazminat ödemesine karar verdi. 
Hatice Eşiyok, guatr yüzünden 17 Ekim 2000'de Aksaray'daki bir özel hastaneye yattı. Gece fenalaşan Eşiyok, kanamadan kaynaklanan solunum ve dolaşım yetmezliği sonucu hayatını kaybetti. İnceleme başlatan İl Sağlık Müdürlüğü, hasta asansörü ve acil ünitesinin bulunmaması, hekim ve personel bildiriminin yetersiz yapılması gibi gerekçelerle hastaneyi kapattı. Eşiyok, hastane ve doktorlar aleyhine 'ölüme sebebiyet vermekten' dava açtı. 

Tazminat 'fahiş' bulundu 
Daha sonra da hastanenin verilen ruhsat şartlarına uygunluğu konusunda gerekli denetimleri yapmadığı gerekçesiyle, Sağlık Bakanlığı aleyhinde de 250 milyar liralık maddi manevi tazminat talebinde bulundu. Fakat, 1. Asliye Hukuk Mahkemesi, denetim ve yazılı uyarıların zamanında yapıldığını, istenilen tazminatın 'fahiş' olduğunu savunarak, davayı reddetti. 
Eşiyok ve avukatı, karara itiraz ederek, davayı İstanbul 3. İdare Mahkemesi'ne taşıdı. Önceki gün görülen son duruşmada, h kim, "Kamu idarelerinin hizmetinin kötü veya geç işlemesi ve bu yönden bir zarara sebebiyet verilmiş olması halinde, idareye meydana gelen zararların tazmin sorumluluğunu yükler" diyerek, Sağlık Bakanlığı'nı itiraz yolu açık olmak kaydıyla 300 milyar lira maddi ve manevi tazminat ödemesini karara bağladı. 


</TEXT>
</DOC>
