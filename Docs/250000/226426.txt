<DOC>
<DOCNO> 226426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonyas06.html </URL>
<DATE> 2004/03/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sigara kullanımını azaltmak için aile hekimlerine rüşvet iddiası... 
</HEADLINE>
<TEXT>

     İngiltere'de hükümetin, sigara içenlerin oranını düşürmek ve belirlenen hedefi yakalamak için aile hekimlerine rüşvet dağıttığı öne sürüldü. 
     The Independent on Sunday gazetesi tarafından ortaya atılan iddiaya göre, hükümet, aile hekimlerinden öncelikle tüm hastalarına ''ciddi biçimde sigarayı bırakmaları zorunluğu bulunduğunu'' söylemelerini istiyor. Bundan sonra, doktorun hastasından 4 hafta boyunca hiç sigara içmediğine dair bilgi almasının beklendiğini iddia eden gazete, ''Sigara içmesi yasaklanan hastanın bunu dört hafta boyunca başardığı kayda geçtikten sonra, doktor kendisine vaat edilen 100 sterlinlik rüşveti alabiliyor'' diye yazdı. 
     Haberde, uygulanan yöntemin ''yolsuz, küçültücü'' olduğuna dair tepkilere de işaret edilirken, uygulamanın Londra'daki Bernt bölgesinde pilot olarak başlatıldığı, Sağlık Bakanlığı'nın bu durumu yaygınlaştıma planı içinde olduğu da öne sürüldü. 
     
</TEXT>
</DOC>
