<DOC>
<DOCNO> 229876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun32.html </URL>
<DATE> 2004/04/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Felluce otoyolu Iraklılar'da... Tayland Askerlerimizi çekebiliriz 
</HEADLINE>
<TEXT>

     Bağdat'ın batısındaki Ebu Garib kentini Felluce'ye bağlayan otoyolun, gerilla güçlerinin kontrolü altında olduğu bildirildi. 
     Bölgedeki AFP muhabiri, gerillaların, kentin girişiyle kent hapishanesi arasındaki yeni otoyolun bir bölümüyle, kenti Felluce'ye bağlayan eski otoyolu kontrolleri altında tuttuğunu belirtti. 
     Yeni otoyolda makineli tüfek ve patlama seslerinin duyulduğu açıklandı. 
     Bu arada kent hapishanesinde bulunan gözetleme kulelerinin boş olduğu ve gerillaların hapishane önünde bulunduğu kaydedildi. 
     Adını açıklamayan bir gerilla, dün akşam hapishaneye şiddetli bir saldırı düzenlendiğini ve Amerikan askerlerinin mevzilerini terk ettiğini, yaklaşık 55 mahkumun kaçtığını iddia etti. 
     Amerikan birliklerinin ise, eski ve yeni otoyol arasındaki kavşak üzerinde bulunan bir köprüde bulunduğu açıklandı. 
     Öte yandan Tayland Başbakanı Tahsin Şinawatra, askerlerini Irak'tan çekme olasılıkları bulunduğunu açıkladı. 
     Başbakan, yaptığı açıklamada, ''Askerlerimiz insani yardım görevlerini gerektiği gibi sürdürebildikleri müddetçe Irak'ta kalacak, ancak aksi bir durumda Irak'tan ayrılacaklar'' dedi. 
     Tayland, geçen yıl eylül ayında Irak'a insani yardımla görevli 451 asker göndermişti. 
     
</TEXT>
</DOC>
