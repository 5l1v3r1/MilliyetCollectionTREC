<DOC>
<DOCNO> 213032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/yasam/yas15.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkgöz ailesi 'hacca' gitti 
</HEADLINE>
<TEXT>

   Kızılay'dan verilen kandan AIDS kapıp bir kızlarını kaybeden karı koca Işıkgöz'ler, hacca giderken, aldıkları tazminatı kullandılar 
      
   Şanlıurfa'da, Kızılay Kan Merkezi'nden 1996'da test edilmeden verilen kandan AIDS'e yakalanan Müzeyyen Işıkgöz, eşi Sedat Işıkgöz'le hacca gitti. Sağlık Bakanlığı ile Kızılay Genel Müdürlüğü'nden toplam 105 milyar 771 milyon lira tazminat alan Müzeyyen Işıkgöz ve eşi Sedat Işıkgöz, üç gün önce yola çıktı. Gaziantep'e giden çift, havayoluyla Mekke'ye hareket etti. 
   
   'Dinen sakınca yok' 
   Siverek Müftülüğü yetkilileri, Müzeyyen ve Sedat Işıkgöz'ün hacca gitmelerinde sağlık açısından sakınca olmadığına dair Şanlıurfa Devlet Hastanesi'nden sağlık raporu aldıklarını belirtti. 
   Şanlıurfa Müftü Yardımcısı Ramazan Aslan da, alınan tazminatla hacca gidilmesinde bir sakınca bulunmadığını söyledi. 
   Şanlıurfa Doğum Hastanesi'nde sezaryenle doğum yaptığı sırada, test edilmeden verilen kandan HIV virüsü bulaşan Müzeyyen Işıkgöz ile, bu yüzden AIDS'li dünyaya getirdiği kızı Rukiye Işıkgöz, Ankara Numune Hastanesi'nde tedavi görmüş, ancak küçük Rukiye, 2000 yılında hastalığa yenik düşerek can vermişti. Ailenin, Kızılay Genel Müdürlüğü ile Sağlık Bakanlığı aleyhine açtığı tazminat davası, iki defa temyiz incelemesinin ardından, 29 Ocak 2002'de, toplam 105 milyar 771 milyon lira tazminata hak kazanmalarıyla sona ermişti. 
   
   
</TEXT>
</DOC>
