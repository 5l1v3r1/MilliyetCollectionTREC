<DOC>
<DOCNO> 228328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/guncel/agun.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız çocuklarına zorunlu cahillik 
</HEADLINE>
<TEXT>

   Eğitim kampanyasında İstanbul'da 75 bin kız çocuğunun okumadığı saptandı. En sorunlu ilçelerin başında Bağcılar, Gaziosmanpaşa ve Ümraniye geliyor 
      Pınar Aktaş 
   
   Milli Eğitim Bakanlığı ile UNICEF'in işbirliğinde geçen yıl Doğu ve Güneydoğu illerinde başlatılan "Kız Çocuklarının Okullaştırılması Kampanyası" bu yıl 1.5 milyondan fazla ilköğretim öğrencisinin kız - erkek okuduğu İstanbul'da başladı. Kampanyada ulaşılan ilk verilere göre İstanbul'da oturan ve okula hiç gitmemiş veya başlayıp yarım bırakmış olan, 6 - 14 yaş grubunda 75 bin kız çocuğu olduğu ortaya çıktı. 
   
   23 il daha kampanya kapsamında 
   Kampanya ilk olarak, 10 ilde başlatıldı. 2004 yılında ise İstanbul, Edirne, İzmir, Manisa ve Aydın'ın da aralarında bulunduğu 23 il daha bu kampanya kapsamına alındı. 8 Mart Dünya Kadınlar Günü'nde İstanbul'da başlatılan kampanya çerçevesinde Milli Eğitim Müdürlüğü'nce bir sekreterya oluşturuldu. İl Yürütme Kurulu meydana getirildi. İlçelerde ise kaymakamların başkanlığında ilçe yürütme kurulları oluşturuldu. 
   UNICEF Eğitim Program Sorumlusu Fatma Özdemir Uluç, İstanbul'un "sayısal olarak en kötü durumdaki il" olduğunu söyledi. Uluç, "75 bin okul çağındaki kız, okula gitmiyor. Milli Eğitim'e kayıtlı olan öğrenci sayılarına baktık. Erkek ve kız öğrenci sayılarının arasındaki farkı kabaca aldık. Çünkü nüfusun yüzde 50'si kadın, yüzde 50'si erkek. Bir de kayıtlı olmayanlar da var. Daha fazla da çıkabilir. Çünkü nüfusa kayıtlı olmayan öğrenciler ve göç var. Şu anda resmi kayıtlarda görünen durum bile böyle bir farkı ortaya koyuyor. Bu rakam da bize sağlam bir fikir veriyor" dedi. Uluç, diğer illere göre İstanbul'un durumunu ise şöyle değerlendirdi 
   "Oransal olarak baktığımızda en kötü il Van. Orada 6 - 14 yaş arasındaki kızların yüzde 34'ü okula gitmiyor. Ama sayıya döktüğünüzde İstanbul en kötü, Şanlıurfa onu takip ediyor." Uluç, İstanbul'da okumayan kız çocuklarıyla ilgili en sorunlu ilçelerin başında Bağcılar, Gaziosmanpaşa ve Ümraniye'nin geldiğini Çatalca, Şile ve Eminönü'nde ise kız çocuklarının yoğunlukla okuduğunu belirtti. 
   
   Kapı kapı dolaşacaklar 
   2005'te tamamlanması öngörülen kampanya nedeniyle kesin rakamlara ulaşmak için bir de alan çalışması yapılacak. Önce 'sosyal mobilizasyon' çerçevesinde okula gitmeyen kızların tespit edilebilmesi için sivil toplum kuruluşları seferber edilecek. Gönüllüler daha sonra sorunlu ilçelerde her kapıyı çalarak okumayan kızlarla ilgili araştırma yapacak. 
   
   
   
</TEXT>
</DOC>
