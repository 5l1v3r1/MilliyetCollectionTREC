<DOC>
<DOCNO> 203209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko15.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Toyota ve Danone de çok doğru karar verdik 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ekonomide kaydedilen pozitif gelişmelerin 2004 yılında da devam etmesini beklediğini bildirdi. 
     ABD'de gördüğü tedavinin ardından etkinliklerde pek fazla gözükmeyen Sakıp Sabancı, ''Ameliyat sebebiyle, arkasından gelen olaylar nedeniyle sizlerle buluşmakta geç kaldık. Şu an sağlığım yerinde. Yeniden çalışmaya, yeniden koşmaya hazırım'' dedi. 
     Sakıp Sabancı, ekonomideki gelişmeleri sanayici olarak değerlendirirken de lakırdı üretmek yerine olumlu gelişmeler kaydedildiğini ifade etti. 
     Enflasyonun gerilediğini, faizlerin düştüğünü anımsatan Sabancı, borsanın da yükseldiğine işaret etti. Sabancı, şu görüşleri dile getirdi 
     ''Borsa öyle bir gösterge ki hemen her şeyi kapsar. Yabancılar gelip burada hisse senedi almak istiyorsa, borsaya başvuruyorlar. Senin borsan hüngür hüngür ağlıyordu, şimdi yukarı doğru gidiyor. 
     Yabancı sermayenin ileride gelmesi için de davetiye bu kapının açılmasına bağlı. Bir Fransız, Amerikalı, İngiliz bir firmanın hisse senedini alıyorsa, o demektir ki yanı başında yatırımlar da gelecektir.'' Sakıp Sabancı, bu yıl ekonomide yaşanan iyileşmenin 2004 yılındaki yatırımlara nasıl yansıyacağı konusundaki bir soru üzerine de şunları söyledi 
     ''Ben önemli değilim, vatanım önemli. Firmam önemli değil, Türkiye'deki bütün firmaların sağlıklı olması lazım. Vergiyi veren, namuslu kazanan, işi geliştiren ve durmadan yatırımlarını genişleten firmalar lazım. Büyüyüp kar etmezlerse, yatırımları genişletmezlerse, yeni iş yerleri açılmazsa, işsizler ordusu büyüdükçe o zaman problemler ortaya gelir.'' 
     
     ''TEK PARTİNİN İKTİDARDA OLMASI BİR ŞANS'' 
     Sabancı, 2004 yılına ilişkin iyimser beklentilerini de şöyle açıkladı 
     ''Ben öyle görüyorum ki 2004 yılında da bu pozitif gidişat devam edecek, bunu bekliyorum, umuyorum, tanrıya dua ediyorum. Emeği geçenlere teşekkür ediyorum. Yalnız başına tek partinin iktidarda olması bir şans. Çünkü biz öbürünü çok iyi biliyoruz artık. Koalisyonlarda nasıl olaylar yaşadık birileri gaza bastı, birileri frene bastı. Onu hep millet biliyor. Kaptan belli olmalı, evin sahibi olmalı. Ülkenin şimdi lideri var, Tayyip bey ve ekipleri...İyi bir cumhurbaşkanımız var.'' Sabancı Holding Yönetim Kurulu Başkanı Sabancı, otomotiv sektöründe Toyotasa'nın ardından gıda sektöründe Danonesa'da yabancı ortaklarla gerçekleşen ayrılığın anımsatılarak, ''yüzde 50-50 ortaklıklardan vaaz mı geçiyorsunuz '' sorusu üzerine de her iki kararın da doğru kararlar olduğunu ifade etti. Sakıp Sabancı, şunları söyledi 
     ''Bunlardan bir tanesi otomotiv işiydi. Uzun zaman önce yapıldı. O günkü durumlar içerisinde, işadamı penceresinde doğrularımız bize o kararları verdirdi. Bu kararın tepesinde ülke için çok önemli bir şemsiye vardı. O neydi 'Japonun yolunu açıp da daha büyük, daha ilerici, daha gidici hale getirirsek büyür ve büyüdükçe Türkiye'ye ihracat gibi çeşitli konularda faydası olur', buna inanmıştık. Yol açtık, çok iyi oldu. 
     Yoğurt, su işini öbürüyle mukayese edersek daha küçük bir konu. Bu işte Fransa'da kendini ispat etmiş çok iyi bir firmayla yola çıktık. Ama firma adetleri yabancı sermayede 17 tane, mahallide de birçokları var. Öyle bir penceredir ki getirdikleri götürdükleri orta vadede ne olur, uzun vadede ne olabilir... Merill Linch diyor ki bir not geldi, 'çok iyi yaptınız'. Demek ki Sabancı Holding hesaplarına çok iyi sahip. Demek ki çok iyi bir karar vermişiz.'' Sakıp Sabancı, söz konusu iki uygulamanın, yabancı ortaklarla yüzde 50-50 ortaklıktan dönüş anlamına gelmediğini belirterek, ''Yola devam ederiz. Yenileri gelir gider. Hayat böyledir'' dedi. 
     
</TEXT>
</DOC>
