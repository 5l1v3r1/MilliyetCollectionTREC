<DOC>
<DOCNO> 210405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko37.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding, Alman Die Zeit gazetesinde... 
</HEADLINE>
<TEXT>

     Almanya'da haftalık yayınlanan Die Zeit gazetesi, Koç Holding'in başarılarına geniş yer verdi. 
     Gazetede, ''Made in Turkey'' başlığıyla tam sayfa yayınlanan haberde, Koç Holding'in, Almanya'da Siemens, Metro, BMW, Commerzbank, Hapag-Lloyd ve diğer bazı et ve süt üreticilerinin toplamı kadar büyük bir kuruluş olduğu, çoğu Alman'ın da farkında bile olmadan Koç Holding'in ürünlerini kullandığı belirtildi. 
     Türkiye'deki yaklaşık her evde Koç Holding'in bir ürününün bulunduğuna dikkat çekilen haberde, holdingin gelirinin yaklaşık üçte birinin yurtdışından sağlandığı, bu payın gelecek yıllarda daha da artacağı kaydedildi. 
     Holding yöneticisi Bülend Özaydınlı'nın görüşlerine de yer verilen haberde, Özaydınlı'nın ''Biz her yıl yüzde 14 oranında büyümeyi amaçlıyoruz. Bu çok iddialı bir hedef'' şeklinde konuştuğu bildirildi. 
     Türkiye'nin en tanınmış sanayici ailelerinden biri olan Koç ailesinin eski bir sarayda oturduğu ve çok değerli tarihi eserlere de sahip olduğu, holding denetleme kurulunda ise Almanya'dan ve ABD'den de tanınan çok sayıda ünlü sanayicinin yer aldığı kaydedildi. 
     Koç Holding'in Türkiye'nin ekonomik gelişmesine çok büyük katkı sağladığına işaret edilen haberde, Türkiye'de Almanya'nın aksine büyük bir genç nüfusun bulunmasından ve ülkede hızla gerçekleştirilen hukuki ve sosyal reformlardan dolayı Türkiye'nin gelecekte ekonomik açıdan önemli bir ülke haline geleceği görüşünün de yaygınlaştığı ifade edildi. 
     
</TEXT>
</DOC>
