<DOC>
<DOCNO> 249932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko06.html </URL>
<DATE> 2004/06/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dış ticaretin yarıya yakını beş ülkeyle yapıldı... 
</HEADLINE>
<TEXT>

     İhracat, ithalat yaptığı ülke sayısı 200'e yaklaşan Türkiye'nin, dış ticaretinin yarıya yakınını beş ülkeyle çevirdiği belirlendi. Dış ticarette ilk on ülkenin payı ise yüzde 58'e ulaşıyor. İlk on ülke içinde İngiltere ve Hollanda'yla ticaret lehde seyrederken, Çin ve İsviçre'yle ticarette rekor düzeyde açık yaşanıyor. 
     Devlet İstatistik Enstitüsü'nün DİE verilerine göre, ocak-nisan döneminde 46 milyar 837 milyon dolar olan dış ticaret hacminin 6 milyar 448.5 milyon doları tek başına Almanya'yla gerçekleştirildi. Türkiye'nin dış ticaret hacminde yüzde 13.8 pay alan Almanya'ya 2 milyar 727 milyon dolarlık ihracat yapılan beş ayda, bu ülkeden 3 milyar 722 milyon dolar ithalat gerçekleştirildi. Anılan dönemde İtalya'yla dış ticaret hacmi 3 milyar 249 milyon, Fransa'yla 3 milyar 192 milyon, Rusya'yla 2 milyar 979 milyon ve 
     Rusya'yla dış ticaret de 2 milyar 818.5 milyon dolar olarak gerçekleşti. Buna göre ilk beş ülkeyle ticaret 18 milyar 687.6 milyon dolarla toplam ticaret hacminin yüzde 39.9'unu 
     oluşturdu. 
     Dış ticaret büyüklüğün ilk beş ülkeyi 2 milyar 673 milyon dolarla ABD, 1 milyar 689 milyon dolarla İspanya, 1 milyar 468 milyon dolarla Çin, 1 milyar 216 milyon dolarla Hollanda ve 1 milyar 180 milyon dolarla İsviçre izledi. 
     Böylece on ülkeyle yapılan ticaret 26 milyar 915 milyon dolara, bunun toplam ticaret hacmindeki payı da yüzde 57.5'e ulaştı. 
     İlk on ülkeye yapılan ihracat 10 milyar 148 milyon dolar olurken, bu ülkelerden yapılan ithalat 16 milyar 767 milyon dolara ulaştı. Söz konusu ülkelerle ticarette ihracatın ithalatı karşılama oranı yüzde 60.5 oldu, 6 milyar 619 milyon dolar açık verildi. 
     En çok ticaret yapılan ilk on ülke içinde İngiltere ve Hollanda'ya karşı ticaret fazlası verilirken, diğerleriyle yapılan ticaret ise aleyhde seyretti. Anılan dönemde İngiltere'ye yapılan ihracatın bu ülkeden yapılan ithalatı karşılama oranı yüzde 114.5, Hollanda'ya yapılan ihrcatın ithalatı karşılama oranı da yüzde 103.1 oldu. 
     Söz konusu oran ABD'yle yapılan ticarette yüzde 95.3, İspanya'yla ticarette yüzde 80.2 düzeyinde gerçekleşti. 
     Türkiye'nin en büyük ticaret partneri olan Almanya'ya yapılan ihracat da bu ülkeden gerçekleştirilen ithalatın yüzde 73.3'ünü karşıladı. 
     Diğerleriyle çok daha düşük oranlarda kalan ihracatın ithalatı karşılama oranının Çin'le ticarette yüzde 14.2, İsviçre'yle ticarette ise yüzde 11.9'a kadar düştüğü dikkati çekti. 
     
</TEXT>
</DOC>
