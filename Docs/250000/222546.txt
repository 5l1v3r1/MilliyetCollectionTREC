<DOC>
<DOCNO> 222546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur01.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Genel Kurulu inşaatındaki "yolsuzluk iddiaları"... 
</HEADLINE>
<TEXT>

     TBMM Genel Kurul Salonu'nun yapımında Hazine'nin zarara uğratıldığı iddiasıyla eski TBMM Başkanı Mustafa Kalemli, 5 eski meclis yöneticisi, Emlak Konut A.Ş. ve Ural Mimarlık Mühendislik İnşaat Sanayi ve Ticaret Limited Şirketi aleyhine açılan trilyonluk alacak davası çerçevesinde, Genel Kurul Salonu'nda bilirkişi keşfi yapıldı. 
     Keşif için tayin edilen İstanbul Teknik Üniversitesi Öğretim Üyesi Prof. Dr. Ayla Atasoy, Bayındırlık ve İskan Bakanlığı Yüksek Fen Kurulu Üyesi Erol Efe ve Kırıkkale Üniversitesi Öğretim Üyesi Fethi Onur'dan oluşan bilirkişi heyeti, sabah saatlerinde TBMM Genel Kurulu'nda incelemelerde bulundu. 
     Sözkonusu dava kapsamında 9 Mayıs 2003 tarihinde de bilirkişi keşfi yaptırılmış, konunun iç mimari ve elektrik-elektronik mühendisliği alanlarına girdiği yönünde rapor düzenlenmişti. Dava dilekçesinde, TBMM Genel Kurul Salonu'nun yenilenmesinde Hazine'yi zarara uğrattıkları iddiasıyla, eski TBMM Başkanı Kalemli, dönemin TBMM Genel Sekreteri Necdet Basa, Genel Sekreter Yardımcısı Hüseyin Fahri Köprülü, Teknik Daire Başkanı Mehmet Mısırlı, İşletme ve Yapım Müdürü Erdal Yüksel, Genel Kurul'dan Sorumlu İşletme ve Yapım Müdür Yardımcısı Ahmet Korkmaz ile Emlak Konut A.Ş. ve Ural Mimarlık Mühendislik İnşaat Sanayi ve Ticaret Limited Şirketi'nden 2 trilyon 773 milyar 452 milyon 491 bin 665 liranın yasal faiziyle birlikte müteselsilen tahsili isteniyor. 
     Dilekçede, Emlak Konut A.Ş. ve Ural Mimarlık Mühendislik İnşaat Sanayi ve Ticaret Limited Şirketi'nin, Proje Yönetim Sözleşmesi'ndeki yükümlülükleri yerine getirmedikleri, işin usul ve esasa aykırı ihale edildiği öne sürülüyor. 
     
</TEXT>
</DOC>
