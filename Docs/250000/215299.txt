<DOC>
<DOCNO> 215299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/soneko04.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Şişecam grevinin ertelenmesi hukuka saygısızlıktır... 
</HEADLINE>
<TEXT>

     Türk-İş Yönetim Kurulu, Türkiye Şişe ve Cam Fabrikaları Anonim Şirketi'ne bağlı işyerlerinde uygulanan grevin Bakanlar Kurulu tarafından ikinci kez ertelenmesinin "hukuka ve işçi iradesine saygısızlık" olduğunu bildirdi. 
     Türk-İş Yönetim Kurulu'ndan yapılan açıklamada, yaklaşık 5 bin işçiyi kapsayan grevin, "genel sağlığı ve milli güvenliği bozucu" nitelikte olduğu gerekçesiyle hükümet tarafından ikinci kez iptal edildiği ifade edildi. 
     Açıklamada, hükümetin, daha önce aldığı grevin ertelenmesi kararının, Danıştay 10. Dairesi tarafından durdurulduğu, hükümetin yaptığı itirazın da Danıştay İdari Dava Daireleri Genel Kurulu'nca reddedildiği hatırlatıldı. 
     Danıştay kararına rağmen hükümetin grevi ikinci kez ertelemesinin, sosyal hukuk devleti ilkesine aykırı olduğu belirtilen açıklamada, "Hukuk devleti anlayışı ben yaptım oldu yaklaşımları ile zaafa uğratılmamalı ve işçinin iradesine saygı gösterilmelidir. Şişecam grevinin hükümet tarafından yeniden ertelenmesi hukuka ve işçi iradesine saygısızlıktır" denildi. 
     
</TEXT>
</DOC>
