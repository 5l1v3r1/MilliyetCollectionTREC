<DOC>
<DOCNO> 239270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun04.html </URL>
<DATE> 2004/05/12/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Küba'dan, ABD yaptırımlarına rest Dolarla satış askıya alındı 
</HEADLINE>
<TEXT>

     Küba'nın, ABD yaptırımlarına karşılık, dolarla satış yapan mağazalardaki malların satışını askıya almasından sonra, dükkanların önünde kuyruklar oluştu. 
     Hükümetin Amerikan yaptırımları yüzünden fiyatların da yükselebileceğini açıklaması üzerine, Kübalılar konserve, makarna, yağ ve sabun gibi temel ürünleri stoklamak için dükkanlara akın ettiler. 
     Kararın ardından büyük bir mağazanın giysi, ev eşyası ve elektrikli aletler satan bölümlerde tezgahtarların boş oturdukları, yağ ve deodorant gibi gıda ve hijyen ürünleri satan bölümlerin ise dolduğu görüldü. 
     Havana'nın Obisbo Caddesi'ndeki oyuncak, ayakkabı ve eşya dükkanlarının çoğu ise hiç açılmadı. Otellerdeki hediyelik eşya dükkanlarıyla turistlere yönelik mağazalar da dolarla tişört, yerel el sanatı ürünleri, fotoğraf makinesi filmi gibi malları satmaya devam etti. 
     Küba yönetimi, ikinci bir emre kadar, dolar kullanılan mağazalarda sadece gıda, hijyen ve temizlik ürünlerinin satılabileceğini duyurmuştu. 
     
     ABD ''CASTRO, KURBAN ROLÜNÜ OYNUYOR'' 
     Bu arada, ABD ise Küba Devlet Başkanı Fidel Castro'yu, satışları askıya alma şeklinde kararlar alarak ''kurban rolü oynamakla'' suçladı. 
     ABD Dışişleri Bakan Yardımcısı Roger Noriega, ''Castro her zaman kurbanı oynamayı ve başarısızlıklarının suçunu başkalarına yüklemeyi sever'' dedi. 
     Sovyetler Birliği'nin çökmesinden sonra, bu ülkeden aldığı yardım ve yaptığı ticaretten büyük kayıpları olan Küba, 1990'larda liberal reformlar yapmaya zorlanmış, 1993'te dolar bulundurmak yasallaştırılmıştı. 
     ABD Başkanı George Bush, geçen hafta, Küba yönetiminin sonunu getirmek için bu ülkeyle ilgili politikasında daha sert adımlar atma kararı almıştı. 
     
</TEXT>
</DOC>
