<DOC>
<DOCNO> 209193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun04.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete liderinin malları başkalarının üzerinde 
</HEADLINE>
<TEXT>

   Yargıya rüşvet çetesinin organizatörü Haldun Erdavran'ın, gayrimenkullerini sahibi olduğu üç şirket ile çalışanları üzerine yaptığı ortaya çıktı 
   TOLGA ŞARDAN, GÖKÇER TAHİNCİOĞLU Ankara 
   
   SSK'ya fahiş fiyatla tıbbi malzeme sattığı gerekçesiyle Neşter Operasyonu kapsamında tutuklanan Mehmet Nazif Edin'i kurtarma çabalarının ikinci operasyonun başlamasına neden olduğu ortaya çıktı. Bugün DGM'ye sevk edilmesi beklenen zanlılardan çetenin organizatörü Haldun Erdavran'ın malvarlığında yapılan incelemede ilginç sonuçlara ulaşıldı. Kayınpederi ve eski İçişleri Bakanı Orhan Eren'in ikisine ortak olduğu üç şirketi bulunan Erdavran'ın, kendine ait gayrımenkulleri şirketleri veya şirket çalışanları üzerine yaptırdığı anlaşıldı. 
   Edin'i kurtarmak için uğraşan ancak sonuç alamayan ailesi, Garanti Bankası Genel Müdür Yardımcısı Ali Canverdi aracılığıyla Erdavran'a ulaştı. Erdavran da Edin'i tahliye ettirebilmek için Yargıtay üyesi Ergül Güryel'in oğlu Cenk Güryel'le bağlantı kurdu. Ancak Güryel, Edin'in davasını almadı. Bu arada Edin'in de aralarında bulunduğu 9 Neşter sanığı 100'er bin dolar kefaletle tahliye edildi. Bazı h kimlerin Edin ailesiyle anlaşma yaptığı iddiaları üzerine de telefonları dinlemeye alındı. DGM savcısı Ömer S ha Aldan, Edravran'ın Edinler'i sık sık aradığını tespit etti. Tahliyelerin kendisinin sağladığını iddia eden Erdavran ile buna karşı çıkan Edinler arasındaki anlaşmazlık Erdavran'ın telefonları hakkında dinleme kararı alınmasına neden oldu. Erdavran'ın Cenk Güryel'le sürekli olarak görüşmesi üzerine Güryel'in telefonu da dinlenince, babasıyla yaptığı görüşmeler dosyaya girdi. 
   Erdavran'ın bazı işadamlarının banka yoluyla kendisine gönderilen paraları ilettiği avukatlardan da para çıkışları olduğu tespit edildi. 
   Turkcell'in, Türk Telekom'la yaşadığı dolaşımla ilgili sorunun lehine çözülmesi için yargı mensuplarını etkilemeleri amacıyla avukatlarla 6 milyon dolarlık bir anlaşma yaptığı, bunun 1 milyon dolarlık bölümünü ödediği, ödenen paranın da avukat grubu arasında paylaşıldığı iddia edildi. 
   
   Aldan Yargı zan altında bırakılmasın    DANIŞTAY Başkanı Nuri Alan'dan sonra HSYK de Savcı Aldan'ı basına yansıyan sözleri nedeniyle "kimseyi töhmet altında bırakacak açıklama yapmaması" konusunda uyardı. Açıklama yapan Aldan da, "o sözlerin kendisine ait olmadığını, başka nedenlerle soruşturma yürütülüyormuş gibi algılanmasına neden olduğunu" savundu. Aldan, yargı üyeleri hakkında soruşturma yürütülmediğini belirtti. Aldan, Erdavran'la HSYK üyelerinin bağlantısı olmadığını da vurgulayarak, yargı kurumlarının zan altında bırakılmamasını istedi. 
   
   
</TEXT>
</DOC>
