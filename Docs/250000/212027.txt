<DOC>
<DOCNO> 212027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur21.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Erdoğan'a Kıbrıs tepkisi "Double talk" yapma 
</HEADLINE>
<TEXT>

     ANKARA Milliyet 

CHP Genel Başkanı Deniz Baykal, Başbakan Recep Tayyip Erdoğan'ın Kıbrıs konusundaki açıklamalarına " Double talk', ikili konuşma yapmayın, orada öyle burada böyle açıklama yapmayın" diye tepki gösterdi. 
     NTV'de konuşan Baykal, Kıbrıs konusunda arabulucu tartışmasına değinerek, "Yeni arabulucu demek, yeni plan arayışı, sil baştan yapalım' demektir. Bu ray değiştirme teşebbüsüdür. Altyapısı hazırlanmamış yaklaşımın ötesine geçmedi. Bunlar boş kavramlar. Buna Yunanistan ve Güney Rum, BM ne diyecek Bunu Washington da kabul etmedi" dedi. 
     ABD Dışişleri Bakanı Colin Powell'ın "kolaylaştırıcı" sıfatı alması konusunda ise, "Kendimizi avutuyoruz. Neyin kolaylaştırıcısı " diye konuştu. 
     
     Sisleme var 
     Baykal, Erdoğan'ın "bir adım öndeyiz" sözüne de, "Bunlar izafi. Mesele anlamsız tarihi yarışta önde yeralmak değil. Başbakan, konuyu ABD eksenine kaydırmaya çalıştı ama Bush buna itibar etmedi. Dış politikamızda büyük kırılma yaşanıyor. Maalesef açıklamalar gerçeği yansıtmıyor. Sisleme, saklama yaşanıyor" dedi. 
     Kıbrıs konusunda ağır bir tablo yaşandığını ifade eden Baykal, "Aman iyi fotoğraf çektirdi, ayak ayak üstüne attı diye kendimizi avutuyoruz" diye konuştu. 
     
     ABD PKK'ya karşı harekete geçmeli 
     Kuzey Irak konusuna da değinen Baykal, "ABD'nin Irak politikasında değişiklik olduğuna dair hiçbir emare yok. 5-6 bin PKK'lı teröriste karşı ABD fiilen harekete geçmeli" dedi. 
     
</TEXT>
</DOC>
