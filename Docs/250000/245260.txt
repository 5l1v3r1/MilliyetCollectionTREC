<DOC>
<DOCNO> 245260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun40.html </URL>
<DATE> 2004/06/04/ </DATE>
<TIME> 22.14 </TIME>
<AUTHOR>  </AUTHOR>
<HEADLINE>
UBP, Annan'ın Kıbrıs raporunu olumsuz buldu. 
</HEADLINE>
<TEXT>

     KKTC'deki anamuhalefet Ulusal Birlik Partisi UBP , BM Genel Sekreteri Kofi Annan'ın Kıbrıs raporunu olumsuz bulduğunu açıkladı. 
     UBP Genel Merkezi'nden yapılan yazılı açıklamada, raporun, ''Kıbrıs Türk halkına verilen sözlerin büyük bölümünün tutulmadığının göstergesi ve Kıbrıs Türk halkını tatminden uzak olduğu'' ifade edilerek, ''referandumlarla ilgili süreçlerin ve sonuçların doğru yorumlanmadığı, yanlış önermeler ve değerlendirmeler içerdiği'' kaydedildi. 
     Açıklamada, ''Kıbrıs Türk halkını, KKTC'nin tanınmaması tavsiyesinde bulunulan kararlara mahkum etmenin haksızlıkların ve ayıpların en büyüğü olduğu'' belirtilerek, ''Başbakan Mehmet Ali Talat'ın kendisine bazı övgüler dizildi diye raporu olumlu bulmasının büyük bir siyasi hata olduğu'' görüşü savunuldu. 
     UBP'nin açıklamasında, şöyle denildi 
     ''Raporda izolasyonlar ve ambargolar konusunda çağrıda bulunulurken, Kıbrıs Türk halkının KKTC'nin tanınmasından vazgeçtiği sonucunun çıkarılması büyük bir saptırma ve Rum tarafını rahatlatma oyunudur. Uzlaşmaz Rum tarafına hiçbir ceza kesilmeyen bu raporla yine Kıbrıs Türk halkının cezalandırılması, Rumlar devlet olarak yoluna devam ederken Kıbrıs Türk halkının devleti ve egemenliğinin inkar edilmesi, BM'nin konuya ilişkin teşhisindeki tarihi hatasını sürdürdüğünü göstermektedir.'' 
     
     BASIN DAVALARI 
     Açıklamada, bazı gazetecilere dava açılması konusuna da değinilerek, ''Koparılan fırtınanın çok da samimi olmadığına inandığımızı, ortaya konulan bizimle ilgili iddiaların gerçekleri yansıtmadığını kamuoyuyla paylaşmak istiyoruz'' denildi. 
     ''UBP'nin daima düşünce ve basın özgürlüğünden yana olduğu'' kaydedilen açıklamada, İngiliz döneminden kalma yasaların değiştirilmesi için tasarılar hazırlandığını, UBP Genel Başkanı Derviş Eroğlu'nun başbakanlığı döneminde gazeteci örgütleriyle görüşmeler yaptığı ve örgütlerin hazırlayacağı değişikliklerin gündeme alınacağı konusunda uzlaşma sağlandığı, ancak gazeteci örgütlerinin ''bundan kaçtığı'' belirtildi. 
     Açıklamada ayrıca, rahatsızlanarak hastaneye kaldırılan ve Lefkoşa Dr. Burhan Nalbantoğlu Devlet Hastanesi yoğun bakım servisinde tedavisi süren Cumhuriyetçi Türk Partisi CTP Genel Sekreteri Ferdi Sabit Soyer'e de acil şifa dileğinde bulunuldu. 
     
</TEXT>
</DOC>
