<DOC>
<DOCNO> 227391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas32.html </URL>
<DATE> 2004/03/31/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
AB Komisyonu'ndan grip uyarısı 
</HEADLINE>
<TEXT>

     AB Komisyonu, üye ülkelerin büyük bir grip salgınına karşı hiç hazırlıklı olmadıklarını, olası bir ''sert mikrop'' salgını halinde yüzbinlerce insanın ölebileceğini bildirdi. 
     Birinci Dünya Savaşı'ndan sonra yaşanan bir grip salgınında dünyada 20 milyon kişinin yaşamını yitirdiğini hatırlatan Komisyon, bugünkü durumda AB'de her yıl 6 bin kişinin gripten öldüğünü, ancak en son 1968 yılında yaşanan türden bir salgın olması halinde bu rakamın yüzbinlere ulaşabileceğini belirtti. 
     AB Komisyonu, 20. yüzyılda, her 25 yılda bir büyük grip salgını yaşandığını, yakın bir gelecekte bunun tekrar edebileceğini, böyle bir olasılığa karşı hiç hazırlıklı olunmadığını bildirdi. 
     AB bünyesinde aşı üretimi yeteneklerinin kısıtlılığı üzerinde de duran Komisyon, sadece 6 aşı üretim fabrikası sahibi olunduğunu belirtti ve üye ülkelere hazırlıklı olmaları, ortak önlem almaları çağrısında bulundu. 
     Komisyon, AB üyelerinin bir laboratuvarlar şebekesi oluşturmasını ve bulaşıcı hastalıklara karşı alarm sistemlerini geliştirmesini önerdi. 
     
</TEXT>
</DOC>
