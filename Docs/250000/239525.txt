<DOC>
<DOCNO> 239525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas10.html </URL>
<DATE> 2004/05/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Cameron Diaz, Pamela Anderson... Ünlü yıldızlar nasıl keşfedildi 
</HEADLINE>
<TEXT>

     Hollywood ünlülerinin şöhretlerini ilginç tesadüflere borçlu olduğu ortaya çıktı. Yıldızların çoğu, günlük yaşam içinde bankada para çekerken, restoranda yemek yerken, bir partide dansederken ya da fanatiği olduğu takımı desteklerken ''şans perilerince'' keşfedildi. 
     Internet sitesi ''entertainment'', ünlülere nasıl şöhrete kavuştuklarını sordu. Buna göre, genç aktör Ashton Kutcher, 1997'de üniversite öğrencisiyken bir restorana gitti ve hayatı değişti. Bir yetenek avcısı tarafından görülen Kutcher, New York'ta modellik anlaşması imzaladı. Sonra bir şov programına seçilen Kutcher'a, Allah ''yürü ya kulum'' dedi. 
     
     EN BÜYÜK LIONS 

     ''Sahil Güvenlik'' dizisinin güzeli Pamela Anderson, öğrenciyken Lions takımının maçına gitti. 
     Burada kameralar üzerinde bira reklamı olan tişörtüyle çekici bir sarışına döndü. Bira firması onu keşfetti ve reklam kampanyasının yıldızı yaptı. Kampanya kısa sürede popüler oldu ve Anderson'a önce ''Sahil Güvenlik'' dizisinin, sonra şöhretin kapılarını açtı. 
     Long Beach'te yetişen Cameron Diaz, ergenlik çağından itibaren Hollywood partilerinin müdavimiydi. Yine bu partilerden birinde dansederken Jeff Dunas adlı fotoğrafçı tarafından keşfedildi. Bu ünlü isim, Diaz'ın Elite mankenlik ajansına girmesini sağladı. Mankenlikteki 5 başarılı yılın ardından ''Maske-The Mask'' filminde Jim Carrey'nin kız arkadaşı rolüne seçildi ve bir yıldız oldu. 
     
     KAVGA EDERKEN ÜNLÜ OLDU 

     18 yaşındaki güzel Charlize Theron, bale bursu alarak gittiği New York'ta dizinin sakatlanmasıyla bunalıma girdi. 
     Şansını sinemada denemek için Los Angeles'a giden Theron'a annesi bütün parası ile tek gidişlik bir bilet verdi. Haftalar geçmesine rağmen bir sonucu ulaşamayan Theron, son parasını çekmek için bankaya gitti. Çeki kabul etmeyen veznedarla kavga etmeye başladı ve bu öfke nöbeti sırasında menajer John Crosby'nin dikkatini çekti. Theron'a oyuncu olup olmadığını soran Crosby, ''değilim ama olmak istiyorum'' yanıtını aldı ve öyle de oldu. 
     Şu günlerde ''50 İlk Öpücük'' filmi sinemalarda gösterilen Adam Sandler, küçük bir gece kulübünde stand-up yaparken eski komedyen Dennis Miller tarafından keşfedildi. 
     Şöhrete tesadüflerle değil azmiyle ulaşan yıldızlar da yok değil. Bütün parasını harcayarak bir ekip kiralayan ve deneme filmi çeken Nicole Kidman, filmi kapı kapı dolaşarak yapımcılara izletti ve şöhrete kavuştu. 
     
</TEXT>
</DOC>
