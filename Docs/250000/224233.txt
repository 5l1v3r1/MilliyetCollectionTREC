<DOC>
<DOCNO> 224233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy07.html </URL>
<DATE> 2004/03/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İsmail Cem Annan Planı, AB hukukuna dahil edilmemiştir... 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''Annan Planı, AB hukukuna dahil edilmemiştir'' dedi. 
     THY'a ait tarifeli uçakla İstanbul'dan Kayseri'ye gelen Cem, havaalanında partililer tarafından karşılandı. Kent içinde araç konvoyu ile tur atan Cem, YTP Kayseri İl Başkanlığı'nda gazetecilerin sorularını yanıtladı. 
     Cem, Kıbrıs'la ilgili bir soru üzerine, şunları söyledi 
     ''Kıbrıs konusuna belli bir nedenle girmek istemiyorum. Türkiye müzakere sürecinde. Böyle bir dönemde konuşmak müzakereleri yanlış etkileyebilir. Ben müzakerelerin nasıl bir şey olduğunu bilirim. Ancak, bu noktada hükümetten bir açıklama bekliyorum. Ortada tartışılan, konuşulan Annan Planı, AB hukukuna dahil edilmezse, dahil edilmemişse, hukukçular bu planın hiçbir hükmü olmayacağını söylüyor. Ki şu anda Annan Planı, AB hukukuna dahil edilmemiştir. Diyelim ki görüşmelerden bizim isteklerimizin tamamı kabul edildi. Eğer bu plan AB hukukuna dahil edilmezse, herhangi bir Kıbrıs vatandaşı itiraz edip, planın hükümlerinin iptalini sağlayabilir. Bu planın AB hükümlerini iptal ettirebilir ya da Türk askerinin orada bulunması hukuka aykırıdır, hadi çıkın da denebilir. Benim hükümetten açıklamasını istediğim konu budur. Hükümet dese ki sayın Cem veya hukukçular yanlış biliyor desinler ya da bu meseleyi nasıl çözeceklerini halka anlatsınlar. Birbirimizi kandırmayalım.'' Büyükşehir, Melikgazi ve Kocasinan Belediye Başkan adaylarını da tanıtan Cem, belediye başkanlarını belirlerken dürüstlük, aileyi önemseyen ve kendi meslek hayatlarında başarılı olma özellikleri aradıklarını kaydetti. 
     Belediye başkan adaylarına, göreve gelmeleri durumunda istihdam yaratmak ve eğitimdeki eşitsizliği çözme alanında çalışma yapmaları talimatı verdiklerini kaydeden Cem, şöyle devam etti 
     ''AK Parti-CHP kıskacını Türkiye kırmalıdır. Bu kıskacı kıracak olan YTP'dir. İktidar tarafı haksız ve yanlış tehditle vatandaşın üstüne gidiyor. CHP'nin de korkudan başka silahı yok. Korku altında Türkiye yenileşemez. Bu durumda eski tas eski hamam devam eder. Bize vereceğiniz oy, Türkiye'nin çağdaş birikimini, demokratik solunu yenileştiren ve bütünleştiren büyük bir atılımın başlangıcı olacaktır.'' 
     
</TEXT>
</DOC>
