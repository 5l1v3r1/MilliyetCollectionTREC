<DOC>
<DOCNO> 245441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/dunya/axdun02.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'da yaprak dökümü 
</HEADLINE>
<TEXT>


Teşkilat Başkanı Tenet'in istifasının ardından gizli operasyonlardan sorumlu daire başkan yardımcısının da emekliye ayrılacağı açıklandı 

DIŞ HABERLER SERVİSİ 


Amerikan Merkezi Haber Alma Teşkilatı'nın CIA Başkanı George Tenet'in istifasının ardından CIA'nın Operasyonlar Dairesi Başkan Yardımcısı James Pavitt'in de emekliye ayrılacağı bildirildi. CIA, dün yayımladığı bildiride, 58 yaşındaki Pavitt'in bu kararı yaklaşık bir ay önce aldığını, yerine yardımcısı Stephen Kappes'in getirileceğini belirtti. Teşkilatın 31 yıllık çalışanı Pavitt, özellikle CIA'nın yürüttüğü gizli operasyonlardan sorumlu. Kimliğini açıklamayan bir Amerikalı yetkili de Pavitt'in, önceki gün istifa ettiğinin açıklanması üzerine emekliye ayrılmayı kararlaştırdığını söyledi. 
Tenet, "şahsi nedenlerle" istifa etmişti. Resmi açıklamanın aksine, CIA'nın Irak'ta uğradığı başarısızlıktan ötürü Tenet'in istifa etmesinin istendiği öne sürülüyor. 

Başarısızlık raporu 
Bu arada New York Times gazetesi, CIA'nın faaliyetleriyle ilgili olarak Senato tarafından hazırlanan raporun Tenet'in gitmesinde etkili olduğunu yazdı. Yaklaşık 400 sayfalık raporda, CIA'nın özellikle Irak'taki kitle imha silahları konusunda başarısız olduğu için sert dille eleştirildiğini kaydeden gazete, raporun Tenet'in gidişini hızlandırdığını öne sürdü. Gazete, raporun ay sonuna doğru yayımlanacağını belirtti. 


</TEXT>
</DOC>
