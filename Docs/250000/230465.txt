<DOC>
<DOCNO> 230465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas04.html </URL>
<DATE> 2004/04/11/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'de yaşayan Müslümanlar ebeveynlerinden daha dindar... 
</HEADLINE>
<TEXT>

     ABD'de yapılan bir araştırmada, Amerika'da yaşayan Müslümanlar arasında genç neslin ebeveynlerine göre daha muhafazakar ve dindar olduğu ortaya çıktı. 
     Michigan Sosyal Politika ve Anlayış Enstitüsü tarafından Detroit bölgesinde 33 camide yapılan bu konudaki yapılmış ilk araştırmanın sonuçlarına göre, çoğu kayıtlı seçmen durumundaki Müslümanların büyük çoğunluğunun ılımlı görüşlere sahip olduğu, ancak Müslümanların yüzde 85'inin ABD Başkanı George W. Bush tarafından yürütülen politikaları onaylamadığı belirtildi. 
     Esas olarak 11 Eylül saldırılarının, ABD'deki Müslümanlar üzerinde nasıl bir etki yarattığını inceleyen araştırmaya göre, bu saldırıdan sonra Müslümanların daha da dindarlaşmaya başladığı ve politik açıdan da daha faal hale geldikleri belirtildi. 
     Amerikan toplumunun ''ahlaksız'' bir toplum olduğuna inanma eğiliminin de arttığını tespit eden araştırmanın en çarpıcı sonucunun ise genç Müslüman neslin anne ve babalarına göre çok daha dindar olduğunun ortaya çıkarılması olduğu kaydedildi. 
     Ayrıntıları 13 Nisan günü kamuoyuna açıklanacak olan araştırma sonuçlarına göre, genel olarak sayılarının 8 milyonu bulduğuna inanılan ABD'deki Müslüman toplumunun Amerikan siyasetinde daha etkin olmak için son zamanlarda örgütlenmeye de ağırlık verdiği ifade edildi. 
     
</TEXT>
</DOC>
