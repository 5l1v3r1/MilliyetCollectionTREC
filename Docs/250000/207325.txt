<DOC>
<DOCNO> 207325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo06.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporcular için ideal kamp yeri Erzurum... 
</HEADLINE>
<TEXT>

     Sporcuların yüksek rakımda kamp yapmalarına olumlu etkilerinin bilimsel olarak kanıtlandığı belirtilerek, sahip olduğu yüksek rakım nedeniyle Erzurum'un sporcular için ideal bir kamp yeri olduğu bildirildi. 
     Gençlik ve Spor Erzurum İl Müdürü Fatih Çintımar, sporcuların yüksek rakımlı yerlerde yaptıkları kampların öneminin büyük olduğunu belirterek, Erzurum'un bu özelliğini en iyi biçimde değerlendirip, ili bir kamp merkezi durumuna getirmeyi hedeflediklerini söyledi. 
     Milli atlet Süreyya Ayhan'ın her yıl yarışmalar öncesi Erzurum'da kamp yaptığını hatırlatan Çintımar, dünyada Erzurum gibi yüksek rakıma sahip birkaç kent merkezinin bulunduğuna dikkati çekerek, şunları söyledi 
     ''Bulgaristan'da ve Meksika'da yüksek rakımlı kentler, sporcu turizmi nedeniyle her yıl milyonlarca dolar bundan gelir elde ediyorlar. Biz de Erzurum'u kamp merkezi haline getirerek, spor turizmini geliştirmeliyiz. Bu amaçla çeşitli broşürler hazırlayacağız. Broşürleri uluslararası yarışmalarda dağıtarak tanıtım yapacağız. Hedefimiz dünyanın birçok yerinden Erzurum'a kamp için sporcuların gelmesini sağlamaktır.'' Erzurum'da özellikle atletlerin için tartan piste ihtiyacın olduğunu kaydeden Çintımar, tartan pistin yapılması için girişimlerde bulundukları ve en kısa zamanda bu eksikliğin ortadan kaldırılacağını söyledi. 
     
     PALANDÖKEN'DE FİYATLAR DÜŞÜRÜLDÜ 
     Sporcuların Palandöken Dağı'nda kamp yapmaları için her türlü olanağı sağladıklarını anlatan Çintımar, sporcuların dağda kamp yapmaları için kamp eğitim merkezinin fiyatlarının düşürüldüğünü bildirdi. 
     Kamp eğitim merkezinin sporcuların tam pansiyon fiyatlarının yaz mevsimi için 18, kış mevsimi için de 22 milyon lira olduğunu kaydeden Çintımar, spor turizminin büyük bir gelir kapısı olduğuna dikkati çekti. 
     Dağda 3 tane yıldızlı otelin bulunduğunu hatırlatan Çintımar, bu otellerin futbol sahaları yapmaları durumunda birçok futbol kulübünün yaz kampları için Erzurum'u tercih edeceğini belirterek, ''Biz, otellere saha yapmaları için her türlü desteği sağlayacağız. Bu sahaların tanıtımı iyi bir şekilde yapılırsa futbol kulüpleri Erzurum'u tercih edeceklerdir'' diye konuştu. 
     
     YÜKSEK RAKIMININ YARARLARI 
     Atatürk Üniversitesi Kazım Karabekir Eğitim Fakültesi Beden Eğitimi ve Spor Bölümü Öğretim Görevlisi Vahit Doğar, yüksek rakımın sporcular üzerine olumlu etkilerinin bilimsel olarak kanıtlandığını kaydetti. 
     10 milli atletin katıldığı ''Yüksek irtifada yaşayan elit orta-uzun mesafe koşucuların, yüksek irtifa ve deniz seviyesindeki fiziksel performansları ile çeşitli kan parametrelerinin karşılaştırılması'' isimli tez çalışmasında yüksek rakımının yararlarını gözler önüne serdiğini anlatan Doğar, şunları söyledi 
     ''3.5 yıl süren bilimsel çalışmamda yüksek rakımın sporcular üzerine olumlu etkilerini ortaya koydum. Bu çalışma bize gösterdi ki, özellikle yüksek rakım ve deniz seviyesi şartları, orta ve uzun mesafe koşucularının dayanıklılık kapasitelerinde olumlu yönde çok önemli sonuçlar ve ipuçları verdi. Dünyada özellikle de ABD'de birçok spor branşı sporcuları özellikle atletlerin yılın belirli aylarında bir defa değil yılda birkaç kez 3 bin hatta 3 bin 500 metre rakımlarda kamp yapmaktadırlar. Erzurum'un da bu özelliği kullanarak spor turizmi geliştirilmelidir. Yüksek rakım yalnızca atletler değil tüm branşlardaki sporcular için yararlıdır.'' 
     
</TEXT>
</DOC>
