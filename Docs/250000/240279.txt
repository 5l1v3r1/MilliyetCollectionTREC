<DOC>
<DOCNO> 240279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonsiy02.html </URL>
<DATE> 2004/05/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
CHP, Schwarzenegger'in filmlerinin kaldırılmasını istedi 
</HEADLINE>
<TEXT>

     CHP'li Atilla Başoğlu, "Terminatör" filmiyle dünya çapındaki ününü perçinleyen California Valisi Arnold Schwarzenegger'in filmlerinin, Türk televizyonlarında gösterimine son verilmesini istedi. 
     CHP Adana milletvekili Atilla Başoğlu, 24 Nisanı "Ermeni Soykırımını Anma Günü" ilan eden Schwarzenegger ile ilgili olarak Dışişleri Bakanı Abdullah Gül'ün yanıtlaması istemiyle bir soru önergesi verdi. Önergesinde, terminatör valinin bu davranışıyla, Türk halkına ve "ceddine" hakaret ettiğini belirten Başoğlu, Schwarzenegger'in "Ermeni Lobisi"nin etkisi altında kaldığını öne sürdü. 
     Konuyla ilgli Dışişleri Bakanlığı'nın çalışmalarının merak ettiğini ifade eden Başoğlu, Schwarzenegger'in İstanbul için "Constantinople" dediğini anımsatarak, "Aktör, Türkiye'nin egemenlik haklarına saldırıda bulunmaktadır" dedi. Hükümetin, "fiilin öncesi ve sonrası" neler yaptığını açıklamasını isteyen Başoğlu, "Anlaşmış olduğunuz lobi firmaları bu fiilin öncesinde ve sonrasında ne yapmışlardır" sorusunu yöneltti. 
     Dışişleri Bakanlığı'nın diplomatik başarısızlığa uğradığını savunan Başoğlu, bakanlığın bu tür konularda ortaya koyduğu stratejsini yeniden gözden geçirmesini istedi. 
     
     "FİLMLER YASAKLANSIN" 
     Başta TRT olmak üzere, çok sayıda ulusal kanalda Schwarzenegger'in filmlerinin yayınlandığını anımsatan Başoğlu, "Ceddimize iftira eden aktörü, Türk ekranlarında ve beyaz perdelerde görmeye devam edecek miyiz yoksa bir sınırlama getirilecek mi " diye sordu. 
     
</TEXT>
</DOC>
