<DOC>
<DOCNO> 213314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko27.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Targan Ünal Faiz indirimi bir düzeltme hareketidir 
</HEADLINE>
<TEXT>

     İstanbul Üniversitesi İktisat Fakültesi Bankacılık Araştırma Merkezi Müdürü Prof. Dr. Targan Ünal, Merkez Bankası'nın 2 puanlık faiz indirimini, bir düzeltme hareketi olarak değerlendirdi. 
     Targan Ünal, Kurban Bayramı öncesinde faizler üzerinde bir yüklenme ve çıkış olduğunu belirterek, şunları kaydetti 
     ''Faiz indirimini, bunu düzeltmeye yönelik yapılan bir hareket olarak değerlendiriyorum. Yani beklenen birşeydi. Mevcut para politikaları ve Merkez Bankası'nın açıklamaları söz konusuydu. Buradaki sapmaları tekrardan dengelemeye, düzeltmeye yönelik alınan bir karar olarak değerlendiriyorum. Özellikle reel faizler konusunda tekrardan bir karar almaya çalışıyorlar.'' 2004 yılı enflasyon hedefinin tutturulacağına inandığını ifade eden Ünal, enflasyondaki gelişmelere bağlı olarak Merkez Bankası'nın da faizde düzenlemeler yapabileceğini söyledi. 
     Bankacılık sektörünün, enflasyona endeksli olarak bu faiz düşüşünü beklediğini dile getiren Ünal, enflasyon hedefi konusunda bankacılık kesiminin yerel seçimler ve Kıbrıs'ı beklediğini söyledi. 
     Ünal, açıklanan enflasyon rakamlarına bakıldığında, bir düzelme ve iyileşmenin söz konusu olduğunu bildirdi. 
     
     ''FAİZLER HALA YÜKSEK'' 
     Marmara Üniversitesi İşletme Bölüm Başkanı Prof. Dr. Osman Altuğ ise, Merkez Bankası'nın faiz indiriminin beklendiğine işaret ederek, ''Kimse kredi alamıyor. Kredi alınsın diye faiz düşürülüyor'' dedi. 
     Merkez Bankası'nın piyasadaki faizlerin gerilemesine paralel olarak faizi düşürdüğüne işaret eden Altuğ, yine de faizlerin hala yüksek olduğunu savundu. 
     Osman Altuğ, yatırım ve üretim amaçlı kredi talebi olmadığı için faizlerin daha da düşeceği görüşünü dile getirdi. 
     Altuğ, enflasyon oranlarındaki düşüşü değerlendirirken de, enflasyon rakamlarının ekonominin üretim yanı değil, parasal yanı esas alınarak belirlendiğini iddia ederek, ''Ekonominin üretim yanı sefilleri oynuyor'' dedi. 
     
     ''FAİZ DÜŞÜŞÜNÜN ÇOKTAN OLMASI GEREKİYORDU'' 
     İstanbul Üniversitesi İktisat Fakültesi Öğretim Üyesi Prof. Dr. Esfender Korkmaz da, Merkez Bankası'nın 2 puanlık faiz indirimi konusunu yorumlarken, ''Bunun çoktan olması gerekiyordu. Merkez Bankası şimdiye kadar düşürmedi, geç kaldı. Merkez Bankası'nın kısa vadeli faizleri düşürmesi, buna mukabil döviz faizlerini artırması gerekiyordu. Hala TL'ye verilen faiz yüksek'' dedi. 
     Korkmaz, Ocak ayı enflasyonunda toptan eşya fiyatlarının yüksek, buna karşılık tüketici fiyatlarının düşük çıkmasının ve aradaki farkın artmasının, toptan talebin bastırıldığı anlamına geldiğini de söyledi. 
     Esfender Korkmaz, enflasyonun düşme eğiliminde olduğunu belirterek, kurların artması halinde enflasyonda bir hareket beklenebileceğini ifade etti. 
     
</TEXT>
</DOC>
