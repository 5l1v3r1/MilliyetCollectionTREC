<DOC>
<DOCNO> 226422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonyas02.html </URL>
<DATE> 2004/03/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İşçinin 3 asırda kazandığı parayı, futbolcu 1 yılda kazanıyor 
</HEADLINE>
<TEXT>

     İtalya'nın kuzeybatısındaki Piemonte bölgesinde çalışan bir işçiyseniz, bölgenin ünlü takımı FC Juventus'ta top koşturan orta düzeydeki bir oyuncunun bir yılda kazandığını siz ancak 291 yılda, yani neredeyse üç asır boyunca alın teri dökerek kazanabilirsiniz. 
     İtalya Zanaatkarlar Genel Federasyonu'nun CGIA Mestre kentindeki Araştırma Bürosu'nun yaptığı inceleme, futbolcular ile bordo mahkumları arasındaki uçurumun korkunç biçimde derinleştiğini ortaya koydu. 
     Piemonte bölgesinde bir işçinin bir yılda aldığı brüt ücretin toplamı ortalama 20 bin 634 euro. Buna karşılık FC Juventus'ta top koşturan bir oyuncunun ortalama bir yıl içinde elde ettiği gelir 6 milyon euro. 
     CGIA tarafından gerçekleştirilen araştırmada, dudak uçuklatacak denli yüksek ücretler alan yıldız futbolcuların gelirlerinin değil, İtalya Birinci Ligi'nde Serie A top koşturan oyuncuların ortalama ücretlerinin esas alındığını da hatırlatmak gerekiyor. 
     Bordo mahkumları ile futbolcuların gelirleri arasındaki uçurum, İtalya'nın sadece Piemonto bölgesine özgün bir hadise değil. Diğer bölgelerde de durum değişmiyor. Örneğin, Lombardia bölgesinde çalışan bordo mahkumlarının her birinin bir yılda aldığı toplam brüt maaşın ortalaması 22 bin 678 euro. Bölgenin ünlü takımı AC Milan'ta top koşturan bir oyuncu ise işçi veya memura oranla aynı zaman dilimi içerisinde 266 kat daha fazla para kazanıyor. Kırmızı-siyahlı kulüpte oynayan bir oyuncunun yıllık kazancı 6 milyon 38 bin euro civarında. 
     Araştırmada, uçurumu gösterme amacıyla kulüpler arasında yapılan sıralamada, FC Juventus ve AC Milan'ı, SS Lazio ve FC Inter izliyor. SS Lazio'da oynayan bir futbolcunun yıllık kazancı, bölgedeki bir işçinin ortalama ücretinin 184 katı. Piemonte bölgesindeki bir işçinin ise FC Inter'deki bir oyuncunun bir yılda kazandığı 4 milyon euro'yu elde edebilmesi için tam 176 yıl boyunca ter dökmesi gerekiyor. AC Roma'da oynayan bir futbolcunun yıllık ortalama geliri de yaklaşık 4 milyon euro. Lazio bölgesinde çalışan bir işçinin ise bu parayı görebilmk için tam 157 yıl boyunca çalışması gerekiyor. 
     
</TEXT>
</DOC>
