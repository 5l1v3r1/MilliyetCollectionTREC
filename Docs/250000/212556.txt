<DOC>
<DOCNO> 212556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko06.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkını arayan tüketici kazanıyor... 
</HEADLINE>
<TEXT>

     Kocaeli'nde Sanayi ve Ticaret İl Müdürlüğü İl Hakem Heyeti'ne son 4 ayda başvuran 80 kişiden 50'sinin haklı bulunup mağduriyetinin giderildiği bildirildi. 
     Sanayi ve Ticaret İl Müdür Vekili Ferahi Konukoğlu, AA muhabirine yaptığı açıklamada, İl Hakem Heyeti'ne başvuran tüketicilerin büyük bölümünün satın aldıkları cep telefonu ve kapıdan satışlar yüzünden mağdur olduklarını söyledi. 
     Kapıdan satışlar konusunda halkı uyarmalarına rağmen, şikayetlerin devam ettiğini belirten Konukoğlu, şunları kaydetti 
     ''Kapıdan satışlar konusunda yıllardır aynı şeyleri söylememize rağmen halk uyanık olmuyor. Kendilerine hediye, promosyon adı altında çeşitli satış yöntemleri uygulayıp kandırıyorlar. Bazen de senet bile imzalattırıyorlar. Aldatılan tüketici de zorunlu olarak bize geliyor ancak, bu tür satışlarda pek fazla bir şey yapamıyoruz ve tüketici mağdur oluyor. Elinde garanti belgesi veya firma adresi olursa bizim için mücadele etmek kolay oluyor.'' 
     
     ÖNERİLER 
     Konukoğlu, satın aldığı mal karşılığında mağdur duruma düşenlerin çekinmeden İl Hakem Heyeti'ne başvurmalarını isteyerek, şöyle devam etti 
     ''Son 4 ayda başvuran ve davaları aleyhine sonuçlanan tüketicilerin büyük bölümü 3-5 yıl önce satın aldıkları mal için başvuru yaptı. Bunun için de haklı çıkmaları zor oluyor. Bazıları da 'sudan sebeplerle' başvurmuşlar. Hatta ayakkabısının ayağını kokuttuğunu öne sürüp başvuran da oldu.'' Tüketicilere önerilerde de bulunan Konukoğlu, şunları kaydetti 
     ''Kapıdan satışlarda uyanık davranılmalı, kesinlikle fatura, garanti belgesi alınmalı, firmanın açık adresleri belirlenmelidir. 
     Mağaza veya dükkanda ise taksit şartları, sözleşmeler iyi okunmalı anlaşılmayan maddeler açık açık sorulmalıdır. Kesinlikle garanti belgesi istenmeli ve onaylatılmalıdır. Ayıplı mal veya haksızlık karşısında zaman geçirilmeden satıcıya, sonuç alınamazsa İl Hakem Heyeti'ne başvurulmalıdır.'' 
     
</TEXT>
</DOC>
