<DOC>
<DOCNO> 246151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/spor/spo04.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aday çok, imza yok 
</HEADLINE>
<TEXT>


Trabzon, dört koldan yürüttüğü yabancı transferi çalışmalarında şu ana kadar somut bir adım atamadı. Gündeme çıkan son isimler Kukielka ve Rubins oldu 


Sonuç çıkmadı 
BORDO - Mavili kulüp, yabancı transferinde birçok isme kanca atmasına rağmen hiçbiriyle sözleşme yapma aşamasına gelemedi. Yönetim bugüne kadar Thijs, Standart Liege'de forma giyen Roberto Bisconti, Tunuslu Karım Haugi, Bouazizi, Polonyalı Miroslav Szymkowiak, Mariunz Kukielka, Ronald Sikliç, Nijeryalı Kalu Uche ile temas kurdu. Ancak görüşmelerde beklenen adımlar atılamadı, maliyetler yüksek çıktı. 

Batista ısrarı 
YÖNETİMİN son olarak Alman Ligi takımlarından Nurnberg'de forma giyen Polonya asıllı Mariusz Kukielka'ya yöneldiği, daha önce listede yer alan Letonyalı orta saha oyuncusu Anderjs Rubins'in transferi için de harekete geçildiği bildirildi. Trabzonspor, G.Koreli eski oyuncusu Young'dan da umudunu kesmedi. Ayrıca Galatasaray'ın Brezilyalı oyuncusu Batista'yı renklere kazandırma çalışmaları devam ediyor. 

Thijs için üç gün süre 
KARADENİZ ekibi, prensipte anlaşma sağlanan Bernd Thijs için kulübü Genk'e üç gün süre verdi. Daha önce tecrübeli futbolcunun transferi için Belçika'ya giden Genel Sekreter Yusuf Ziya Yılmaz, "Genk bizden yüksek bonservis ücreti istiyor. Vereceğimiz rakamları ilettik. Bunun üzerine çıkamayız. Üç gün daha bekleyeceğiz. Olmazsa transferden vazgeçeceğiz" açıklamasını yaptı. 

Şimdi sıra Aktuğ'da 

TRABZONSPOR Başkanı Atay Aktuğ'un, bugün imza atma konusunda ikna edilemeyen başarılı oyuncu ile bir araya gelmesi bekleniyor. Transfer komitesi, Gökdeniz Karadeniz'in sözleşme yenileme konusunda somut bir adım atmaması nedeniyle Başkan Atay Aktuğ'dan yardım istemişti. Aktuğ, "Gökdeniz sözleşmeli oyuncumuz. Bir sorunumuz yok" dedi. Trabzonspor Başkanı, Fatih Tekke ile de masaya oturacak. 

Somers baskısı 
HOLLANDA'NIN FC Utrecht kulübü, Trabzonspor'un yeni sezonda kadrosunda düşünmediği Hans Somers'i transfer etmek için çalışmalarını artırdı. Utrecht, Belçikalı oyuncuyu kadrosuna katmak için son bir hamle yapmaya hazırlanıyor. Öte yandan Somers'ın yanı sıra ismi gönderilecekler arasında yer alan D'Haene'nın da takasta kullanabileceği bildirildi. 

Ören'den itiraz 
TRABZONSPOR'UN eski yöneticisi Mahmut Ören, tüzük kurultayında Ziyabey Sitesi'nin satışına izin veren karar için Divan Kurulu'na itirazda bulunacağını, kabul edilmezse konuyu mahkemeye taşıyacağını söyledi. Ören, "Taşınmazların satışı kongreye katılanların 3'te 2 oyunu gerektirir. 150 kişinin katıldığı kongrede böylesine kritik bir karar alırken bile eksik sayım yapıldı" dedi. 





</TEXT>
</DOC>
