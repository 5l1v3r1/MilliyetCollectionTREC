<DOC>
<DOCNO> 212049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/dunya/dun03.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölü-diri takası 
</HEADLINE>
<TEXT>

   İsrail, 3 askerinin cesedi ile Hizbullah'ın kaçırdığı bir işadamına karşılık 429 Arap esiri serbest bıraktı 
      BURÇUN İMİR Kudüs DHA 

   
   Lübnan'da faaliyet gösteren Hizbullah terör örgütü ile İsrail, birbirlerinin elinde bulunan ölü ve diri esirleri takas etti. Almanya'nın arabuluculuğunda Köln'de gerçekleştirilen esir değişimi kapsamında İsrail 429 Filistinli ve çeşitli ülkelerden Arap esirin yanı sıra 60 Lübnanlı militanın cesedini iade etti. Buna karşılık Hizbullah da bir İsrailli işadamı ve 3 askere ait ceset kalıntılarını İsrail'e gönderdi. 
   Yapılan anlaşma çerçevesinde İsrail, 29 Arap esiri orduya ait bir uçakla Köln'e götürdü ve karşılığında İsrailli 3 askerin cesedini ve işadamı Elhanan Tannenbaum'u aldı. İsraillilerin DNA testiyle kimlik tespitlerinin yapılmasının ardından İsrail, anlaşma gereği 400 Filistinli esiri Batı Şeria'daki Tarkumiya ile Gazze'deki Erez kontrol noktasında serbest bıraktı. 
   
   7 bin tutuklu 
   Esirlerin bırakılması Filistin'de sevinç yaratırken, salıverilenlerin zaten hafif suçlardan tutuklu bulundukları için yıl sonunda serbest kalacakları ifade edildi. Filistin kaynakları, halen İsrail cezaevlerinde yargılanmadan tutulan 7 bin kişinin serbest bırakılması gerektiğini savundular. 
   
   
   
</TEXT>
</DOC>
