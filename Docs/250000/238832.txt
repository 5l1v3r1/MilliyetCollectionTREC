<DOC>
<DOCNO> 238832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo07.html </URL>
<DATE> 2004/05/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Aktuğ Denizli iyi ki yenildi, yoksa üzüntümüz daha büyük olurdu... 
</HEADLINE>
<TEXT>

     Birinci Süper Futbol Ligi'nde sahasında Galatasaray'a 4-2 yenilen ve şampiyonluk şansını yitiren Trabzonspor'un başkanı Atay Aktuğ, bordo-mavili futbolcuları kutladı. 
     Aktuğ, yaptığı açıklamada, bu sezon Türkiye Kupası'nı aldıklarını, Avrupa Şampiyonlar Ligi'ne katılma hakkı elde ettiklerini belirterek, ''Galatasaray'a yenilerek şampiyonluk iddiamızı son haftaya taşıyamadık. Bizi bu futbolcular buralara taşıdılar. Onları kutluyorum'' dedi. 
     Galatasaray karşısında sahalarında aldıkları yenilginin kendilerini çok üzdüğünü ifade eden Aktuğ, ''Ancak şampiyonluk zordu. Fenerbahçe'nin Denizlispor karşısında puan kaybını beklemiyordum. İyi ki Denizli yenildi. Yoksa üzüntümüz daha büyük olurdu'' diye konuştu. 
     Galatasaray'ın dün akşam çok iyi bir futbol ortaya koyduğunu kaydeden Aktuğ, şöyle konuştu 
     ''Sezonun en iyi futbolunu oynadılar. Sahadan yenik ayrıldık. Galatasaray'ı kutluyorum. Fenerbahçe ile birlikte ligin son maçına kadar beraber gitme arzusundaydık, ama bunu gerçekleştiremedik. Fenerbahçe şampiyon oldu. Bütün Fenerbahçelileri kutluyorum. Futbolda kural budur, iyi oynayamazsan rakip de iyi oynarsa kazanamazsın. Galatasaray iyi oynadı, ama biz daha fazla gol kaçırdık. Bir takım söylentiler oldu, ama bunlar önemli değil. İki takım sahaya çıkar, futbol sahada oynanır. Sahamızdaki son maçımızı kazanmak istiyorduk ama futbolcularımız iyi motive olamamışlar.'' Hiçbir mazeretin arkasına sığınamayacaklarını belirten Aktuğ, ''Sahamızdaki son maçı galibiyetle kapatmak istiyorduk, ama olmadı. Trabzonspor'un saha içine de dışına da gücü yetiyor. Futbol takımı iyi oynamıyorsa, sonuç böyle oluyor. Biz kendi oyunumuzu oynasaydık, Galatasaray'ı açık farkla yenip gönderirdik. Şimdi Şampiyonlar Ligi'ne hazırlanacağız. Ligin son maçında Gençlerbirliği'ni yenip ligi galibiyetle kapatmak istiyoruz'' diye konuştu. 

     
</TEXT>
</DOC>
