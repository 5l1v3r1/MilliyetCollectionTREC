<DOC>
<DOCNO> 213121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur07.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dudak tiryakileri de büyük risk altında... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Göğüs Hastalıkları ve Tüberküloz Anabilim Dalı Başkanı Prof. Dr. Tevfik Özlü, dudak tiryakilerinde içmeyenlere oranla kalp krizi riskinin bir kat daha arttığını söyledi. 
     Prof. Dr. Özlü, her yıl dünyada yaklaşık 3 milyon kişinin sigaraya bağlı nedenlerden öldüğünü belirtti. 
     Sigaranın zararlarının dumanın akciğere ulaşmasından sonra değil, dudaktan itibaren başladığına işaret eden Özlü, normal içicilerin yanı sıra dudak tiryakilerinin de büyük risk altında olduğunu ifade etti. 
     Yapılan araştırmalar sonucunda çok uzun aralıklarla dahi olsa içilen her sigaranın insan sağlığı üzerinde büyük olumsuz etkiler yarattığının kanıtlandığını vurgulayan Özlü, ''Araştırmalar, günde 3 sigara içiminin bile kalp krizi veya herhangi bir şekilde ölüm riskini ikiye katladığını göstermiştir. Günde 10 veya daha fazla sigarayı içe çekmeden içen dudak tiryakilerinde, içmeyenlere göre kalp krizi riski 1 kat daha artmaktadır'' dedi. 
     Sigarayı içe çekmeden içmenin de çeşitli sağlık sorunlarına yol açabileceğine dikkati çeken Özlü, şunları söyledi 
     ''Dudak, dil, yanak, yutak, gırtlak kanserleri, diş eti hastalıkları, farenjit, sinüzit, bademcik ve orta kulak iltihabı gibi üst solunum yoluyla ilgili hastalıklar, katarakt gibi patojenlerin gelişmesi için dumanın akciğere çekilmesi gerekmemektedir. Hatta sigarasını yakmayıp sadece dudaklarının arasında tutanlar veya tütün çiğneyenlerde bile dudak ve ağız içi kanserleri görülmektedir. Bu bakımdan sigara kullanan hiçkimse güvende değildir. Zararsız bir sigara içme biçimi bulunmamaktadır.'' Özlü, sigaranın zararlarından haberdar olan bazı içicilerin kendilerini rahatlatmak için çareler aradıklarını da kaydederek, ''Bu kişiler yalnızca dudak tiryakisi olduklarını ve dumanı içe çekmediklerini söylerler ve sigaranın kendilerine zarar vermeyeceğine inanmak isterler. Doğru olmayan bu inanış, bir avuntudan ibarettir. Dumanı içe çekmeden sigara içmek, zararlarından kurtulmak için kesinlikle yeterli değildir'' diye konuştu. 
     
</TEXT>
</DOC>
