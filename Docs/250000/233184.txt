<DOC>
<DOCNO> 233184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy06.html </URL>
<DATE> 2004/04/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yaşar Nuri Öztürk, CHP'den istifa etti 
</HEADLINE>
<TEXT>

     İstanbul Milletvekili Yaşar Nuri Öztürk, halkın beklediği değişimin sağlanması ve amaçlanan başarının elde edilmesini bugünkü CHP'de mümkün görmediğini belirterek, CHP'den istifa etti. Öztürk'ün istifasıyla CHP'nin parlamentodaki sandalye sayısı 174'e düştü. 
     Yaşar Nuri Öztürk parlamentoda düzenlediği basın toplantısında CHP'den istifa gerekçelerini anlattı. 
     Birikiminin halka ve ülkeye hizmette daha etkin ve yoğun biçimde kullanılacağı vaadiyle girdiği CHP'de çok kısa bir süreden sonra hayal kırıklıkları yaşadığını dile getiren Öztürk, 23-24 Ekim 2003 tarihlerindeki kurultayda da çok çirkin bir siyaset oyunuyla dışlandığını bildirdi. Seçmene olan saygısı yüzünden hemen istifa etmek yerine, kendisi ile ayrı duyguları paylaşanlarla partide gerekli olan değişim ve demokratikleşmenin gerçekleşmesi için uğraştığını, ancak bir sonuç alınamadığını dile getiren Öztürk, 28 Mart seçimlerindeki yenilginin de bunu gösetrdiğine işaret etti. 
     Öztürk, CHP'nin yönetim kadrosu ve genel başkanı ile ters düştüğü noktaları ise şöyle açıkladı 
     "Laiklik anlayışındaki farklılık, dine bakışlarındaki farklılık, halkla bütünleşme konusundaki ısrarı, ideoloji eksenli siyasete karşı oluşu, partideki ağır demokrasi noksanı, dünyadaki derin etkili değişimlerin muhasebesinin CHP yönetimince yapılamaması, Batı'nın yeni sömürü yönteminin bir ifadesi olan IMF'cilik ve küreselleşme yıkımını durduracak politikaların oluşuturulamaması." 
     
     ATATÜRK'ÜN PARTİSİ SÖYLEMİ ATATÜRK'Ü YIPRATTI 

     Öztürk, parti yönetimi ile ters düştüğü noktalardan birisinin de CHP'deki "Atatürk'ün partisi" söyleminin Atatürk'ü yıpratıcı bir slogana dönüşmesi olduğunu kaydetti. 
     Atatürk'ün Türkiye'de sürekli yenik bir partinin genel başkanı gibi gösterilmesinden duyduğu rahatsızlığı dile getiren Öztürk, "CHP, Atatürk'ün kurduğu bir partidir ama şu an genel başkanı değildir. Olsaydı CHP baraj altında kalmazdı" dedi. 
     Öztürk, ülke ve Türk insanının "Allah ve din varsa laikliğe, Atatürk ilkelerine ve çağdaşlığa ihtiyaç yoktur" dinci siyasetlerle, "Atatürk ve laiklik varsa dine-imana ihtiyaç yoktur" demeye getiren çarpık laiklik siyasetleri arasında sıkışıp kaldığını ifade ederken, bu sıkışıklıktan Türkiye'yi mevcut siyasi partilerin çıkaramayacağını gördüğünü söyledi. Öztürk, Türkiye'nin içinde bulunduğu kahırlı atmosferden bir an önce kurtulması için yeni bir siyasi yapılanmaya ihtiyaç olduğunu da vurguladı. 
     
     HALK KARAR VERECEK 

     Öztürk, bir soru üzerine yeni bir parit kuracağı yolundaki söylentilerin basın mensuplarının yorumu olduğunu bildirirken, "Milletimizin, aydınlarımızın bir yeni siyasi oluşumu acilen oluşturup halkın önüne koyması lazım. Ama ben bunun içinde olur muyum, olmaz mıyım bunu halkımız tayin edecek. Ancak Türkiye'nin böyle bir oluşuma acilen ihtiyacı var. Yeni bir oluşum vardır, Anadolu'nun her köyesinde böyle arayışlar mavcuttur. Bunun benimle ilgisi ne olacak onu zaman gösterecek" diye konuştu. 
     
     SEVDİM Mİ TAM SEVERİM 

     Öztürk, 3 Kasım seçimlerinden önce Genel Başkan Baykal'a destek verdiğini anımsatarak, "Ben Anadolu çocuğuyum. Sevdim mi tam severim, destek verdim mi tam veririm. Sayın Baykal'ın haram lokma yemeyen bir insan olduğuna inandığım için bu desteği verdim, bugün yine veririm. Ben helal lokmanın siyasetin omurgası olduğunu düşünürüm" dedi. 
     
     PARTİ İÇİ MUHALEFET HATIRA OLARAK KALDI 

     Partinin değişimi için parti organlarında mücadele etmesine olanak sağlanmadığını belirten Öztürk, yerel seçim sonrası ortaya çıkan parti içi muhalefete ilişkin görüşlerini de açıkladı. Kendisinin sonuç alınamayacak bir yolda ayaklarını yorma taraftarı olmadığını dile getiren Öztürk, sözkosu insanlarla görüştüklerini bildirdi. Öztürk, "Ancak bende, ne o muhalefetin CHP'yi beklenen noktaya getireceği kanaati doğdu, ne de bunun ülkeye yarar sağlayacağı kanaati. Seçim sonrası 30-40 kişiden bahsediliyordu dokuza düştü, oylamada da altıya düştü. 
     Gelinen noktada bir hatıra olarak kaldı" şeklinde konuştu. 
     
     YENİ OLUŞUMLA DERVİŞ'İN BARIŞIK OLACAĞINI SANMIYORUM 

     Öztürk, bir soru üzerine yeni oluşumda ekonomistlere ihtiyaç bulunduğunu belirtirken, "Ama niye Kemal Derviş olsun " diye sordu. Dünyanın Kemal Derviş'ten ibaret olmadığını kaydeden Öztürk, yeni oluşumun Kemal Derviş'in ekonomi anlayışıyla barışık olacağını sanmadığını bildirdi. 
     Öztürk'ün istifasının ardından CHP'nin Parlamento'daki sandalye sayısı 174'e düşerken, bağımsız milletvekillerinin sayısı 5'e yükseldi. 
     TBMM'deki son sandalye dağılımı şöyle 
     AK Parti 367. 
     CHP 174. 
     DYP 4 Bağımsız 5. 
     
</TEXT>
</DOC>
