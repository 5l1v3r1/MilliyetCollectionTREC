<DOC>
<DOCNO> 214565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur20.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den Tüpraş için genel Görüşme talebi... 
</HEADLINE>
<TEXT>

     CHP İstanbul Milletvekili Birgen Keleş ve arkadaşları, TÜPRAŞ ihalesi konusunda TBMM'de genel görüşme açılmasını istedi. 
     Keleş ve arkadaşlarının imzalarıyla TBMM Başkanlığı'na sunulan genel görüşme önergesinde, TÜPRAŞ'ın özelleştirilmesi konusunda kamuoyunda yapılan tartışmaların, Meclis'te görüşme yapılmasını kaçınılmaz kıldığı ifade edildi. 
     Genelde özelleştirme için kullanılan argümanların hiçbirisinin TÜPRAŞ için geçerli olmadığı kaydedilen önergede, özelleştirmenin stratejik açıdan, istihdam ve bütçe açısından ek sorunlar yaratacağı ifade edildi. 
     TÜPRAŞ'ın ihale yöntemi ve ihale sonuçlarının da büyük tartışmalara yol açtığı bildirilen önergede şu görüşlere yer verildi 
     ''İhalede çok düşük teklif verilmesi, ihaleden sonra açık arttırmaya gidilmemesi, Zorlu Grubu'nun ihaleye son dakikada katılması, Efremor Kautschuk Gmbh şirketinin ne olduğu ciddi tartışma konusudur. Eframor Şirketi'nin adresinde bulunmadığı, şirket yönetimine telefonla bile ulaşılamadığı ve şirketin yüzde 49'unun, tanınmayan bir off-shore şirketi olduğu iddia edilmektedir. Bu ve benzeri iddialar, TÜPRAŞ'ın özelleştirilmesinin TBMM'de genel görüşme açılarak incelenmesini daha da acil hale getirmektedir.'' 
     
</TEXT>
</DOC>
