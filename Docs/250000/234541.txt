<DOC>
<DOCNO> 234541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy08.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney'e vizeyle geçilecek 
</HEADLINE>
<TEXT>

   Rumların 'hayır'ıyla, adadaki serbest geçişlere sınırlama gelecek. Rum Kesimi AB'ye girip Schengen sistemine geçince, Kuzey'den Güney'e vizeyle gidilebilecek 
   SAMİ KOHEN Güney Kıbrıs 

   
   Kıbrıs'ta, referandumda "hayır" diyen Rum kesiminin 1 Mayıs'ta AB'ye girmesinin ardından "Yeşil Hat"tan geçenleri, Rum makamları kontrol edecek hatta bu geçişleri kısıtlayabilecek. 
   Rumların "hayır" demesiyle adanın birleşmesi suya düşüyor ve "Yeşil Hat" fiilen bir sınır oluyor. Rum kesimi Kıbrıs Cumhuriyeti adı altında AB üyesi olunca Kuzey'den gelecek Türk ziyaretçileri sıkı bir şekilde kontrol edecek. Rum hükümet Sözcüsü dün bize verdiği demeçte, "Bu konuda bazı sorunlar çıkacak" dedi. Sözcüye göre, Schengen'e girince kontroller sıkılaştırılacak. Kıbrıs Rum pasaportu taşıyanlar için sorun çıkmayacak, ancak Türkiye'den gelip yerleşenler ve Kıbrıs Rum pasaportu bulunmayanlar Schengen kurallarına tabi tutulacak, yani Güney'e geçişleri için vize almaları gerekecek. AB, Avrupa ülkelerine gidip çalışmak veya yerleşmek isteyen Türk vatandaşlarının ve Asyalıların Kıbrıs'ı "transit" olarak kullanmasından kaygı duyduğu için Güney Kıbrıs yönetimi AB'ye girdikten sonra sınırda tedbir almak zorunda kalacak. KKTC'nin geçen yıl 23 Nisan'da geçişleri serbest bırakmasından bugüne kadar bu haktan toplam 3 milyon Rum ve Türk yararlandı. 
   
   
   
   
   
</TEXT>
</DOC>
