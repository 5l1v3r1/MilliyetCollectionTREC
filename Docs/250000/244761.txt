<DOC>
<DOCNO> 244761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo04.html </URL>
<DATE> 2004/06/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Spor giyim firmalarına "fair play" çağrısı... 
</HEADLINE>
<TEXT>

     Bu yaz Atina'da gerçekleştirilecek Olimpiyatlar öncesinde, spor giyim endüstrisinde çalışan işçilerin ağır çalışma koşullarına dikkat çekilmesi ve haklarının korunması için ''Play Fair'' adlı bir kampanya başlatıldı. 
     Belediye-İş Sendikası'nın dergisinde yer alan habere göre, değişik ülkelerden bazı sendikalar ve tüketici örgütlerinin katılımıyla başlatılan kampanya ile, 100'ün üzerinde ülkede, spor giyim markaları için üretim yapan milyonlarca işçinin haklarının korunması amaçlanıyor. Kampanya, ayrıca, Uluslararası Olimpiyat Komitesi ile spor giyim şirketleri için de bir çağrı niteliği taşıyor. 
     Kampanyayı başlatanlara göre, spor giyim endüstrisinde fabrika yöneticileri, şirketlerin kısa süreli teslimat ve ucuza üretim taleplerini karşılamaya çalışırken, çalışma standartlarına ait kuralları uygulamamaktalar. Bazı işyerlerinde işçiler için hafta tatili uygulanmazken, işçiler günde 16-18 saat çalıştırılıyorlar. İşçilerin sendikalara üye oldukları için işten atıldıklarına ilişkin pek çok kanıt bulunduğu belirtilirken, bazı fabrikalarda ücretlerin üretim hedefine ulaşılmasıyla bağlantılı olduğu ifade ediliyor. 
     Türkiye'de üretim yapan 4 fabrikada da işçilerin fazla çalışma yapmaya zorlandığı kaydediliyor. 
     Kampanya'nın katılımcılarından Uluslararası Hür İşçi Sendikaları Konfederasyonu ICFTU Genel Sekreteri Guy Ryder, ''Spor giyim endüstrisi bu yıl yapılacak olan ve insanlığın kaydettiği ilerlemenin vitrini olması gereken Olimpiyat Oyunları öncesinde pazarlamaya büyük paralar harcamaktadır. Ancak bu endüstride bir hastalık halini alan sömürü ve işçi haklarının istismarı, Olimpiyat ruhuna ters düşmektedir'' dedi. 
     Kampanyayı başlatanlar, spor giyim endüstrisindeki çalışma koşullarına dikkat çekmek için, İrlanda'dan Bangladeş'e kadar değişik ülkelerde forum, imza kampanyası, spor müsabakası gibi etkinlikler düzenliyorlar. Kampanya çerçevesinde, ''www.fairolympics.org'' adında bir internet sitesi de oluşturuldu. Kampanyaya destek vermek isteyenler, site üzerinden bazı spor giyim firmaları ile Uluslararası Olimpiyat Komitesi'ne mesaj göndererek, tepkilerini dile getirebiliyorlar. 
     
</TEXT>
</DOC>
