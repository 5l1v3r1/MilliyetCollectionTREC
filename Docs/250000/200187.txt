<DOC>
<DOCNO> 200187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sondun06.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu'nun avukatından AİHM'ye gidecek Rumlara Acele etmeyin 
</HEADLINE>
<TEXT>

     Türkiye'nin, Avrupa İnsan Hakları Mahkemesi'nin AİHM aldığı karar uyarınca tazminat ödediği Rum kadın Titina Loizidu'nun avukatı Ahilleas Dimitriadis, Rumları, aynı mahkemenin KKTC Taşınmaz Mal Tazmin Komisyonu hakkındaki kararını kesinleştirmesine kadar AİHM'ye başvurmamaları konusunda uyardı. 
     Fileleftheros gazetesinin haberine göre, Türkiye'nin Loizidu'ya tazminat ödemesinin ardından, Rum tarafında AİHM'ye başvurulara büyük ilgi gösteriliyor. 
     Ahilleas Dimitriadis, AİHM'ye başvurmak isteyen Rumlara, avukatlarıyla görüşerek başvuru hazırlıklarını yapmalarını, ancak başvuru için mart veya nisan ayını beklemelerini tavsiye etti. 
     Dimitriadis, Rum başvurularının sayısının fazla olması halinde AİHM'nin, KKTC Taşınmaz Mal Tazmin Komisyonu'yla ilgili kararını alırken, başvuru sayısını göz önüne almasının muhtemel olduğu uyarısında bulundu. 
     
</TEXT>
</DOC>
