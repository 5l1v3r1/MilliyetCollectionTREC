<DOC>
<DOCNO> 236723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur07.html </URL>
<DATE> 2004/05/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Evlilik dışı çocuk, annesinin soyadını taşıyacak... 
</HEADLINE>
<TEXT>

     Yargıtay, evlilik dışı çocuğa babalık hakkının verilmesini kabul ederken, çocuğun annenin soyismini taşıyacağını öngörüdü. 
     Yargıtay 2. Hukuk Dairesi, babalık tayini ve evlat edinme konularında iki ayrı karar verdi. Yargıtay'ın bu kararları, Resmi Gazete'de yayınlandı. R.T. ve A.G.'nin evlilik dışı çocuklarının velayet konusu mahkemelik oldu. A.G., Eskil Aile Hukuk Mahkemesi'ne babalık davası açtı. Mahkeme, A.G.'nin babalığına karar verirken, çocuğa da 100 milyon lira nafaka bağlanmasını kararlaştırdı. Yargıtay Cumhuriyet Başsavcılığı'nın temyizi üzerine dosyayı görüşen Yargıtay 2. Hukuk Dairesi, Türk Medeni Yasası'nın "çocuğun, ana ve baba evli ise ailenin, evli değilse ananın soyadını taşıyacağını" hükmettiğini anımsattı. 
     Yargıtay 2. Hukuk Dairesi, yerel mahkemenin babalığa hükmetmesi ile yetinmesi gerekirken, çocuğun babasının nüfusuna kaydının yapılmasının yasaya aykırı olduğunu belirterek, kararı bozdu. 
     
     YABANCILARIN EVLAT EDİNMESİ 

     Yargıtay, Türk vatandaşlığından çıkarılan ailenin, Türk yasalarına göre evlat edinemeyeceğini bildirdi. Medet ve Menşure Serbest çiftinin evlat edinme davasına bakan Sakarya 2. Asliye Hukuk Mahkemesi, davayı kabul ederek, çiftlerin Tuba ve Büşra isimli ikizleri evlat edinmesine karar verdi. Yargıtay Cumhuriyet Başsavcılığı'nın temyizi üzerine dosyayı görüşen Yargıtay 2. Hukuk Dairesi, Serbest çiftinin Türk Vatandaşlığı Yasası uyarınca Bakanlar Kurulu tarafından vatandaşlıktan çıkmalarına izin verildiğini ve bu kişilerin Türk vatandaşlığından çıkarıldığını bildirdi. Yargıtay, buna rağmen Serbest çiftine Türk yasalarının uygulanmasının yasalara aykırı olduğunu bildirdi. Yargıtay 2. Hukuk Dairesi, dava kapsamında evlat edinen ile edinilenin dinlenilmeleri, gerektiğinde uzmanların görüşüne başvurulması gerektiğini belirtti. Daire, ayrıca, Mahkemenin, evlat edinen ile edinilenin kişiliği ve sağlığı, karşılıklı ilişkileri ekonomik durumları, evlat edinenin eğitme yeteneği, evlat edinmeye yönelten sebepler, aile ilişkileri ve bakım ilişkilerinin yeterince araştırılması gerektiğini bildirerek, dosyayı bozdu. 

     
</TEXT>
</DOC>
