<DOC>
<DOCNO> 229091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas14.html </URL>
<DATE> 2004/04/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Psikiyatri hastalarına "partili tedavi"... 
</HEADLINE>
<TEXT>

     Osmangazi Üniversitesi OGÜ Tıp Fakültesi Psikiyatri Kliniği'nde hastalar, ''piknik, sucuk partisi, sinema, mantı günü'' gibi etkinlikler düzenlenerek tedavi ediliyor. 
     OGÜ Tıp Fakültesi Psikiyatri Anabilim Dalı öğretim üyesi Prof. Dr. Gülten Seber, AA muhabirine yaptığı açıklamada, ''Küçük Ev'' adını verdikleri proje kapsamında gerçekleştirdikleri sosyal faaliyetlerin, psikiyatri hastalarının tedavi sürecine olumlu katkı yaptığını söyledi. 
     Tedavinin, ''Küçük Ev'' çalışma projesi kapsamında, yatan ve ayaktan izlenen hastalara yönelik psikososyal yaklaşımları kapsadığını ifade eden Seber, şöyle konuştu 
     ''Yapılan sosyal faaliyetlerle hastaların çok mutlu oldukları gözlendi. Bu tür etkinlikler sonucu hastaların tedavilerine olumlu yanıtlar vermeleri, bizlere bu faaliyetlerin daha kapsamlı bir şekilde yapılması gerektiği yönünde mesaj verdi.'' Seber, Aziz Nesin'in ''Hadi Öldürsene Canikom'' adlı oyununu izleyen hastaların tiyatrodan son derece mutlu ayrıldığını bu tür sosyal aktivitelerin, tedavi sürecinde hastaların sosyal hayata daha çabuk uyum göstermesine yardımcı olduğunu kaydetti. 
     Etkinliklerin, hastaların, birlikte oldukları ve aynı mekanı paylaştıkları insanlarla iletişim kurmalarını kolaylaştırdığını belirten Seber, ''Piknik, sucuk partisi, sinema, mantı günü'' gibi etkinliklerin kapsamını genişleteceklerini sözlerine ekledi. 
     
</TEXT>
</DOC>
