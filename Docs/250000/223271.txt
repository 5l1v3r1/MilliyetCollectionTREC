<DOC>
<DOCNO> 223271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/ekonomi/aeko.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin malına engel için asgari fiyat uygulaması 
</HEADLINE>
<TEXT>

   Çin'den yapılan ithalatın denetimi için 'asgari fiyat' ve 'garanti zorunluluğu' düzenlemeleri üzerinde çalışılırken, gümrüklerde de sıkı denetim başladı 
      GÜLÇİN ÜSTÜN Ankara 
   
   Hükümet, ucuz ve kalitesiz Çin mallarının tüm sektörde yarattığı tahribatı önlemek için Uzakdoğu ülkelerinden gelen malları üçlü kıskaca aldı. 
   Sanayi ve Ticaret Bakanlığı, asgari fiyat uygulaması ve garanti zorunluluğu için düzenleme üzerinde çalışırken, Gümrük Müsteşarlığı düşük kıymetle yapılan ithalatı engellemek amacıyla gümrüklerde sıkı denetime başladı. Ürünlerin standartlara ve tüketicinin doğru bilgilendirilmesi koşuluna uygunluğu ise TSE tarafından denetlenecek. 
   Son dönemde piyasayı istila eden Çin mallarındaki etiketleme, ürün fiyatıyla ilgili belge sahteciliği, tüketicinin yanlış bilgilendirilmesi ve düşük fiyatla yoğun mal girişi hükümeti harekete geçirdi. Buna göre standart dışı Çin mallarının ithalatı engellenirken, ithalatta kabul edilebilir bir asgari fiyat sınırı uygulanacak. Çin mallarına karşı alınacak diğer önlemler de şöyle 
   Yurda sokulacak ürünlere satış sonrası servis ve garanti zorunluluğu getirilecek.Tüketicinin korunmasına ve doğru bilgilendirilmesine ilişkin önlemler işlerlik kazanırken ürünlerin sağlık, emniyet ve çevrenin korunması koşullarına uygunluğu TSE tarafından denetlenecek.Ürün fiyatıyla ilgili belge sahteciliğinin önüne geçilecek. Mallar ithalat sonrasında da gözetim altına alınacak.Gümrüklerde denetim elemanları eşyanın ikinci muayenesini yapacak. 
   
   2 trilyon vergi kaybı 6 trilyon lira ceza    Gümrük Müsteşarlığı Çin mallarına ilişkin olarak 27 farklı ürün üzerinde yaptığı inceleme sonucunda 34 soruşturma, 72 inceleme, 7 teklif ve 43 cevaplı rapor düzenleyerek Cumhuriyet başsavcılıkları ve ilgili birimlere gönderdi. Şubat ayında Çin mallarının konulduğu 97 antrepo ise, ani baskınlarla denetlenerek tarama sayımı yapıldı. Uygunsuz antrepolar hakkında idari ve adli işlemlere başlandı. İncelemeler sonucunda 2 trilyonluk vergi kaybı tespit edilirken, yaklaşık 6 trilyon lira ceza verildi. 
   
   
</TEXT>
</DOC>
