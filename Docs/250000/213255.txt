<DOC>
<DOCNO> 213255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun11.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'dan Denktaş ve Papadopulos'a davet... 
</HEADLINE>
<TEXT>

     BM Genel Sekreteri Kofi Annan, KKTC Cumhurbaşkanı Rauf Denktaş ve Kıbrıs Rum Yönetimi lideri Tasos Papadopulos'u müzakerelere yeniden başlamaları için 10 Şubat Salı günü New York'a davet etti. 
     BM'den gece geç saatlerde yapılan açıklamada, Annan'ın Denktaş ve Papadopulos'a Salı günü New York'a gelerek yeni tur görüşmelere başlamaları için birer mektup yazdığı belirtildi. 
     Annan'ın ayrıca Türkiye, Yunanistan ve İngiltere'den de haftaya New York'taki BM Genel Merkezi'nde yapılması planlanan görüşmelere temsilci göndermelerini istediği kaydedildi. 
     Kofi Annan'ın Avrupa'ya yaptığı ziyaret ve sonrasında Kıbrıs sorununun çözümü konusunda cesaret veren temaslarda bulunduğu belirtilen açıklamada, BM Genel Sekreteri'nin bunun üzerine girişimine hız verdiği ifade edildi. 
     Diplomatik kaynaklar, Annan'ın mektubunun BM nezdindeki Türk Daimi Temsilciliği'ne ulaştığını kaydettiler. 
     Annan, daha önce yaptığı açıklamada da Türkiye, Yunanistan ve Kıbrıs Rum Yönetimi'nin liderleriyle görüştüğünü, KKTC Cumhurbaşkanı Rauf Denktaş'la da hemen temas kurmaya çalışacağını belirtmişti. 
     
</TEXT>
</DOC>
