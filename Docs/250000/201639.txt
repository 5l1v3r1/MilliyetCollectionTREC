<DOC>
<DOCNO> 201639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko55.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Yapılacak en büyük ibadet bir kişiye iş sağlamak 
</HEADLINE>
<TEXT>

     Sanayi ve Ticaret Bakanı Ali Coşkun, ''Şu anda Türkiye'de yapılacak en büyük ibadet bir kişiye iş sağlamaktır'' dedi. 
     Bakan Coşkun, Adana'nın Güzelyalı Mahallesi'nde yaptırılan Çetinkaya Mağazası'nın açılışında, Türkiye'de geçmiş yıllarda yaşanan krizler dolayısıyla işsizliğin ve enflasyonun arttığını söyledi. 
     ''Ülkede en büyük sorun işsizlik, hayat pahalılığı ve gelir dağılımıydı'' diyen Coşkun, 3 Kasım seçimleri sonrası AK Parti iktidarının seçim öncesi söylediklerini yerine getirdiğini belirtti. 
     Coşkun, şunları söyledi 
     ''Bugün burada başarısız hükümetin başarısız bakanı olarak karşınıza çıkmadım. Ekonominin üzerindeki karabulutları dağıttık, faizler indi, enflasyon düşüyor, darboğazlar artık geride kaldı. Sağlanan siyasi istikrar ile sürdürülebilir bir büyümeye geçtik. Enflasyon önümüzde yıl yüzde 10'a, 2005'de ise tek haneli rakamlara inecek.'' Bakan Coşkun, hayat pahalılığını kırmak için halkın satın alma gücünü yükseltmeye çalıştıklarını belirterek, ''Bir milyon 500 bin kişi iş sahibi oldu ama işsizlik bitmedi. Şu anda Türkiye'de yapılacak en büyük ibadet bir kişiye iş sağlamaktır. Kapanan 421 esnafın kepengi yeniden açıldı. Esnafı ve tüccarı destekledik. Halkın bize verdiği destek devam ettikçe Türkiye'yi daha iyi yerlere taşıyacağız'' dedi. 
     Adana Valisi Kemal Önal da, Adana'da özellikle istihdam konusunda mutlu bir gün yaşandığını belirterek, ''Buradaki 22. Çetinkaya mağazası diğerlerine göre mütevazi ama yaklaşık 100 kişi istihdam edilecek. Bu öğünülecek bir durum. Bu açılış bize önümüzdeki günlerin güzel olacağının iyi bir örneği'' diye konuştu. 
     AK Parti Genel Başkan Yardımcısı Necati Çetinkaya da Adana'nın Çetinkaya ile özdeşleşip bütünleştiğini, 50 yıl önce Nur gömlekleri ile başladıkları ticarette hedeflere ulaştıklarını söyledi. Dört ay içinde dört mağaza açtıklarını anlatan Çetinkaya, ''Hedefleri büyüttük bunlar sizin için'' dedi. 
     Çetinkaya Mağazalar Zinciri Yönetim Kurulu Başkanı Fehmi Çetinkaya ise geçmişlerini hiç bir zaman unutmadıklarını belirterek, ''Ben ve kardeşlerimle çalışma yaşamına başladık. Şimdi işyerlerimizde 1000 kişi çalışıyor. Çetinkaya mağazaları olarak hedefimiz büyük'' diye konuştu. 
     Türkiye'nin geçen yıllara göre zenginleştiğini ve ufkunun açık olduğunu anlatan Çetinkaya, şunları kaydetti 
     ''Ülkemiz bundan sonra da önemli aşamalar katedecek. Bu yıl 5 mağaza açtık. Demekki yolumuz ve istikametimiz doğru. Devamlı ayağımızı yorganımıza göre uzattık. Borca girmedik, faiz almadık. Paramız oldukça yatırım yaptık, bankada tutmadık. Allahta bize yardım etti. Gittiğimiz her yere ucuzluk götürdük bizim felsefemiz bu.'' Konuşmaların ardından, Bakan Coşkun, mağazanın açılış kurdelasını keserek mağazayı gezdi. Mağazayı gezerken Bakan Coşkun'a ceket hediye edildi. Bu arada, Kadın Adayları Destekleme Derneği KADER Adana Şube Başkanı Lütfiye Görgün, Bakan Coşkun'un yanına yaklaşarak, AK Parti'nin kadın aday göstererek öncülük yapmasını ve bir çok kadını aday göstermesini istedi. 
     Coşkun, kadın adaylara kapılarının açık olduğunu belirterek, ''Hanımları evimizde de baş tacı yapmışız'' dedi. Bunun üzerine Görgün, ''Biz baş tacı olmak istemiyoruz. Kolkola olmak istiyoruz'' yanıtını verdi. 
     
</TEXT>
</DOC>
