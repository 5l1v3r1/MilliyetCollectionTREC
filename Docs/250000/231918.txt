<DOC>
<DOCNO> 231918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/guclu.html </URL>
<DATE> 2004/04/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Semra Özal'la, Özal'lı yıllar 
</HEADLINE>
<TEXT>

   
   Turgut Özal, Türk siyasi hayatında iz bırakan ender isimlerden birisi. Seveni kadar, karşı çıkanları da oldu. Ama hemen herkesin üzerinde birleştiği bir nokta var ki o da günümüz politikacıları ile kıyaslanmayacak bir vizyona sahip olmasıydı. Kalıplar onunla kırıldı. Hedefler onunla aşıldı. 
   Yarın 11'inci ölüm yıldönümü. Şaşaalı günlerinde yanı başında olanlar şimdi çok uzağındalar. Ulus olarak hep iktidardakileri severiz. Gideni çabuk unuturuz .. 
   Özal'la hiç işim olmadı. Birkaç kez ayak üstü görüştük o kadar. Ama dün Genç Bakış'ta Sakıp Bey'le birlikte kendisini rahmetle andık. İkisi de özel insandı. İkisinin de ardından muhteşem cenaze töreni düzenlendi. Biri politikada, diğeri iş dünyasında farklılığın sembolü oldu. 
   Aslında her ikisinin yolları, kırk yıl önce kesişmiş. Sakıp Ağa'yı İstanbul'a taşıyan Özal olmuş. ABD dönüşü, Sabancı Holding'in başına geçmesi teklif edildiğinde, İstanbul'a taşınırsanız gelirim diyerek Türkiye'nin en büyük sanayi imparatorluklarından birinin temelini atmış. 
   Semra Özal, diğer lider eşleri ile kıyaslandığında, farkını ortaya koyuyor. Diğer eşler, fotoğraf çektirmekten bile kaçınırken, o canlı yayında yüzlerce öğrencinin karşısına çıkmaktan çekinmedi. Akla gelebilecek her türlü soru yöneltildi. O da cevabını verdi. 
   Özal'ın ölümünün ardındaki sır perdesinden özel hayatına, çocuklarından ANAP'ın geldiği bugünkü noktaya kadar tüm soruları yanıtladı. Papatyalar da soruldu. Hataları ve sevapları da... 
   Gecenin ilerleyen saatlerinde olduğu için muhtemelen pek çoğunuz seyredemedi. Tarihe tanıklık etmesi açısından bazı satır başlarının hatırlatılmasında yarar görüyorum. İşte onlardan birkaçı 
   Turgut Bey, isteyerek cumhurbaşkanı oldu. Ama eğer ani ölümü olmasaydı, istifa edip yeniden politikaya atılacaktı. ANAP, kurduğu parti olmaktan çok uzaklaştığı için yeni bir parti kuracaktı. ANAP şu an için bitkisel hayatta. Bitkisel hayattaki bir insanın yeniden sağlığına kavuşma şansı ne kadar ise ANAP'ın da o kadar. 
   Gerçekleştiremediği en büyük hayali, Türk cumhuriyetlerini aynı şemsiye altında toparlayamamış olmasıydı. 
   Turgut'un hiçbir zaman şortu olmadı. Dolayısı ile hiçbir zaman şortla askeri birlik denetlemedi. 
   Ne sağlığında ne de ölümünden sonra kendisini üzecek hiçbir anormal davranışımız olmadı. 
   Politikayı sevmedim ama hep içinde bulundum. ANAP İstanbul il başkanı oldum. Çünkü o dönemde ortak bir isim üzerinde anlaşılamadı. 
   Mesut Bey, ANAP için çok büyük hataydı. O günün koşullarında ben de onu destekledim. Ama hata etmişiz. 
   Papatyaların yaptıkları hep göz ardı edildi. On binlerce nikahsız eşe nikah kıydık. Ama bunlar hiç görülmedi. Derneğimiz bugün de faaliyetini sürdürüyor. 
   24 Ocak kararları Türkiye'yi kuyruklardan, yokluktan, çaresizlikten kurtardı. 12 Eylül yönetimi de ekonomiyi bu yüzden Turgut Bey'e emanet etti. Konseye rağmen seçimlere katıldı ve ezici bir çoğunlukla kazandı. Hayatının hiçbir döneminde, arkasında hiç kimse olmadı. 
   Viskimi, puromu da içerim ibadetimi de yaparım. Aksini yapsaydım kendime olan saygımı yitirirdim. 
   Bugünkü hükümetin başarılı olup olmadığını esnafa sorun Turgut Bey başbakanken çarşı, pazar dolaşıp görüşlerini ona anlatırdım. 
   Birilerine, ikinci Özal yakıştırması yapılması hiç doğru değil. O apayrı biriydi. 
   Özetin özeti Özal, unutulmamış ve hala seviliyor. 
   
      
   
   
</TEXT>
</DOC>
