<DOC>
<DOCNO> 200290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/siyaset/asiy.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de gündem İstanbul 
</HEADLINE>
<TEXT>

   Baykal, İstanbul Belediye Başkanlığı için Derviş'i düşünüyor. CHP'liler de destekliyor. Kararsız olan Derviş, AB'yi istiyor. Transfere başlayan CHP, DSP'nin istediği Büyükerşen'e de teklif götürdü 
      Ezelhan Üstünkaya 

   
   Yerel seçimler öncesi CHP kulislerinde adaylarla ilgili hareketlilik yaşanıyor. CHP'de en fazla konuşulan konuların başında CHP Genel Başkan Yardımcısı Kemal Derviş'in İstanbul Büyükşehir Belediye Başkanlığı'na adaylığı geliyor. CHP lideri Deniz Baykal ile Derviş'in, İstanbul'a ilişkin anlaştığının iddia edilmesine rağmen, iki isim de dün konuyla ilgili, "Böyle bir şey yok" açıklaması yaptı. Ancak, kulislerde, Baykal'ın İstanbul için Derviş'i düşündüğü, kararsız olan Derviş'in ise, AB çalışmalarına devam etmek istediği belirtildi. 
   
   'Farkı Derviş kapatır' 
   'Özel önem' verilen İstanbul'da varoşların oyunun hedeflendiği belirtilen CHP'de, 'Derviş aday olursa, geçen seçimlerde 685 bin oy farkla kaybedilen İstanbul'da bu farkın kapanacağı, sandığa gitmeyenlerin de sandığa gidecekleri' görüşü dile getiriliyor. 
   
   Büyükerşen'e teklif 
   CHP'de Derviş'ten sonra, DSP lideri Bülent Ecevit'in siyaseti bırakma kararının ardından ismi genel başkan adayları arasında geçen Eskişehir Büyükşehir Belediye Başkanı Yılmaz Büyükerşen'le yapılan temas konuşuluyor. CHP yönetiminin teklif götürdüğü Büyükerşen, siyasete devam edip etmeme konusunda kararsız olduğunu ifade etti. DSP'den genel başkan olması yönünde gelen talepler konusunda Büyükerşen, şunları kaydetti 
   "Karar verme arifesindeyim. Ecevit, yeri kolay doldurulacak bir lider değil. Herhangi biri genel başkanlık koltuğuna oturur, ancak koltuğun doldurulacağı konusunda birçok kişide olduğu gibi benim de kaygılarım var." 
   Büyükerşen'in CHP'ye katılımı durumunda CHP, İzmir Büyükşehir Belediye Başkanı Ahmet Piriştina'dan sonra DSP'ye ikinci "transfer manevrasını" yapmış olacak. 
   
   Şentürk CHP'de 
   CHP lideri Baykal'a eleştiriler yöneltip istifa eden Antakya'nın kadın Belediye Başkanı İris Şentürk ise, "Sol, CHP çatısı altında bir araya gelmeli" diyerek, dün yeniden CHP'ye katıldı. 
   
   
</TEXT>
</DOC>
