<DOC>
<DOCNO> 230897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun43.html </URL>
<DATE> 2004/04/13/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Necef'te kritik saatler... ABD kenti kuşattı, gergin bekleyiş sürüyor 
</HEADLINE>
<TEXT>

     Irak'ta, Şii lider Mukteda El Sadr'ın peşindeki 2500 kişilik Amerikan askeri gücü, tank ve ağır topçu birliği eşliğinde Necef'in dışında konuşlandı. 
     AP ajansı, Irak'taki Amerikalı komutan Korgeneral Ricardo Sanchez'in El Sadr'ı yakalamayı ya da öldürmeyi hedefledikleri yolundaki açıklamasının ardından, Necef dışına konuşlanan askerlerin Felluce'yi kuşatanlardan daha kalabalık olduğunu bildirdi. 
     Bu arada, Iraklı liderlerin, Hazreti Ali türbesinin bulunduğu kente olası Amerikan askeri saldırısını önlemek için acil müzakerelere başladıkları belirtiliyor. Büyük ayetullahlardan oluşan bir heyetin de bu yönde çalışmalarda bulunduğu bildiriliyor. 
     Amerikan askerlerinin komutanı Albay Dana J.H. Pittard, Necef'in dini önemini bildiklerini, Amerikan askerlerinin atacağı tek kurşunun Şii topluluğun öfkesine yol açabileceğinin farkında oldularını söyledi. 
     El Sadr, milislerine Necef ile Kerbela ve Kufa'daki karakollardan ve kamu binalarından ayrılmalarını emretmişti. 
     Büyük Ayetullah Ali Hüseyin Sistani'nin oğlu, Mukteda El Sadr ile görüşmüş ve babasının El Sadr'a ve kutsal Necef kentine karşı herhangi bir askeri harekatı reddettiğini söylemişti. 
     Necef'e ilerleyen 80 kişilik Amerikan askeri konvoyu dün gece pusuya düşürülmüş, 1 asker öldürülmüş, 2 asker ile bir sivil yaralanmıştı. 
     Bu arada, sabah erken saatlerde Necef'teki İspanyol üssüne havan toplarıyla saldırıldığı bildirildi. Çokuluslu gücün sözcüsü Binbaşı Slawomir Walenczykowski, saldırıda ölen ya da yaralanan olmadığını, maddi hasar meydana gelmediğini söyledi. 
     Walenczykowski, İspanyol askerlerinin su arıtma tesisine yönelik bir saldırıya karşı Iraklı polislere yardımcı olduğunu da söyledi. 
     
</TEXT>
</DOC>
