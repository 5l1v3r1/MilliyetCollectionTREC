<DOC>
<DOCNO> 200997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/dunya/dun01.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçü terörist 6 kişi öldü, 13 yaralı var 
</HEADLINE>
<TEXT>
   Karadullar adresi şaşırdı 
   Bombalı intihar saldırısı düzenlemek amacıyla Moskova'nın göbeğinde yoldan geçenlere parlamentonun yerini soran Çeçen 'karadullar' bir otelin önünde havaya uçtular 
      CENK BAŞLAMIŞ Moskova 

   
   Rusya'da "Karadul Tugayı"nın giderek yayılan intihar saldırılarının ilk kez Moskova'nın merkezine kadar uzanması sonucu 6 kişi öldü, 13 kişi yaralandı. 
   Duma parlamento binasını hedef alan bombanın, kadın teröristlerin adresi bulamaması sonucu Kremlin'in tam karşısındaki tarihi Natsyonel Oteli'nin önünde patladığı sanılıyor. 
   
   'Nerede şu Duma ' 
   Yetkililerin verdiği bilgiye göre, dün sabah saatlerinde 3 kadın otelin önünden geçenlere, "Nerede şu Duma " diye sormaya başladı. Hemen birkaç saniye sonra meydana gelen patlama ortalığı savaş alanına çevirdi. Duma binası, otelin yaklaşık 100 metre sağında yer alıyor. Ölen 6 kişi arasında yer alan birisi kafası kopmuş 3 kadın cesedinin Duma'yı arayan kadınlara ait olduğu sanılıyor. 
   Bir cesedin üzerinden İnga Gizeyova adına düzenlenmiş Çeçen kimliği çıktı. Saldırıyla ilgili olarak kısa boylu, 40 - 45 yaşlarında bir kadın da aranıyor. Güvenlik yetkilileri, saldırının büyük olasılıkla Duma'yı hedef aldığını, ancak bombanın zaman ayarındaki bir sorun nedeniyle patlamanın önce meydana geldiğini düşünüyor. Saldırı yeri, Kremlin'den sadece birkaç yüz metre uzakta bulunuyor. 
   
   Basayev kurdurdu 
   Saldırının, Çeçenistan'daki savaşta yakınlarını kaybeden kadınların oluşturduğu "Karadul Tugayı" tarafından düzenlendiği sanılıyor. Çeçen komutan Şamil Basayev'in kurdurduğu söylenen örgütün saldırılarında şimdiye kadar 200'den fazla kişi öldü. 
   Devlet Başkanı Vladimir Putin, "terörle savaşta kararlı olduklarını" söyledi. 
   
   
   
   
</TEXT>
</DOC>
