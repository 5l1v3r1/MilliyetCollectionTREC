<DOC>
<DOCNO> 207366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur23.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ararat' filminin Türkiye gösteriminden vazgeçildi... 
</HEADLINE>
<TEXT>

     Belge Film şirketi, Ermeni asıllı Kanadalı yönetmen Atom Egoyan'ın çektiği ''Ararat'' filminin Türkiye gösteriminden ''vatandaşların arzusuna uyarak'' vazgeçtiklerini bildirdi. 
     Belge Film'den yapılan yazılı açıklamada, ''Ararat filminin yayın haklarını, Türkiye üzerinde ikinci bir 'Gece Yarısı Ekspresi' imajı yaratılmaması için satın aldıkları'' kaydedildi. 
     ''Filmin Türkiye düşmanlığıyla ilgili tezlerinin de dünyada tepkiyle karşılandığı ve filmin başarısız filmler müzesinde yerini aldığı'' vurgulanan açıklamada, ''Türkiye, bu filmdeki iddiaları ciddiye almadığı gibi hiçbir çekince göstermeden uygar devletlere yaraşır biçimde filme gösterim izni vermiştir'' denildi. 
     ''Siyasi iktidarın yasakçı bir zihniyet içinde olmadığını, tüm dünyaya Kültür ve Turizm Bakanı Erkan Mumcu'nun demeciyle ilan ettiği'' anlatılan açıklamada, şu görüşlere yer verildi 
     ''Devlet kendisine karşı yapılmış bu filme gösterim izni vermekle, kültür ve sanat alanında düşünce devrimi olarak algılanacak bir yenilik ortaya koymuştur. Bu durum ülkemiz yaratıcıları için yeni ufuklar açacağı gibi, Türkiye'yi de dış dünyada daha güçlü hale getirecektir. 
     Öte yandan bir-iki sinemada oynatılıp sonra da unutulacak olan bu önemsiz filme toplumumuzun bir kesimi layık olmadığı bir ehemmiyet vererek, filmin gösterimine karşı çıkmışlardır. Biz bu hassasiyeti görmezlikten gelemeyiz.'' ''Devletin, gösterimine izin verdiği bir filmin sinemalarda güvenlik içinde gösterilmesini sağlamak konusunda kendilerine yeterli güvenceyi verdiğine'' de dikkat çekilen Belge Film'in açıklamasında, ''Ancak polis veya kolluk kuvvetleri gözetiminde filmi seyrettirme garipliğini, modern toplumun vazgeçilmez bir parçası haline gelmiş Türkiye'ye yakıştıramadığımız için, filmin gösterimini istemeyen vatandaşlarımızın arzusuna uyarak filmi gösterimden kaldırıyoruz'' denildi. 
     
</TEXT>
</DOC>
