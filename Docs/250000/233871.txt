<DOC>
<DOCNO> 233871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy12.html </URL>
<DATE> 2004/04/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
DEHAP ''DEP davası kararı, Türkiye'deki hukuk reformlarını yok sayıyor'' 
</HEADLINE>
<TEXT>

     DEHAP Genel Merkezi, DGM'nin, cezaevinde bulunan kapatılan DEP milletvekillerine daha önce verilen 15 yıllık hapis cezasını onamasının, ''ortak Avrupa hukukunu ve buna kısmen uyarlanan Türkiye'deki hukuk reformlarını yok saymak'' anlamına geldiğini savundu. 
     DEHAP Genel Merkezi'nden yapılan yazılı açıklamada, Ankara 1'nolu DGM'nin davadaki yargılama pratiğinde, ''ön yargılı bir siyasi duruş ve evrensel hukuku tanımama direnci'' bulunduğu iddia edildi. 
     Kararın, Türkiye'de yaşanan hukuk alanındaki reformlar da dahil, tüm çağcıl değişim ve dönüşümlere ''bir direnme'' olduğu öne sürülen açıklamada, ''Kararın siyasi olduğu gerçeği ortadadır. 10 yıl geriye baktığımızda, davanın özünde ve uygulanan hukukun siyasi mantığında, Kürt sorununun demokratik çözümünü dışlayan inkar politikası yatmaktadır'' denildi. 
     Özgür Toplum Partisi ÖTP Genel Başkanı Ahmet Turan Demir de, yaptığı yazılı açıklamada, DEP Davası'ndaki yeniden yargılamayla ''bir formalitenin yerine getirildiğini ve yaşanan hukuksuzluğa bir yenisinin eklendiğini'' savundu. 
     Demir, ''DGM'lerin adil yargılama ölçülerinden ne kadar uzaklaşarak tamamen politik yargı organlarına dönüştükleri ve bir an önce kaldırılmalarının zorunluluk olduğu açıkça ortaya çıkmıştır. Karar ülkedeki normalleşme ve barış sürecine darbe vurmuştur'' dedi. 
     
</TEXT>
</DOC>
