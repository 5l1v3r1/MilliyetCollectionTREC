<DOC>
<DOCNO> 205195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur19.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye Kaçak avcı, Milli Parklar Müdürü'nü vurdu 
</HEADLINE>
<TEXT>

     Çorum'da, Av Koruma Ekibi'nin ''dur'' ihtarına uymayan kaçak bir avcı , Milli Parklar Şube Müdürü Mahmut Temel'i vurdu. 
     Edinilen bilgiye göre, kaçak avcılığı önlemek amacıyla mücadele başlatan Çevre ve Orman İl Müdürlüğü'ne bağlı Av Koruma Ekibi, Çorum'un Alaca İlçesi ile Yozgat il sınırı arasında kaçak tavşan avı yapan bir kişiyi tespit etti. 
     Kaçak avcı, Çorum Milli Parklar Şube Müdürü Mahmut Temel, Alaca Kara Avcılar Derneği üyeleri ve Orman Muhafaza memurlarından oluşan ekibin ''dur'' ihtarına uymadı ve kaçmaya başladı. Ekip, avcıyı yakalamak için yaklaşık 1 kilometre kovaladı. Kaçak avcı, ekibin peşini bırakmaması üzerine elindeki tüfekle ateş açtı. Açılan ateşte Mahmut Temel bacaklarından yaralandı. 
     İki bacağına 21 adet saçma isabet eden Temel, Alaca Devlet Hastanesi'nde tedavi altına alındı. Mahmut Temel'in sağlık durumunun iyi olduğu öğrenildi. 
     Olayla ilgili soruşturma devam ediyor. 
     
</TEXT>
</DOC>
