<DOC>
<DOCNO> 238456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sontur32.html </URL>
<DATE> 2004/05/08/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Marmaray Projesi'nin temeli yarın atılıyor... 
</HEADLINE>
<TEXT>

     Ulaştırma Bakanı Binali Yıldırım, Marmaray Projesi'nin bütün mühendislik hesaplarının 9 şiddetinde bir depreme göre yapıldığını ve bunun için gerekli sondaj çalışmalarının tamamlandığını bildirdi. 
     Yıldırım, İstanbul Büyükşehir Belediye Başkanı Kadir Topbaş ile birlikte, yarın temeli atılacak Marmaray Projesi-Demiryolu Boğaz Tüp Geçişi'ne ilişkin Büyükşehir Belediyesi Başkanlık Sarayı'nda basın toplantısı düzenledi. 
     Yarım yüzyıllık bir rüyanın gerçekleşeceğini dile getiren Yıldırım, projenin temelinin Başbakan Recep Tayyip Erdoğan'ın da katılacağı bir törenle atılacağını söyledi. 
     Yıldırım, projenin 1600 metresi su altında olmak üzere 13.5 kilometrelik bir hat ile 4 ana istasyondan oluştuğunu ifade ederek, bunların Söğütlüceşme, Üsküdar, Sirkeci ve Yenikapı olduğunu kaydetti. 
     İstanbul raylı sistemine köklü çözüm getirecek projenin 4.5 yılda tamamlanacağını ve bu kısmın maliyetinin 800 milyon dolar olduğunu bildiren Yıldırım, projenin ikinci ve üçüncü etaplarına da bu yıl başlanacağını bildirdi. 
     Yıldırım, projenin mühendislik açısından bir ilk olduğunu belirterek, dünyada 150'ye yakın tüp tünel olduğunu, ancak hiçbirinin denizin yüzeyinden 60 metre derinlikte olmadığını bildirdi. 
     
     DEPREME DAYANIKLI 
     Ulaştırma Bakanı Binali Yıldırım, projenin deprem güvenliği hakkında da bilgi vererek, şunları kaydetti 
     ''Ben, büyük bir gönül rahatlığıyla, bir mühendis olarak bunun cevabını şöyle veriyorum Deprem riskine maruz olan yapılar, yüzeye dik yapılardır. Çünkü, 15-20 kilometrelik bir plağın sürtüşmesiyle ayrılan harekette, yüzeye dik olarak yükselen yapılar fazla titreşime maruz kalmaktadır ve yıkım riski artmaktadır. Ancak, bu yapı yüzeyin içinde ve yüzeye paraleldir. Plakayla birlikte hareket ediyor. Buradaki risk çok çok düşük. Japonya'da buna benzer 50 tane tüp tünel var. Deprem olayından hiçbirinin olumsuz etkilenmediği biliniyor. Projenin bütün mühendislik hesapları, İstanbul için muhtemel deprem ihtimallerinin çok üzerinde, 9 şiddetinde depreme göre yapılmıştır, gerekli sondajlar tamamlanmıştır.'' 
     
     ÜCRETLENDİRME 
     ''Deniz dibindeki toprağın sıvılaşma tehlikesine karşı önlem alınıp alınmadığı'' sorulan Yıldırım, deprem güvenliği konusunda sıvılaşma da dahil her türlü hesap ve kitabın yapıldığını bildirdi. 
     ''Tüp geçişten lastikli araç geçişine niçin izin verilmediği'' de sorulan Yıldırım, Japon kredisinin sadece demiryolu geçişine izin verdiğini söyledi. Yıldırım, ''Bu proje lastik geçişliye göre çok daha çevrecidir'' diye konuştu. 
     Yıldırım, tüp geçiş ücretinin nasıl belirleneceğine ilişkin soru üzerine de, ücretlendirme konusunda çok hassas olduklarını bildirdi. 
     Binali Yıldırım, ''Fahiş bir ücretlendirme söz konusu olmayacak. Çünkü, bu proje yap-işlet-devret modeliyle yapılmıyor. Ücretlendirmenin normal toplu ulaşım ücretleri seviyesinde olması için gayret göstereceğiz. Buradan elde edilecek gelir de Türkiye'deki raylı sistemlerin geliştirilmesi için harcanacak'' dedi. 
     Yıldırım, ''Şimdiye kadar buna benzer birçok projenin temelinin atıldığını, ancak tamamlanamadığını'' ifade eden gazeteciye şu yanıtı verdi 
     ''Bizim çalışma tarzımız, eski dönemlerdeki siyasiler gibi değil. Projenin bitiş tarihi, yarınki temel atma töreninde açıklanacak. Anahtar teslim proje olduğu için, en yakın takipçisi biz olacağız. Gecikme olmaması için tüm gayretimizle çalışacağız. Çünkü, İstanbul çok bekledi. Daha fazla beklemesine gönlümüz razı gelmez.'' 
     
     3. KÖPRÜ TARTIŞMALARI 
     ''Boğaz Demiryolu Tüp Geçiş'i 3. köprü çalışmalarını bitirecek mi '' sorusu üzerine de Yıldırım, böyle tartışmalara gerek olmadığını söyleyerek, ''İstanbul'un köprüye de ihtiyacı var, zamanı geldiğinde ikinci bir tüp geçide de... Onun için hiçbiri diğerinin alternatifi değil. İkisi de İstanbul için düşünülmesi gereken ulaşım aracıdır'' dedi. 
     
     TOPBAŞ 
     İstanbul Büyükşehir Belediye Başkanı Kadir Topbaş da, yarının İstanbul için bir milat olduğunu ifade ederek, şimdiye kadar iki kıta arasındaki ulaşım aksının sağlanması için köprüler yapıldığını söyledi. 
     Bu projenin doğu-batı aksında ciddi bir ulaşım sağlayacağını dile getiren Topbaş, ''Başkanlığım döneminde İstanbul'un raylı sistemini tamamlamak istiyorum. Bu dönem içinde ilin ulaşım sorunu ciddi anlamda çözülecek'' dedi. 
     
</TEXT>
</DOC>
