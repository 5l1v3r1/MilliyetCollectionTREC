<DOC>
<DOCNO> 207532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko34.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım PTT Bank projesini birkaç ay sonra başlatıyoruz 
</HEADLINE>
<TEXT>

     Ulaştırma Bakanı Binali Yıldırım, PTT şubelerinde bankacılık işlemleri yapılmasını öngören PTT Bank Projesi'ni, birkaç ay sonra başlatacaklarını bildirdi. 
     Yıldırım, Fly Havayolları iç hat bilet rezervasyonlarının PTT şubelerinden gerçekleştirilmesine ilişkin anlaşmanın imzalandığı törende yaptığı konuşmada, Fly Havayolları bilet rezervasyonlarının PTT'nin 1000'e yakın online şubesinde yapılabileceğini söyledi. 
     Fly Havayolları'nın 20 Ekim'de başladığı seferlerinde yüzde 90'ın üzerinde doluluk yakaladığını, Onur Air'in de gerekli doluluğu yakaladığını belirten Yıldırım, şöyle dedi 
     ''THY'nin de aynı hatta seferi var. Onların taşımalarında da bir azalma yok, artma var. Bu nasıl oluyor diye sorarsanız, demek ki burada bir açlık, bir ihtiyaç var. 3 şirket çalıştığı halde herkes hayatından memnun.'' PTT'nin son bir yıl içinde hizmet sayısını 15-16'ya çıkardığını anlatan Yıldırım, ''PTT şubelerinde uçak bileti alacağız deselerdi, inanılmazdı. Ama, bugün bu gerçekleştiriliyor'' diye konuştu. 
     Bakan Yıldırım, bilgisayar ve internet nedeniyle mektuplaşma devrinin sona ermesi ile PTT'nin gelir kaybı olduğuna işaret ederek, bu yılın, PTT'nin ayakta kalması için yeni çalışma konularının ortaya konacağı dönem olacağını kaydetti. Yıldırım, şunları söyledi 
     ''Önemli bir projeyi, birkaç ay sonra başlatıyoruz. PTT Bank Projesi. Ekonomik kriz dolayısıyla bazı banka şubeleri küçük yerleşim yerlerinde kapanmış durumda. Halkımız bankacılık işlemlerini görmek için bağlı olduğu iline kadar gitmesi gerekiyordu. Artık bunu da sona erdiriyoruz. PTT, bu işlemleri bankalar adına yapacak.'' 
     
     PTT'NİN 2003 KARI 16 TRİLYON 
     Bakan Yıldırım, bir gazetecinin yerel seçimlerde PTT'nin broşür dağıtacağı yönünde duyumlar olduğunu belirtmesi üzerine, şunları kaydetti 
     ''PTT'nin gönderileri yaparken tasnif yapma, bunu gönderirim, bunu göndermem diye ayrım yapma lüksü yoktur. Adressiz baskılı kağıt sınıfına giren bu tip gönderileri pekala yapabilir, yapmaya da adaydır. Yerel yönetime aday olanların, seçmenlerine ulaşmak isteyen adayların PTT'nin bu hizmetinden ekonomik ve hızlı şekilde yararlanması tavsiye edilir. Hangi partiden, hangi bölgeden olursa olsun bu hizmet PTT tarafından yerine getirilecektir. 100'lü bir tanıtım broşürü 4.5 milyon liradan adressiz olarak binaların posta kutularına dağıtılabilcektir.'' Yıldırım, bir soru üzerine, PTT'nin, Fly Havayolları ile yaptığı anlaşmaya göre bilet satışlarından yüzde 5 kar alacağına bildirdi. 
     PTT Genel Müdürü İbrahim Şahin de konuşmasında, 865 online şubelerinde güvenli şekilde bilet satışı yapacaklarını belirtti. 
     Posta hizmetlerinin yanı sıra bankacılık hizmetleri de sunmalarının kara geçmeleri için önemli olduğunu kaydeden Şahin, gelişmiş ülkelerde verilen hizmetlerin aynısını kısa zamanda Türkiye'de de sunmak istediklerini ifade etti. 
     Ulaştırma Bakanı Yıldırım'a destekleri için teşekkür eden Şahin, ''PTT konusunda tam destekleri ile biz çok ciddi mesafe aldık. Yaptığımız hizmetlerin arkasında kendilerini görererek, pervasızca her işe atıldık'' şeklinde konuştu. 
     Şahin, PTT'nin 2003 yılını 16 trilyon liraya yakın karla kapatmasını beklediklerini bildirdi. 
     
     ''FLY HAVAYOLLARI SEFER YERLERİNİ ARTIRACAK'' 
     Fly Havayolları CEO'su Ahmet Karaman da PTT'nin geniş ve güvenli acenta ağıyla kendilerine çok büyük kolaylıklar sağlayacağını söyledi. 
     İstanbul-Trabzon ve Ankara-Trabzon'a 69.5 milyon liradan başlayan fiyatlarla seferler düzenlediklerini anımsatan Karaman, İstanbul'dan Ankara, Kayseri, Antalya, İzmir ve Bodrum'a uçmayı bu yıl içinde planladıklarını bildirdi. 
     Bir gazetecinin, uçaklarda 20 nolu koltuğa kadar biletlerin 69 milyon liraya, sonrasında ise daha yüksek fiyatlarla sattıklarını sorması üzerine Karaman, ticari bir şirket olduklarına dikkat çekerek, ''Bütün bileti 69 milyon liradan verirseniz, bu sefer firma ayakta duramaz'' dedi. 
     Bunun üzerine Bakan Yıldırım, 159 milyon liraya uçuş yapılan bir hatta fiyatın 69 milyon lira olmasının yüzde 50 ucuzluk anlamına geldiğini vurguladı. 
     Yıldırım, ''Türkiye'de zaten bizim bakanlığımız hep indirim bakanlığı olarak anılmayla başlanacak. Denizde indirim, havada indirim, trende indirim... Görüyorsunuz, bindirme yok, hep indirim var'' dedi. 
     Yıldırım, Fly Havayolları ile PTT arasında bilet satışına ilişkin anlaşmanın imzalanmasının ardından, Fly Havayolları'nı telefonla arayarak 16 Ocak tarihindeki İstanbul-Trabzon seferi için rezervasyon yaptırdı. 
     Gazetecilerin dönüş biletini alıp almadığını sorması üzerine Yıldırım, ''Bu işin dönüşü yok'' şeklinde esprili yanıt verdi. 
     
</TEXT>
</DOC>
