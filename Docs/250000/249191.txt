<DOC>
<DOCNO> 249191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/spor/spo03.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy topa tuttu 
</HEADLINE>
<TEXT>


Galatasaray İkinci Başkanı, Fenerbahçe'nin Önder için verdiği sözü tutmadığını iddia etti, "Bize ilgilenmediklerini söylemişlerdi" diye konuştu 

HALİL ÖZER 


'Yıldırım görüşmedi' 
GALATASARAY İkinci Başkanı Ergun Gürsoy, Fenerbahçe'yi Önder Turacı transferi nedeniyle sert bir dille eleştirdi. Önder'in ezeli dostluğu bozmaya değecek bir futbolcu olmadığını belirten Gürsoy, "Olaydan sonra Başkanımız Sayın Canaydın, Aziz Yıldırım'ı aradı. Ancak Yıldırım toplantı gerekçesiyle telefona çıkmadı ve görüşmedi. Beklemediğimiz bir adımdı" diye konuştu. 

'Yemekte konuşuldu' 
GEÇTİĞİMİZ günlerde Yıldırım ile bir araya geldiklerini açıklayan Gürsoy, Önder konusunun konuşulduğunu dile getirdi. Ergun Gürsoy, "Kendisi bana 'Rahat ol. Kesinlikle Önder ile ilgilenmiyoruz' dedi. Aynı sözleri Hakan Bilal Kutlualp de söyledi. Ama sözlerini tutmadılar. Dostluklar zor kazanılır, ama kolay kaybedilir. Belçikalılar bizi birbirimize düşürdü" dedi. 

Ersun Yanal iddiası 
SARI - Kırmızılı kulübün İkinci Başkanı, Milli Takım Teknik Direktörü Ersun Yanal'ın, Fenerbahçe'ye bu oyuncuyu almaları için baskı yaptığı yolunda duyumlar aldıklarını iddia etti. Gürsoy, Önder'e de ateş püskürerek şunları söyledi "Bu oyuncunun saha içinde takımını satmayacağını kim garanti edebilir Bizim oynak adamlarla asla işimiz olmaz." 

Gallardo sevinci 

GALATASARAY'IN transfer listesinde ilk sıralarda yer alan Arjantinli Gallardo, İstanbul'a gelmek istediğini bildirdi. Özhan Canaydın'ın iş ortağı Haim Fresco ile görüşen yıldız oyuncunun, "Menajerime önerdiğiniz rakam yeterli. Önemli olan River Plate'i ikna etmeniz" dediği öğrenildi. 

Canaydın Emre'de ısrarlı 

Yeniden takipte 
YABANCI transfer girişimlerini yoğun bir şekilde sürdüren Galatasaray cephesinde Emne Belözoğlu'nun ismi yeniden sıcaklık kazandı. Başkan Canaydın'ın, 100. yıl şerefine Inter'de forma giyen yıldız futbolcuyu bir yıllığına kiralamayı düşündüğü öğrenildi. Emre daha önce yaptığı açıklamada Inter'in kabul etmesi durumunda kiralık olarak dönebileceğini söylemişti. 

Beyazıt devrede 
CANAYDIN'IN, Emre'nin transferini bitirebilmek için Inter Kulübü'nün sabihi Moratti ile iş ilişkileri olan eski başkan Selahattin Beyazıt'tan yardım istediği öğrenildi. Sarı - Kırmızılı yöneticilerin, önümüzdeki günlerde İtalya'ya seferine çıkacağı ve Emre Belözoğlu'nun yanı sıra Muhammed Kallon için Inter Kulübü yöneticileriyle pazarlığa oturacağı iddia edildi. 


</TEXT>
</DOC>
