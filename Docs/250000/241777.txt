<DOC>
<DOCNO> 241777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur24.html </URL>
<DATE> 2004/05/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
''Malki cinayeti'' sanığı Erol Evcil, müebbet hapis cezasına çarptırıldı 
</HEADLINE>
<TEXT>

     Malki cinayetinin azmettiricisi olduğu iddiasıyla yargılanan işadamı Erol Evcil, ömür boyu ağır hapis cezasına çarptırıldı. Cinayete karıştıkları öne sürülen Burhanettin Türkeş ve Şükrü Elverdi'ye de, aynı ceza verildi. 
     Bursa 2. Ağır Ceza Mahkemesi'nde dört celse önce birleştirilen, Malki cinayeti davası ile cinayetin azmettiricisi olarak yakalanan Erol Evcil'e, gözaltındayken işkence yaptıkları iddia edilen emniyet mensuplarıyla ilgili dava ve bu sorgulamada kötü muamele yapılmadığına dair sağlık raporu verdikleri öne sürülen Adli Tıp Kurumu doktorlarıyla ilgili davaların bugünkü duruşmasında karar çıktı. 
     Duruşmada söz alan tutuksuz sanık Sırrı Tuğ, Erol Evcil'e, gözaltında bulunduğu sürede işkence yapıldığına dair iddiaların gerçeği yansıtmadığını savunarak, ''Kendisine, kötü muamelede bulunulmamıştır. Bunun kanıtı da, dosya kapsamında bulunan doktor raporlarıdır'' dedi. 
     Tuğ'un ifadesinin ardından duruşmaya yaklaşık yarım saatlik bir ara verilirken, Mahkeme Başkanı Erdoğan Demirağ, 1999 yılından bu yana devam eden davanın kararını açıkladı. 
     Mahkeme heyeti, sanıklar Erol Evcil, Burhanettin Türkeş ve Şükrü Elverdi'yi, ''Nesim Malki'yi tasarlayarak öldürme'' eylemine uyan TCK'nın 450.maddesi uyarınca ömür boyu ağır hapis cezasına çarptırdı. 
     Heyet ayrıca, Erol Evcil'e, tehditle Malki'nin ortağı müşteki Erol Erkohen'deki çek ve senetleri geri alma eğilimi nedeniyle 15 yıl ağır hapis cezası verdi. Bu ceza, daha sonra 12. yıl 6 ay hapis cezasına çevrildi. 
     Mahkeme heyeti, sanık Burhanettin Türkeş'in, Erkohen'in parasını gasp ettiği için 11 yıl 4 ay 3 gün ağır hapis cezasına çarptırılmasına karar verdi. 
     Sanıklar Erol Evcil, Burhanettin Türkeş, Şükrü Elverdi, Mine Sümbül, Ömer Eker, Yusuf İlhan, Hamide Aykaç, İlhan Öztürk, Emin Mengi, Zeki Işıklı, Mücahit Çakal, Ertuna Yaşar, Yüksel Çağlar, Nazlı Canan Yaka ve Ahmet Refik Bulutçu hakkında, ''Suç işlemek amacıyla teşekkül oluşturmak'' suçundan açılan davanın, suç tarihi itibariyle ek zaman aşımı süresi dolduğu için ortadan kaldırılmasına da karar verildi. 
     Mahkeme, Erol Evcil'e kötü muamele yapılmadığına dair sağlık raporu veren 3 doktoru da 350'şer milyon lira para cezasına çarptırdı. Bu ceza, sanıkların iyi hali gözönünde bulundurularak, ertelendi. 
     Evcil'e işkence yaptıkları iddia edilen emniyet mensupları Sırrı Tuğ, Candemir Özdemir, Metin Soner Şentürk, Hakan Ünsal Yalçın, Ragıp Doğandemir, Harun Özkaya, Kemal Nayir, Mehmet Kaçmaz, Yaşar Usta ve Muzaffer Akın'ın, yeterli delil olmadığı gerekçesiyle beraatlerine karar verildi. 
     Duruşma sonunda, Evcil'in avukatı Kemal Kumkumoğlu, kararın kendilerini şaşırtmadığını belirterek, ''Bu karar, usule, dosyaya ve yasaya aykırıdır. Yargıtay'a temyiz için başvuracağız'' dedi. 
     
</TEXT>
</DOC>
