<DOC>
<DOCNO> 200100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/dunya/dun02.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'ten Arap göçü başladı 
</HEADLINE>
<TEXT>

   ABD, Saddam döneminde gelen Araplardan kenti terk etmelerini istedi. Uyarıyla Araplar 1987'den bu yana yaşadıkları iki köyden ayrıldı 
   NAMIK DURUKAN Kerkük 

   
   ABD'nin Kerkük sorumlusu Albay William Mayville, Irak'ın devrik diktatörü Saddam Hüseyin dönemindeki Araplaştırma politikası doğrultusunda Kerkük'e yerleştirilen Arap ailelerden, işgal ettikleri köy, ev ve arazileri terk etmelerini istedi. Bu çağrı üzerine Araplar iki köyü boşalttı. Boşalan köylere Kürt aileler yerleştirildi. 
   
   Sorunun kaynağı 
   KDP'nin Khabat gazetesine açıklama yapan Albay Mayville, başta Kürtler olmak üzere diğer topluluklara, Kerkük için haklarını kullanmaları çağrısı yaptı. Kerkük'te yaşanan problemlerin büyük bölümünün Saddam Hüseyin döneminde Kerkük'e yerleştirilen Arap ailelerin varlığından kaynaklandığını açıklayan Mayville, kesin çözüm için Arap ailelerin işgal ettikleri yerleri boşaltmalarının şart olduğunu kaydetti. 
   Mayville, "Birçok sorun Saddam Hüseyin'in Kerkük'te uygulamaya geçirdiği Araplaştırma politikasından kaynaklanıyor. Bugüne kadar Kerkük'te birçok belge elimize geçti. Bu belgelerde uygulanan yanlış politikayı gördük. Baas rejimi sona erdi, o nedenle bu politikanın da ortadan kaldırılması gerekir. İnanıyorum ki bu politikaya son vereceğiz. Bu sorun ortadan kaldırılırsa Kerkük'teki problemlerin yüzde 85'i ortadan kalkar. Başta Kürtler olmak üzere Kerkük'te yaşayan diğer halklar arasında yaşanan sorunlar giderilir. Biz ABD askerleri ve Kerkük halkıyla ortak çalışma isteğindeyiz. Birlikte Baas kültürünü ortadan kaldırmamız gerekir. O zaman herkes rahatlar. Bunun için işgal edilen köy, ev ve arazilerin boşaltılması gerekiyor" dedi. 
   
   Köylere Kürtler geldi 
   Albay Mayville'nin açıklamasından sonra Kerkük'ün Dıbıs ilçesine bağlı iki köy Araplar tarafından boşaltıldı. Saddam döneminde Büyük Kaplan ve Küçük Kaplan köylerine yerleştirilen Arap aileler, köylerin eski sahipleri Kürtler tarafından çıkmaya zorlandı. Baskıya dayanamayan iki köyde 1987 yılından bu yana oturan Arap aileler köyü boşalttı. Arapların ayrılmasıyla 16 yıl aradan sonra köylerin eski sahiplerinden 35 aile dönüş yaptı. 
   
   
   
   
   
</TEXT>
</DOC>
