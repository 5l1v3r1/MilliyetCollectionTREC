<DOC>
<DOCNO> 220223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/gureli.html </URL>
<DATE> 2004/03/06/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Avrupa makası kapanıyor 
</HEADLINE>
<TEXT>

   
   Dünyada gelişim hızlanıyor. Hele teknolojik açıdan bakarsanız, son birkaç yıldaki gelişme, 100 yıla bedel. 
   Türkiye için de böyle. Dünyaya göre daha yavaş da olsa bugünkü Türkiye, 100 yıl, 50 yıl, 10 yıl, 5 yıl, hatta 2 yıl önceki Türkiye'den çok farklı. 
   Sadece teknolojide değil, kültür, ekonomi, spor, bilim alanlarında, kısaca toplum yaşamında belki farkına varmadığımız ve bizim medyanın umursamadığı, eski deyişle fütur etmediği gelişmeler oluyor. 
   Siyaset alanını saymadık. Çünkü en yavaş ilerleyen, toplumsal gelişmeye ayak uyduramayan alan, siyaset dünyası. 
   Aslında gecikme olduysa, bağnaz siyaset kafası yüzünden oldu. Ama artık Türk insanı, bu direnişleri aşacak güçte, çağdaş yaşamı kendi itici gücüyle yakalayacak kudrette. 
   Bu nedenle, Avrupa ile aramızdaki makasın giderek, örneğin 30 - 40 yıl önceye oranla daha hızla kapandığını ve bu sürecin daha da hızlanacağını düşünüyoruz. 
   Bunları geçen hafta Milliyet Business ve Ernst Young organizasyonuyla gerçekleştirilen "Türkiye'de Yılın Girişimcisi Yarışması"nın ödül gecesinde düşündük. 
   Bilindiği gibi, iş dünyasının "girişimcilik ruhu, finansal performans, stratejik bakış, küresel ekonomiye etki, yenilikçilik ve saygınlık" ölçülerine göre başarılı kurumların kurucularına ödül veriliyor. Dünyada 17 yıldır yapılan bu yarışma Türkiye'de ilk kez bu yıl Milliyet Business'in girişimiyle gerçekleşti. Türkiye'nin şampiyon girişimcisi Damat Tween markasının yaratıcısı Süleyman Orakçıoğlu mayısta Monte Carlo'da 18'incisi yapılacak yarışmada 40 ülkeyle birlikte dünya arenasında Türkiye adına yarışacak. 
   Benzetme yerinde ya da değil, şunu düşündük Matbaa Türkiye'ye 200 yıllık gecikmeyle gelmişti. Dünya girişimcilerinin yarışına ise 17 yıl gecikmeyle katılıyoruz. Demek ki, Avrupa ile makas kısalıyor. 
   Züğürt tesellisi demeyin. Bizce işin özünde girişimci ruhu, ileriye dönük duruş var. 
   Yalnızca iş dünyasında değil, toplumsal yaşamın her alanında da bağnaz siyasetin direnişlerini, bu ruh kıracak. Eğer direnirse, AKP'yi de bu ortak bilinç değiştirecek, değiştiremezse aşacak. 
   
   Bir şiir 
   Alev Kutluözen'in kitabının adı da şiir gibi "Bir Yüzüm ERGUVAN YANGINI Bir Yüzüm TEMMUZ" Kora Yayın, 2004 Ve tadımlık dizelerimiz de bu kitaptan 
   "artık soluk renkli bir yaşamın yaralı kuşlarıdır onlar onlar ki ömrümün barut kokulu sokaklarına düşen sevda yüklü bulutlar kadar yalnızdılar korkma birazdan kurşuna dizerler yıldızları sustururlar sevdaya dair bütün şarkıları" 
   
      
   
   
</TEXT>
</DOC>
