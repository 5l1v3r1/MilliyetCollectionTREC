<DOC>
<DOCNO> 233947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur31.html </URL>
<DATE> 2004/04/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Topbaş ''Seçimkondular uydudan takibe alındı. Müdahale başlayacak'' 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbul genelinde seçim döneminde yapılan bütün kaçak yapıların uydudan takibe alındığını belirterek, ''İstanbul'da bu dönemde yapılan yüzlerce kaçak bina var. Bu yapılarla ilgili ciddi müdahale başlayacak'' dedi. 
     Topbaş, İstanbul Sanayi Odası Meclis Başkanı Hüsamettin Kavi ile makamında yaptığı görüşmeden sonra, basın mensuplarının kaçak yapılarla ilgili sorularını yanıtladı. 
     İSKİ'nin havzalardaki kaçak yapıların tespitine ilişkin uydu takip projesini İstanbul genelinde oluşturduklarını anlatan Topbaş, ''Bütün her noktadaki kaçak yapıları tespit ediyoruz. Bunu Başbakan da özellikle istedi. Kaçak yapılarla ilgili ciddi mücadele başlayacak. Yasal düzenlemelerin yapılması konusunda Ankara'da çalışmalar var'' diye konuştu. 
     Topbaş, Büyükşehir Belediyesi olarak, yapılan kaçak binaları tespit ederek ilgilileri ikaz ettiklerini ve yıkım konusunda da ilçe belediyelerine lojistik destek vereceklerini söylediklerini kaydederek, Bakırköy Belediye Başkanı Ateş Ünal Erzen'in bu konuda kendilerinden ekipman istediğini ve bu yöndeki hazırlığın da yapıldığını bildirdi. 
     Seçim döneminde yapılan yüzlerce kaçak yapı olduğunu ve birçok ilçede bunu tespit ettiklerini vurgulayan Topbaş, bu konuda duyarlı belediye başkanlarının müdahaleleri olduğunu söyledi. 
     
     ''BOŞLUK OLUNCA, FIRSATÇILARA GÜN DOĞUYOR'' 

     Kadir Topbaş, bu tür yapıların seçim döneminde yaşanan boşluktan faydalanılarak yapıldığına da dikkati çekerek, sözlerini şöyle sürdürdü 
     ''Mevcut başkanın aday olmamasından, otorite boşluklarından kaynaklanan sıkıntılar yaşanıyor. Son güne kadar başkanlar görevlerinin başında. Bu işin takipçileri olmalılar. Bu boşluk olunca, fırsatçılara gün doğuyor. Bunun da yanlarına kalmaması lazım. Bu binaların yıkılması noktasında gerekli yasal işlemler yapılacak. Biz tespitlerimizi hem ilçe belediyelerine, hem de Valilik kanalıyla İçişleri Bakanlığı'na gönderiyoruz. Yaptıranlar da suçlu bu konuda. Onlara da müdahale edilmesi lazım. Başta başkan ve tüm teknik kadroların yasal sorumluluğu var. Yeni yasal düzenlemede yapanlar da ceza alacak. Ayrıca, tapulara şerh konulacak ve bu yapıları alacak olanlar da yapının kaçak olduğunu bilecek.'' İstanbul Büyükşehir Belediye Başkanı Topbaş, ''kaçak binaların yapılmasına göz yumanlar hakkında dava açılacak mı '' sorusu üzerine de ''Tabii'' dedi. 
     ''İnsanların kurallı bir şehre ve hak ettiklerine razı olması gerektiğini'' ifade eden Topbaş, ''Kenti kirletmeye, çirkinleştirmeye kimsenin hakkı olmadığını insanlar bilmeli'' diye konuştu. 
     
</TEXT>
</DOC>
