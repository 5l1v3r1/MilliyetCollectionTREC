<DOC>
<DOCNO> 233415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun25.html </URL>
<DATE> 2004/04/21/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
AP Rumların tavrı hayal kırıklığı yarattı 
</HEADLINE>
<TEXT>

     AB Dönem Başkanı İrlanda'nın AB işlerinden sorumlu Bakanı Dick Roche, ''Kıbrıs'ta tarafların, adanın birleşmesi konusunda ortaya çıkan bu tarihi fırsatı kaçırmamaları'' gerektiğini söyledi. 
     Avrupa Parlamentosu'nda AP bugün yapılan Kıbrıs oturumunda söz alan Roche, Kıbrıs sorununun çözümü konusunda Türkiye ve Yunanistan'ın olumlu ve yapıcı bir tutum sergilediklerini bildirdi. 
     Referandumun, Kıbrıslıların geleceği için bir tarihi fırsat yarattığını kaydeden Roche, birleşik Kıbrıs'ın barışçı biçimde Birliğe girmesi için ''bu fırsatın kaçırılmamasını'' istedi. 
     Avrupa Parlamentosu Başkanı Pat Cox da, Annan Planı'nın dengeli ve uzlaşma metni olduğunu söyledi. 
     Cox, yaptığı konuşmada, Rum kesiminde ülke dışından yapılan konuşmalara televizyonda yasak getirilmesini de sert biçimde eleştirdi ve bunun ifade özgürlüğüne aykırı bir durum olduğunu söyledi. 
     AP'de sabah yapılan oturumda söz alan Sosyalist, Hıristiyan Demokrat, Yeşil ve Liberal parlamenterler, Rum kesiminin Annan Planı'na karşı çıkmasından derin hayal kırıklığına uğradıklarını bildirdiler. 
     AP'nin Türkiye raportörü Arie Oostlander de, Rum tarafının tutumunun herkeste ciddi hayal kırıklığı ve üzüntü yarattığını belirtti. 
     Yeşil Grup Başkanı Daniel Cohn Bendit, referandumda Türklerin ''evet'', Rumların ''hayır'' demesi halinde AB'nin KKTC ile siyasi ilişkiye girmesi görüşünü savundu. 
     Referandumda böyle bir sonucun çıkması halinde Türklerin mağdur durumda bırakılamayacağını kaydeden Bendit, ''Böyle bir durumda Kıbrıs Türklerine yönelik ekonomik ambargo da kaldırılmalı'' diye konuştu. 
     Liberal Grup adına konuşan İngiliz parlamenter Chris Davies, ''kendisini kandırılmış olarak hissettiğini'' söyleyen AB'nin genişlemeden sorumlu üyesi Günter Verheugen'ın aslında ''kibarlık'' gösterdiğini, Rumların herkesi derin hayal kırıklığına uğrattıklarını söyledi. 
     AP, Kıbrıs konusunda hazırlanan ortak tavsiye kararını bugün öğleden sonra oylayacak. 
     
</TEXT>
</DOC>
