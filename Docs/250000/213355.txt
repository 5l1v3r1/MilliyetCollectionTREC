<DOC>
<DOCNO> 213355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo27.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni transfer Ilie Beşiktaş formasıyla bütün kupaları istiyorum... 
</HEADLINE>
<TEXT>

     Beşiktaş'ın yeni transferi Adrian Ilie, Beşiktaş formasıyla bütün kupaları istediğini belirtti. 
     Ilie, Beşiktaş Dergisi'nin şubat sayısına yaptığı açıklamada, UEFA Kupası ile lig şampiyonluğunu istediğini vurgulayarak, ''Bunun için Beşiktaş'tayım. Bunların gerçekleşmesine en üst düzeyde katkıda bulunmak istiyorum'' dedi Rumen futbolcu, başarı için bütün gücünü Beşiktaş için vermeye hazır olduğunu da ifade ederek, şöyle devam etti 
     ''Takım arkadaşlarım gibi ben de Beşiktaş'a faydalı olmak istiyorum. Beşiktaş'a faydalı olmaktan başka bir düşüncem yok. Yeteneklerim ortada. Bunları söylemeyi değil, sahada göstermeyi tercih ederim. İkinci devre başlayınca beni taraftarlarımız sahadaki performansımla değerlendirecektir.'' Beşiktaş'ın kendi yapısına en uygun kulüp olduğunu kaydeden Rumen futbolcu, şöyle dedi 
     ''Beşiktaş, hedefleri ve vizyonu olan, zirvede yer alan bir kulüp. Böyle olduğu için siyah-beyazlı formayı giymeyi çok istedim. En büyük dileğim, bundan sonra ciddi bir sakatlık yaşamamak. Bir futbolcu için sakatlık geçirip futboldan ayrı kalmak çok zor. Beşiktaş'ın ligde ve Avrupa'da hedeflerini gerçekleştirmesine katkıda bulunmak, benim en büyük hedefim. Bu beni çok mutlu edecek.'' Ilie, gittiği her takımda arkadaşlarıyla ilişkilerinin iyi olduğunu kaydederek, formasını giydiği hiçbir kulüpte problem yaratmadığını ifade etti. 
     
     ''VALENCIA YENİLMEYECEK TAKIM DEĞİL'' 
     Beşiktaş'ın UEFA Kupası'ndaki rakibi Valencia'yı da değerlendiren Adrian Ilie, eski takımı olan Valenci'nın yenilmeyecek bir ekip olmadığını dile getirdi. 
     Ilie, Beşiktaş taraftarının gücünü herkesin bildiğini vurgulayarak, ''Taraftarlarımız çok büyük ve coşkulu. Takımı ateşliyorlar. İkinci devrede taraftarlarımıza her zamankinden daha fazla ihtiyacımız olacak. Onları şimdiden bütün maçlarımıza davet ediyorum'' dedi. 
     Kadroda yer alan futbolcuların hepsinin de profesyonel olduğunu belirten Rumen futbolcu, ''Her şeyden önce hepsi çok doğru insanlar. İkinci olarak söyleyebileceğim, hepsi gerçek profesyoneller. Takımın içine girince gördüm ki, Beşiktaş'ın açık ara zirvede olması bu nedenlerle sürpriz değil'' açıklamasını yaptı. 
     
</TEXT>
</DOC>
