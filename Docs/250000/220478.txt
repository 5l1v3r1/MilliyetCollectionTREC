<DOC>
<DOCNO> 220478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun11.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali danışmandan Blair çifti hakkında bomba kitap 
</HEADLINE>
<TEXT>

     İngiltere Başbakanı Tony Blair'in eşi Cherie Blair'in yakın arkadaşı ve danışmanı olan eski sevgilisi sayesinde başbakanlık konutuna girmeyi başaran sabıkalı mali danışman, Blair çifti hakkında iddialarla dolu bir kitap yazdı. 
     Başbakan Blair ve eşi Cherie için Bristol'de emlak alımı yapan ve bu sırada da kurallara uymayan davranışlarda bulunduğu ortaya çıkan Peter Foster, gazetelere manşet olduktan sonra, geçmişindeki dolandırıcılık sabıkasıyla skandala yol açmış ve ülkesi Avustralya'ya dönmek üzere sınır dışı edilmişti. 
     Blair çiftinin mali danışmanının eski bir dolandırıcı olduğunun ortaya çıkmasından sonra, Cherie'nin yakın arkadaşı olan ve Foster'ın eski sevgilisi Carole Chaplin de Downing Sokağı'ndaki başbakanlık konutundan uzaklaştırılmıştı. 
     Yazdığı kitapta hem Blair çiftini, hem de eski sevgilisi Carole Chaplin'i suçlayan Foster, Chaplin'in Blair'lere ''imaj'' danışmanı olarak yardımcı olduğunu iddia ettiğini, ''ancak aslında başbakanın her işine burnunu soktuğunu'' öne sürdü. Foster, Blair ile bir gönül ilişkisi içinde olduğunu da öne sürdüğü Chaplin'in başbakana, en büyük siyasi rakibi olan Maliye Bakanı Gordon Brown konusunda nasıl davranması gerektiğinden, giymesi gereken iç çamaşırlara kadar her konuda öğüt verdiğini iddia etti. 
     Tony Blair ile Carole Chaplin'in ormanlarda uzun yürüyüşler yapıp, geceleri saatlerce telefonla görüştüklerini de öne süren Foster, bu durumu eski sevgilisinin yüzüne vurduğunda, onun olan biteni bütünüyle yalanladığını anlattı. 
     Bu arada, iddiaları yalanlayan Foster'ın eski sevgilisi Carole Chaplin, eski erkek arkadaşının bütün amacının dikkatleri üzerinde toplamaya çalışmak olduğunu öne sürdü. 
     Downing Sokağı'ndaki Başbakanlık konutu da iddialara dikkat çekilmesi üzerine, kitabı ciddiye almaya niyetli olmadıklarına dair bir tepki vermekle yetindi. 
     
</TEXT>
</DOC>
