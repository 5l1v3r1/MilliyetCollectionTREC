<DOC>
<DOCNO> 200807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yazar/guclu.html </URL>
<DATE> 2003/12/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK'te Galatasaray dönemi 
</HEADLINE>
<TEXT>

   
   Cumhurbaşkanı Sezer, YÖK konusunda nihayet kararını verdi. YÖK'ün yeni patronu Galatasaray Üniversitesi Rektörü Prof. Dr. Erdoğan Teziç. Cumhurbaşkanı Sezer, göreve geldiği ilk aylarda da Gürüz'ü görevden alıp, yerine Prof. Teziç'i atamak istemiş ancak Teziç o günün koşulları içerisinde bu görevi nazikçe geri çevirmişti. Ama dün aynı koltuk bir kez daha teklif edildiğinde geri çeviremedi. Çünkü Cumhurbaşkanı Sezer, kendisinden özellikle bunu kabul etmesini istedi... 
   Ankara kulislerinde YÖK konusunda h l spekülasyonlar sürüyor. Cumhurbaşkanı Sezer'in kafasında cuma gününe kadar farklı bir isim olduğunu, hafta sonunda değiştiğini iddia edenler var. Gerekçeleri konusunda ise çok farklı yorumlar yapılıyor. 
   Oysa Sezer'in öteden beri hukukçu YÖK başkanı aradığı yakinen biliniyor. Ama bir türlü karar veremiyordu. YÖK'e atadığı üyelerden önemli bir bölümü de yine hukukçu. Aslında vermek istediği mesaj, YÖK ve üniversitelerde hukukun üstünlüğünü öne çıkartmak. Nitekim rektör atamalarında ve üniversite açılışlarında da bunu sık sık dile getirmişti. Şimdi yaptığı son atama ile bunu bir kez daha vurgulamış oldu... 
   
   Sporcu başkan    Yeni YÖK Başkanı Prof. Dr. Erdoğan Teziç de Cumhurbaşkanı Sezer gibi Anayasacı. 1936'da İstanbul'da doğdu. 1955'de Galatasaray Lisesi'ni, 1959'da da İstanbul Üniversitesi Hukuk Fakültesi'ni bitirdi. Doktorasını Paris Üniversitesi'nde, doçent ve profesörlüğünü de İstanbul Üniversitesi'nden aldı. 1993 2000 yılları arasında TBMM Başkanlık Hukuk Danışmanlığı'nı yaptı. 
   Galatasaray Lisesi Müdürlüğü'nden sonra da Galatasaray Üniversitesi'nde önce rektör yardımcılığı ardından da rektörlük koltuğuna oturdu. 
   Prof. Teziç'in hukuk ve özellikle anayasa hukuku konusunda çok sayıda kitabı ve makalesi bulunuyor. 
   Yeni YÖK Başkanı'nın bir başka önemli özelliği ise spora gönül veren biri olması. Galatasaray ve Milli Voleybol Takımı'nın kaptanlığını yaptı. Ayrıca Avrupa Voleybol Konfedarasyonu ile Türkiye Milli Olimpiyat Komitesi'nde görev aldı... 
   Erdoğan Hoca, Galatasaraylıların olduğu kadar, Üniversitelerarası Kurul'daki rektör ve diğer akademisyenlerin de Erdoğan Abisi. O aslında sportmen fiziği ile tam bir delikanlı. Nüfus yaşı ile fiziki yaşı arasında en az 20 yıllık bir fark var. Bu enerjisi ile umarız YÖK'te dur durak bilmeden çalışır. 
   Erdoğan Hoca, YÖK Başkanlığı için sürpriz olmadı. Biliniyordu ama tüm düzeni İstanbul'da kurulu olduğu için Ankara'ya fazla sıcak bakmıyordu. Üstelik daha önce teklif edilmesine karşın bu görevi kabul etmemişti. Cumhurbaşkanı Sezer'in hukukçu başkanda ısrar etmesi üzerine de teklifi kabul etmek zorunda kaldı. 
   Özetin özeti Erdoğan Hoca, 500 yıllık bir kurumun ve çok seçkin bir camianın başından geliyor. YÖK ve üniversitelerde hukuk dışı davranışlara ve laçkalığa artık zor rastlanır. Kendisine yeni görevinde başarılar diliyoruz. Onun kadar bu görevi hak eden ve atanmalarına ramak kalan isimlere de sabır diliyoruz. Eminim ki yeni başkana en fazla yardımcı olanların en başında yine onlar geleceklerdir... 
   
      
   
   
</TEXT>
</DOC>
