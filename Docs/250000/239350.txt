<DOC>
<DOCNO> 239350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko32.html </URL>
<DATE> 2004/05/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Doğuş otomobilin satışları yüzde 523 arttı 
</HEADLINE>
<TEXT>

     Volkswagen, Audi, Porsche, Seat, Skoda ve Scania'nın Türkiye'de satış, dağıtım ve satış sonrası hizmetlerini gerçekleştiren Doğuş Otomotiv'in yılın ilk çeyreğindeki satışlarında rekor artış yaşandı. 
     Doğuş Otomotiv'den yapılan açıklamaya göre, binek, hafif ticari ve ağır vasıta kategorilerini kapsayan toplam pazar, 2004 yılının ilk çeyreğinde bir önceki yılın aynı dönemine oranla yüzde 262.3'lük bir yükseliş gösterirken, bu dönemde Doğuş Otomotiv markalarının satışlarında yüzde 523.6'lık bir artış oldu. 
     1994 yılından itibaren VW Grubu markaları ve Porsche markası ile otomotiv pazarında yer alan ve 1995 yılında sektörde yüzde 1.5'luk pazar payına sahip olan Doğuş Otomotiv, 2003 yılı sonu itibariyle pazar payını binek araçta yüzde 14.05, hafif ticari araçta yüzde 8.43, ağır ticari araçta ise yüzde 8.'e çıkardı. 
     Artışın, ekonomide beklenmeyen bir gelişme görülmemesi durumunda, devam etmesini beklediklerini belirten Doğuş Otomotiv yetkilileri, Türkiye'de yaygın satış ağına sahip ilk üç şirketten biri olduklarını ve ülke genelinde 37 kent ve 150 satış noktasıyla tüketicilere hizmet verdiklerini vurguladılar. 
     Doğuş Otomotiv Grubu'nun VDF Tüketici Finansmanı A.Ş. aracılığıyla, tüketicilere otomobil kredisi ve diğer finansal hizmetler sunduğunu ve Türkiye'de aynı hizmeti sunan diğer şirketler arasında yüzde 62'lik bir pazar payına sahip olduğunu belirten yetkililer, Batı Avrupa'da her bin kişiden yaklaşık 550'si otomobil sahibi iken, Türkiye'de bu rakamın 96 olduğuna dikkat çekerek, Türkiye otomotiv pazarının oldukça cazip bir büyüme profili sunduğunu kaydettiler. 
     Yapılan açıklamada, 2004 hedeflerinin ''Her segmentte ilk 3 marka arasında yer almak'' olduğu vurgulandı. 
     Doğuş Otomotiv'in, Seat ve Skoda markalarında Yüce Grubu ile yüzde 50-50 ortaklığı bulunuyor. 
     
</TEXT>
</DOC>
