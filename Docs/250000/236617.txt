<DOC>
<DOCNO> 236617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun01.html </URL>
<DATE> 2004/05/02/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Likud Partisi'nde Şaron'un planı oylanıyor... 
</HEADLINE>
<TEXT>

     İsrail Başbakanı Ariel Şaron'un Batı Şeria ve Gazze Şeridi'ndeki yerleşimcilerin geleceğine dair yeni planı, Likud Partisi bünyesinde oylanıyor. 
     Likud'un 193 bin 190 kayıtlı üyesi için oy verme işlemi, saat 08.00'de, İsrail'deki 168 oy verme merkezinde başladı. Oy verme işlemi 22.00'de sona erecek. Başbakan Şaron, oyunu ülkenin güneyindeki Sderot bölgesinde kullanacak. 
     Son kamuoyu yoklamalarına göre, oylamada ''hayır'' oyu kullanacakların sayısı ''evet'' diyeceklerden biraz daha fazla. 
     Dahaf Enstitüsü tarafından yapılan ve sonuçları Yediot Ahronot gazetesinde bugün yayımlanan araştırmaya göre, Likud üyelerinden yüzde 47,5'i ''hayır'', yüzde 44'ü ise ''evet'' oyu kullanacak. 
     İsrail'in Gazze Şeridi'ndeki bütün ve Batı Şeria'daki bazı yerleşkelerden çekilmesinin öngörülmesi nedeniyle tahliyeye karşı çıkan Yahudi yerleşimcilerin planın reddi için tüm güçlerini seferber ettikleri belirtiliyor. 
     Bu eğilimi tersine döndürmek için son ana kadar çaba sarfeden Şaron, ''Planıma karşı oy kullanan bana karşı oy kullanmış olur, planım lehinde oy kullanan, lehime oy kullanmış olur'' açıklamasında bulunmuştu. 
     Şaron, ''hayır'' çıkması halinde istifa edip etmeyeceği yönündeki sorulara, doğrudan yanıt vermeyi reddetmiş, ''Hayır çıkması durumunda ülkenin yönetilmesinin zorlaşacağını, erken seçime gidilebileceğini ve bunun terörizmi güçlendireceğini'' ifade etmişti. 
     
     PLAN 
     Şaron'un planı, Gazze Şeridi'nden güvenlik nedenleriyle tek taraflı çekilmeyi, bölgedeki 21 yerleşkenin boşaltılmasını ve Batı Şeria'da bulunan, diğerlerinden uzak kalmış 4 yerleşkenin tahliyesini öngörüyor. 
     Planda, Batı Şeria'daki yerleşke bloğunun olduğu gibi kalması ve Filistin devletinin kuruluşunda sorun yaratacak güvenlik duvarının inşasının sürmesi öngörülüyor. 
     Plana göre, Batı Şeria'daki Ganim, Kadim, Homeş ve Sa-Nur yerleşkeleriyle bu yerleşkelerin bulunduğu bölgelerdeki askeri tesisler tahliye edilecek. Çekilmenin ardından bu bölgelerde İsrail askeri varlığı bulunmayacak. 
     Gazze Şeridi'nden çekilme planı uygulandığı takdirde, Filistinliler arasında kalan ve İsrail ordusu tarafından korunan binlerce Yahudi yerleşimcinin bölgedeki varlığı son bulacak. 
     Şaron, Gazze Şeridi'nin Haziran 1967'de işgal edilmesinden yaklaşık 40 yıl sonra, Filistin topraklarındaki İsrail varlığının bu ülke için ağır yük olduğu sonucuna vardı. 
     Gazze Şeridi'nde, 1.3 milyon Filistinliye karşılık sadece 7500 Yahudi yerleşimci yaşıyor, ancak İsrail 362 kilometrekarelik bu bölgenin yüzde 15'inden fazlasını elinde bulunduruyor. 
     Teröre karşı güvenlik gerekçesiyle Yahudi ve Filistin topluluğunu birbirlerinden tamamen ''ayırmayı'' amaçlayan plan, İsrail'in elinde tutmak istediği Batı Şeria'daki yerleşim birimlerinin ve güvenlik bölgelerinin güçlendirilmesini sağlayacak. 
     Şaron, iki ay önce Gazze Şeridi'ndeki 21 yerleşkenin 17'sinin tahliye edileceğini söylemişti. İsrailli yetkililere göre, Gazze Şeridi'nden çekilme 2005 yılında tamamlanabilecek, 21 yerleşke ve 7500 yerleşimci tahliye edilebilecek. Yerleşimciler, isterlerse tazminat alacak, isterlerse bazıları Gazze Şeridi yakınlarındaki İsrail köylerine yerleşecek. 
     İsrail ordusu, Gazze Şeridi ve Mısır arasındaki bölgede kalarak Mısır sınırındaki denetimi kaybetmek istemeyeceğinden tam bir çekilme olmayacak. İsrail çekildikten sonra, bu bölgeden saldırı düzenlenmesi halinde Gazze'ye saldırma hakkını da saklı tutuyor. 
     
</TEXT>
</DOC>
