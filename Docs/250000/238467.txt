<DOC>
<DOCNO> 238467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonyas05.html </URL>
<DATE> 2004/05/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Klonlanmış ilk insan embriyosunu geliştirmek için başvuru yapılacak 
</HEADLINE>
<TEXT>

     İngiliz bilim adamlarının, klonlanmış ilk insan embriyosunu geliştirmek için resmi başvuru yapacağı açıklandı. 
     Independent gazetesi, Newcastle Üniversitesi mensubu bilim adamlarının birkaç hafta içinde resmi otoritelerden gerekli izni alabileceğini bildirdi. 
     Haberde, bu iznin çıkmasının ardından klonlanmış ilk insan embriyosunun 2004 yılının sonuna kadar İngiltere'de geliştirilmiş olacağı belirtildi. 
     Araştırmanın amacının, ''tedavisi imkansız hastalıkların tedavisi için umut yaratmak'' olduğu, bu araştırmanın sonunda klonlanmış bebek dünyaya getirilmeyeceği konusunda bilim adamlarının İngiliz kamuoyuna garanti verdiği kaydedildi. 
     Buna rağmen planının bazı dini çevreler ile insan embriyosu üzerinde yapılan her türlü araştırmaya karşı çıkan kürtaj karşıtları tarafından tepkiyle karşılanacağını öne süren gazete, ''Talebin resmen onaylanmasının ardından, büyük tartışmalar çıkması beklenebilir'' görüşünü savundu. 
     Konuyla ilgili başvuru, İngiltere'de insan embriyosu üzerindeki her türlü araştırmanın iznini verme yetkisine sahip olan İnsan Üremesi ve Embriyoloji Otoritesi HFEA tarafından ele alınıp karara bağlanacak. 
     
</TEXT>
</DOC>
