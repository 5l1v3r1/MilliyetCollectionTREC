<DOC>
<DOCNO> 221501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko01.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Karşılama törenlerini de kaldıralım artık 
</HEADLINE>
<TEXT>

     Maliye Bakanı Kemal Unakıtan, illerdeki siyasetçileri karşılama törenlerini kaldıracaklarını söyledi. 
     Ege Sanayici ve İşadamları Derneği ESİAD tarafından verilen yemekte konuşan Unakıtan, İzmirli sanayicilerin, İzmir'in bir iş merkezi ve ulaşım terminali olması için çalışması gerektiğini kaydederek, bir merkez olması halinde İzmir'e daha fazla sayıda siyasetçi ve bakanın gelebileceğini söyledi. 
     Bir bakan İstanbul'a gittiğinde ''gidip gitmediğinin bile belli olmadığını'', İzmir'de ise abartılı karşılama törenlerinin düzenlendiğini belirten Unakıtan, şunları söyledi 
     ''Bu karşılama törenlerini kaldıralım artık. Başbakan ve bakanlar da bundan rahatsız. Ben gelmişim havalimanına, meteoroloji müdürü bile orada. Hiç kimsenin işi yok, hepsi orada. Teşkilatlar için de böyle. Bunları da kaldıracağız artık. Sayın Başbakan bununla ilgili bir bildirge göndermiş ama seçim için yayınlanmış zannetmişler. Seçimden sonra da devam edecek.'' İzmir Büyükşehir Belediye Başkanlığı'na bir işadamı olan Taha Aksoy'u aday gösterdiklerini dile getiren Unakıtan, mahalli idarelerle merkezi idarelerin beraber çalışmasının bir sinerji doğuracağını ifade ederek, ''İzmir'e Aksoy'u seçerseniz fena olmaz. Ne demek istediğimi siz daha iyi biliyorsunuz. Buna Başbakan da Maliye Bakanı da memnun olur. Maliye Bakanı'nın memnun olması fena olmaz, kazançlı çıkarsınız'' diye konuştu. 
     
     VERGİ KAYIPLARI 
     Kayıtdışı ekonomiyi kayıt içine alma çalışmaları ve vergi düzenlemeleri hakkında bilgi veren Unakıtan, vergi oranı yüzde 1 olan un ve ekmek gibi ürünlerde en yüksek oranda vergi kaçağı ile karşılaştıklarını söyledi. 
     ''Siz hiç bir fırını fiş keserken gördünüz mü Yok babalarda öyle bir alışkanlık'' diyen Unakıtan, yüzde 18 oranında KDV ödeyen sektörlerin yüzde 8, yüzde 8 ödeyenlerin yüzde 1 KDV ödemek istediğini, yüzde 1 ödeyenlerin ise vergiden muaf kalma talebinde bulunduğunu söyledi. Bakan Unakıtan, ''buna rağmen'' ilaçta olduğu gibi diğer bazı sektörlerde de vergisel ayarlamalar yapacaklarını dile getirdi. 
     
     ÇİN MALLARI 
     Çin mallarına karşı her türlü önlemi aldıklarını ifade eden Unakıtan, şöyle konuştu 
     ''Çinliler karınca gibi adamlar, her yeri sarıyorlar. Yapılacak her türlü lanetliği yapıyoruz. Kürşat beyle tıkamadığımız delik kalmadı, adamlar yine de geliyorlar. Çin'e karşı tüketicimizi bilinçlendirmeliyiz. Biz duvara tırmandırma metodlarının hepsini yapıyoruz. 
     Sayın Sinan Aygün tepki gösteriyor ama kendi üyeleri de yapıyor Çin'den ithalatı. Sağa sola çıkıp şov yapmanın bir anlamı yok. Önce kendi üyelerine anlatsın.'' Unakıtan, otomotiv sektöründe bazı büyük yatırımlar için firmalarla vergi teşvikleri konusunda görüştüklerini, sağladıkları yüzde 40'lık teşviğin yüzde 80'e çıkarılmasının istendiğini ifade ederek, Hazine ile yapılacak görüşmeler sonrası bu konuda birşeyler yapılabileceğini söyledi. 
     36 ile getirilen teşviklerin, yeni yatırım yapılması için getirildiğini kaydeden Unakıtan, bu teşviklerin fabrika taşımak için kullanılamayacağını söyledi. 
     Yerel yönetimlere Hazine garantisini kaldırdıklarını, seçimlerden sonra belediye başkanlarına, yerel hizmetlerin özel şirketlere gördürülmesi ile ilgili Dünya Bankası ile birlikte eğitim vereceklerini sözlerine ekleyen Unakıtan, ''Seçim olacak, ertesi gün belediye başkanları benim başımda, sayın Bakanım para ver diyecekler. Ben de düdüğü çalıp Herkes yerine, beş kuruş para yok diyeceğim'' diye konuştu. 
     
</TEXT>
</DOC>
