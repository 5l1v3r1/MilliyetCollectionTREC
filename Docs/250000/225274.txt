<DOC>
<DOCNO> 225274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur24.html </URL>
<DATE> 2004/03/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Genelkurmay seçim öncesi bedelliye karşı 
</HEADLINE>
<TEXT>

     BARKIN ŞIK Ankara 

Genelkurmay Başkanlığı, Başbakan Recep Tayyip Erdoğan ve Milli Savunma Bakanı Vecdi Gönül'ün seçim arifesinde yaptığı çıkışlarla alevlenen bedelli askerlik uygulamasına "toplumdaki sosyal adalet duygusunu yaraladığı" gerekçesiyle sıcak bakmıyor. Genelkurmay, askerlik süresinin kısaltılmasına yönelik çalışma da yürütmüyor. 
     Gönül'ün seçim gezilerinde yaptığı "Bedelli askerlik isteyen gençler, askerler şubelerine dilekçe versin" açıklamasının ardından başlayan tartışmalara Başbakan Erdoğan da Posta Gazetesi'ne verdiği demeçle "Bedelliye tam destek veriyorum" diyerek katıldı. 
     
     HAZIRLIĞIMIZ YOK 

     Genelkurmay kaynakları, yerel seçimler öncesinde Genelkurmay'ın konuya ilişkin görüşü alınmadan yapılan bu açıklamaları dikkat çekici buldu. Kaynaklar, bedelli askerlik beklentisinin TSK'nın asker alma politikasını olumsuz etkilediğini ve asker kaçaklarının sayısında artış yaşandığını belirtti. Kaynaklar, uygulamayla ilgili karargahta herhangi bir hazırlık veya çalışma yürütülmediğini de net bir şekilde vurguladı. 
     Bedelli askerlik uygulamasının toplumdaki sosyal adalet duygusuna da zarar verdiğini ve "parası olanlar ve olmayanlar" diye ikilik yarattığını belirten kaynaklar, vatani görevin ekonomik kaynak olarak görülmesinin yanlışlığına dikkat çekti. Kaynaklar, TSK'nın tam profesyonel askerliğe geçişine dek bu tür uygulamaları hayata geçirmeyi planlamadığını belirtti. 
     
     ERDOĞAN BEDELLİYİ İSTEYENLER DİLEKÇE YAZSIN 

     Genelkurmay'ın bu tavrına karşılık Başbakan Recep Tayyip Erdoğan bedelli askerliğin çıkması için ellerinden gelen herşeyi yapacaklarını söyledi. 
     Bugün Posta Gazetesi'nin manşetine taşınan söyleşide Erdoğan, "Bedelli askerliği bekleyen 400 bini aşkın genç olduğunu tahmin ediyorum. Bu gençler, bedelli askerliğin yeniden uygulamaya konmasını istediklerini birer dilekçe ile bağlı oldukları askerlik şubelerine iletsin. Gelen dilekçe sayısı çok fazla olursa biz üstümüze düşeni yapar ve halkın bu arzusunu yerine getirmek için büyük çaba gösteririz. Ben Başbakan Tayyip Erdoğan olarak bedelli askerliğin çıkmasına tam destek veriyorum" dedi. 

     
</TEXT>
</DOC>
