<DOC>
<DOCNO> 200120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/guncel/gun05.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'in 'yeni saldırı' çelişkisi 
</HEADLINE>
<TEXT>

   Emniyet Genel Müdürlüğü, bir süre önce birimleri "Yeni eylemler olabilir" diye uyarırken, dün açıklama yapan sözcü, "Yeni saldırı yok" dedi... 
   ANKARA Milliyet 
   
   Emniyet'in kısa süre önce birimlerini olası terör eylemleri için yazıyla uyarmasına karşın, Emniyet Sözcüsü Feyzullah Arslan, "Yeni bir terör saldırısı ihtimali yok" dedi. Arslan, dünkü brifinginde yeni saldırı olup olmayacağı yönündeki soruya, "Türkiye'de yeni bir terörist saldırı ihtimali yok. Türk polisi her türlü önlemi alıyor. Saldırılara yönelik çalışmalarını yürütüyor" yanıtını verdi. 
   
   'Operasyona devam' 
   Terör eylemlerine karşı polisin istihbari çalışmalara ağırlık verdiğini söyleyen Arslan, "Meydana gelen olaylarla ilgili operasyonlar sürüyor" dedi. Arslan, eylemlere karşı önlem alırken, vatandaşların rahatsız edilmemesine özen gösterildiğini de anlattı. 
   
   'İnsan haklarına saygı' 
   İstanbul'da kadın suçlulara yönelik farklı uygulama yapıldığı yönündeki soru üzerine Arslan, "Yasalara göre herkes eşittir. Eşit muamele yapılır. Kaçma ve zarar vermeye yönelik önlemler alınır. Bu önlemler alınırsa kelepçe vurmaya gerek kalmaz" diye konuştu. Arslan, Diyarbakır'daki yasadışı örgüt operasyonunda Kürtçe uyarı yapılmasını ise, "Gayet doğal, insan haklarına saygının göstergesidir" diye değerlendirdi. 
   
   Suriye fikirlerini değiştirdi    İstanbul'daki saldırılarla ilgili olarak Suriye'de gözaltına alınıp sorgudan sonra serbest bırakılan Suna Demir, E.N.H. 15 , M. Nurullah Kaynar ve Abdullah Bayrak, dün İnsan Hakları ve Mazlumlar için Dayanışma Derneği'nde MAZLUMDER aileleriyle basın açıklaması yaptı. E.N.H, "Olanlardan sonra Suriye hakkında fikirlerim değişti" derken, MAZLUMDER avukatları, gözaltında yapılan kanundışı işlemlerden dolayı dava açılacağını bildirdi. 
   
   İngiltere Gidin ama dikkatli olun    NEVSAL ELEVLİ Londra 
   İngiltere, İstanbul'daki saldırıların ardından vatandaşlarına yaptığı "Türkiye'ye çok acil ve gerekli olmadıkça gitmeyin" şeklindeki uyarısını, dün gece yaptığı açıklamayla kaldırdı. İngiliz Dışişleri'nin açıklamasında, Türkiye'ye yapılan seyahetlerde dikkatli olunması tavsiyesinde bulunuldu. İngiltere de dahil, Batı'ya ait yerlerin hedef olabileceği iddia edilen uyarıda, yeni bir duyuruya kadar İstanbul'daki İngiliz Başkonsolosluğu'nun da hizmet dışı kalacağı belirtildi. 
   
   
   
   
</TEXT>
</DOC>
