<DOC>
<DOCNO> 204360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun18.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris - Los Angeles seferleri iptal oldu ama... 
</HEADLINE>
<TEXT>

     Terör eylemi endişesiyle Paris-Los Angeles uçak seferlerinin karşılıklı iptal edilmesinden sonra Fransız yetkililerin incelediği Air France yolcuları hakkında şüpheli bir durum tespit edilmediği bildirildi. 
     Polis kaynakları, Fransız havayolu şirketi Air France'ın dün ve bugünkü Paris-Los Angeles seferlerinin iptal edilmesine yol açan saldırı riski istihbaratının ardından, Amerikalı yetkililerce Fransız yetkililere isimleri verilen ''şüpheli'' yolcular hakkında yapılan araştırmalar sonucu hiç kimsenin gözaltına alınmadığını belirtti. 
     Aynı kaynaklar, yıl sonu dolayısıyla havaalanlarında güvenlik önlemlerinin artırıldığı bir döneme rastlayan olay üzerine, bu seferlerdeki yolculardan bazılarının sorgulandığını, ancak Amerikalıların şüphelerini doğrular nitelikte bilgiye rastlanmadığını kaydetti. 
     Paris'teki ABD Büyükelçiliği'nin Air France'ın seferlerine yönelik saldırı tehdidine ilişkin istihbaratı üzerine, Fransa'daki başta başbakanlık olmak üzere ilgili bakanlıkların dün akşamki toplantısının ardından dün ve bugün yapılması öngörülen Paris-Los Angeles karşılıklı seferleri iptal edilmişti. 
     Amerikalı yetkililer, iptal edilen seferlerdeki şüpheli yolcuların isimlerini Fransızlara vermişti. Amerikalı İç Güvenlik yetkilisi, tehditin pilotlardan değil yolculardan geldiğini söylemişti. 
     
</TEXT>
</DOC>
