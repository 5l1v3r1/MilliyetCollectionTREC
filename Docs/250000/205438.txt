<DOC>
<DOCNO> 205438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo33.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KK Cibona Zagreb 94 - Ülkerspor 83 
</HEADLINE>
<TEXT>

     Basketbolda Erkekler Avrupa Ligi A Grubu'nda, ULEB Avrupa Basketbol Ligleri Birliği 'nin tekrarlanmasına karar verdiği KK Cibona VIP Zagreb-Ülkerspor maçı, bu akşam Hırvatistan'ın başkenti Zagreb'de yapıldı ve karşılaşmayı Hırvat ekibi 94-83 kazandı. 
     Ülkerspor, masa hakemlerinin hatası nedeniyle tekrarlanan maça kötü başladı. İlk dakikalarda rakibinin pota altındaki baskılı savunmasını aşamayan turuncu-yeşilliler, üst üste top kayıpları yapıp kendi savunmasında da etkili olamayınca, KK Cibona VIP Zagreb, 5. dakikakada 17 sayı fark yaptı ve sayı bulamayan Ülkerspor karşısında 17-0 öne geçti. 
     Ülkerspor maçtaki ilk sayısını, 6. dakikanın başında Rentzias ile kullandığı 2 faul atışından birinde isabet kaydederek buldu. Aynı dakikada 2 sayı daha bulan KK Cibona VIP Zagreb, 19-1 ile farkı 18'e çıkardı. 
     Traina ve Rentzias'ın oyuna alınmasıyla savunmadaki etkisini biraz olsun artıran turuncu-yeşiller, bu dakikalarda Rentzias'ın ürettiği sayılarla farkı kapamaya çalıştı. 
     İlk periyotta Sesar, Golemaç ve Mance ile beş üçlük basket bulan KK Cibona VIP Zagreb, bu periyodu 25-8 önde geçerken, Ülkerspor'da sadece Rentzias ve Traina skora katkı sağladı. 
     İlk 10 dakikalık bölümde sergilediği performansın moral bozukluğunu üstünden atamayan turuncu-yeşilliler, ikinci periyoda da kötü başladı. Oyun disiplinini bir türlü sağlayamayan, hücumlarda isabetsiz şutlar atıp, top kayıpları yapan Ülkerspor, 13. dakikada 25 sayılık farka engel olamadı. KK Cibona VIP Zagreb, bu dakikada skoru 35-10 yaptı. 
     Ev sahibi ekip, maçta bir türlü istediği hücum ve savunma organizasyonlarını gerçekleştiremeyen Ülkerspor karşısında, 18. dakikaya girilirken farkı, Sesar'ın basketiyle 27'ye 43-16 , 19. dakikada da, Penn'in üçlük basketiyle 28'e çıkardı. Böylece KK Cibona VIP Zagreb, devreyi 28 sayı farkla, 48-20 önde tamamladı. 
     İkinci yarıya da iyi başlayan KK Cibona VIP Zagreb, ilk 3 dakikalık süre içinde maçtaki en yüksek sayı farkına ulaşarak, skoru 58-25 yaptı ve 33 sayı farklı üstünlüğe ulaştı. 24. dakikadan itibaren farkın rehavetiyle oyundan düşen ev sahibi ekip karşısında savunmadaki gayretlerini daha da artıran Ülkerspor, giderek farkı kapatmaya başladı. 
     Etkili bir oyun sergileyen turuncu-yeşilliler, üçüncü periyodun son dakikası içinde Booker ile bulduğu sayıyla farkı 17'ye düşürdü 65-48 . Son saniyelerde Ziziç ile 2 sayı kaydeden ev sahibi ekip, üçüncü periyodu da 67-48 önde geçti. 
     Maçın son çeyreğine daha istekli ve hırslı başlaşan Ülkerspor, 32. dakikada Kerem'in pota altı basketiyle, farkı 15 sayı yaptı 70-55 . Maçın ikinci yarısında, rakibine oranla daha fazla sayı bulmasına rağmen farkı bir türlü azaltamayan turuncu-yeşilliler, maçın bitimine 56 saniye kala, Serkan'ın basketiyle farkı 9 sayıya 89-80 indirdiyse de, kalan saniyeler galibiyet için yeterli olmadı ve Ülkerspor salondan 94-83 mağlup ayrıldı. 
     Bu arada, tekrarına karar verilen maçta sakatlığı nedeniyle forma giymeyen Ülkersporlu Blair, bu maçta kadroda yer almadı. Euroleague kuralları gereği her iki takım da, geçen maçtaki kadrolarıyla sahaya çıktı. 
     
</TEXT>
</DOC>
