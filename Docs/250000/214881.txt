<DOC>
<DOCNO> 214881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/siyaset/siy00.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lefkoşa'da hazırlıklar başladı 
</HEADLINE>
<TEXT>

   Müzakereler için Kıbrıs'ta kapalı bulunan Lefkoşa Havaalanı'nda özel bir bölüm oluşturulacak. Atina, Türk önerilerini 'önemli' diye değerlendirdi 
   YORGO KIRBAKİ Atina 

   
   BM Genel Sekreteri Kofi Annan, KKTC Cumhurbaşkanı Rauf Denktaş ve Rum Yönetimi lideri Tassos Papadopulos ile dün akşamki üçüncü görüşmesini yapmadan, müzakereler için Kıbrıs'ta kapalı bulunan Lefkoşa Havaalanı'nda hazırlıklar başladı. Atina Haber Ajansı'na ANA göre, Annan'ın Kıbrıs Özel Temsilcisi Alvaro De Soto başkanlığında müzakerelerin yapılması amacıyla Lefkoşa Havaalanı'nda özel bir bölüm oluşturulması talimatı verildi. Kıbrıs'a geliş tarihi henüz belli olmayan De Soto'ya BM'den kalabalık bir çalışma grubunun refakat etmesi bekleniyor. 
   Bu arada, Yunanistan'ın eski başbakanlarından Kostas Miçotakis, Türk tarafının New York'ta sunduğu öneriyi savundu. Yunanistan'ın "bir bilen"i sayılan Miçotakis, "Çözüme doğru gittiğimize eminim. Türkiye tavrını değiştirdi. Kıbrıs meselesine Türk ve Yunan hükümetlerinin de karışması iyi bir şey" dedi. Başbakan Kostas Simitis ise dün ana muhalefet partisi lideri Karamanlis ve Rum Yönetimi lideri Papadopulos ile telefon görüşmeleri yaptı. Simitis, New York'ta izlenecek politika konusunda Papadopulos ile mutabık olduklarını vurguladı. 
   
   Papandreu İnceliyoruz 
   Atina, New York'ta Türk tarafının ortaya attığı öneriyi "önemli" olarak değerlendirirken, Rum basını, Denktaş ile Papadopulos'un Annan'a karşı birleştiğini yazdı. New York'taki gelişmeler üzerine dün perşembe için programladığı Güney Kıbrıs ziyaretini iptal eden Dışişleri Bakanı Yorgo Papandreu, toplantıdan sonra gazetecilerin Türk önerisi ile ilgili sorusuna "Önemli öneriler. Net bir tablo oluşması için inceliyoruz" dedi. Papandreu, Papadopulos ile sürekli temasta bulunduklarını belirterek, "Kararımız hangisi olursa olsun bunu Atina ve Lefkoşa birlikte verecektir. Baştan beri çözüm istiyoruz. Bu açıdan oyunun h kimi biziz" diye konuştu. Bu arada Rum gazeteleri ilk kez Türk ve Rum görüşlerinin bu kadar birbirine yakın olduğunu yazdı. 
   
   
</TEXT>
</DOC>
