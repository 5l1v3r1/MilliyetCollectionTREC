<DOC>
<DOCNO> 234120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun41.html </URL>
<DATE> 2004/04/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
USA Today'de istifalar sürüyor 
</HEADLINE>
<TEXT>

     Gazeteci Jack Kelley'nin uydurma haberler yapmasının ortaya çıkmasıyla başlayan skandalla sarsılan USA Today'in üst yönetiminden bir editör daha istifa etti. 
     Kelley'nin haberlerinin sayfalarda yer almasına karar veren gazete editörlerinden Hall Ritter'in istifa ettiği bildirildi. 
     Eski editör Karen Jurgensen'in yerine getirilen Brian Gallagher ise bu görevi, yeni bir editör atanana kadar sürdüreceğini açıklayarak, editörlüğü sürdürmeyeceğini belirtti. 
     Kelley'nin neden olduğu karışıklığa kendisinden daha fazla üzülen olamayacağını söyleyen Ritter, istifasının, gazetedeki meslektaşlarının, gazeteyi daha ileriye götürmek için çalışmalarını kolaylaştıracağını belirtti. 
     USA Today'in yayıncısı Craig Moon'un Jurgensen'in yerine atayacağı yeni editörü önümüzdeki birkaç gün içinde açıklamasının beklendiği kaydedildi. 
     USA Today'in yanı sıra 100 civarında gazetenin sahibi olan Moon'un bu görev için çalışanları arasından bir tercih yapacağı belirtiliyor. 
     The Detroit News gazetesinin yayıncısı ve editörü Mark Silverman'ın en şanslı aday olduğu, 1982 yılından bu yana USA Today'de çalışan ve gazetenin ''Para'' bölümünün editörlüğünü yürüten John Hillkirk'in de bu görev için adının geçtiği ifade ediliyor. 
     
</TEXT>
</DOC>
