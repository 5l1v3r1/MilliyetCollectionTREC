<DOC>
<DOCNO> 220706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun35.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Salih Aksoy Afganistan'da fidye için mi kaçırıldı 
</HEADLINE>
<TEXT>

     Afganistan'da geçen hafta bir Türk mühendisinin Kabil-Kandahar yolunda uğradığı saldırı sonucu hayatını kaybetmesi üzerine, söz konusu güzergahta alınacak önlemler görüşüldü. 
     Kabil-Kandahar yolunun 282. kilometresinde, Zabul ilinin Şahcoy bölgesinde geçen Cuma günü düzenlenen saldırıda mühendis Tolga Erdem'in hayatını kaybetmesi ve şirket yöneticisi Salih Aksoy'un kaçırılmasının ardından, yolu yapan ana Amerikan müteahhitlik firması Louis Berger, yapımcı firma yetkilileriyle bir toplantı düzenledi. 
     505 kilometrelik yol inşaatında yapımcı firma olarak çalışan Mensel, Çukurova-Gülsan, Kolnat ve Arc isimli Türk firmaları ile DSC-CC adlı Hindistan firması yetkililerinin katıldığı toplantıda, Kandahar güzergahında eskort kullanılması ve gidiş-gelişlerin ana müteahhitlik firmasına bildirilmesi istendi. 
     Louis Berger firmasının güvenlik koordinatörü Del Spiears, kaçırılan Türk şirket yöneticisi Salih Aksoy'un Taliban'ın güney bölge komutanı Molla Sabir tarafından fidye istenmek amacıyla kaçırıldığını ve Pakistan'a götürüldüğünü ileri sürdü. 
     Del Spiears, Kandahar yolunu yapan firmalarla yaptığı toplantıda, şöyle konuştu 
     ''Kolnat isimli Türk firmasının mühendis ve idarecisini taşıyan araç, olay yerinde bir gün önceden kamp kurarak pusuya yatan kimliği henüz belirlenemeyen motorsikletli kişilerce durdurulmuş ve 3 farklı yönden açılan ateşle mühendis öldürülmüş, idareci de kaçırılmıştır.'' Taliban'ın güney bölge komutanı Molla Sabir'in bu tür kaçırma olaylarında her zaman parmağı olduğunu söyleyen Spiears, ''Bu saldırganların tek düşüncesi yolun bir an önce bitmemesi. Çünkü eğer yol çabuk bitirilirse fidye için artık yabancı çalışan kaçıramayacaklar. Tek düşünceleri bu. Yıldırma ve sindirmeyle yol yapımında görevli yabancıları hem korkutuyorlar, hem de işin uzamasını sağlıyorlar'' diye konuştu. 
     Spiears, işadamlarından bölgede çalışırken daha dikkatli olmalarını ve firma yöneticilerinin her konuda kendilerine başvurmalarını istedi. 
     Öte yandan, Afganistan Savunma Bakanlığı'na bağlı olarak görev yapan ve Kandahar vilayetinde görevli 588. tabur komutanı Tuğgeneral Hacı Seyfullah, A.A muhabirine yaptığı açıklamada, ''Bu tür öldürme ve kaçırma işlerini hep Molla Sabir yapıyor, maksadı fidye almak. Eğer BM ve uluslararası ilgili kuruluşlar Pakistan istihbaratına baskı yapsa, kaçırılan Türk firma idarecisi Salih Aksoy hemen bırakılır'' diye konuştu. 
     
</TEXT>
</DOC>
