<DOC>
<DOCNO> 217275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur56.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Çankaya belediye başkan adayı seçiminde kriz 
</HEADLINE>
<TEXT>

     CHP Merkez Yönetim Kurulu MYK toplantısında, Çankaya Belediye Başkan Adayı'nın belirlenmesi aşamasında gerginlik yaşandı. Genel Başkan Deniz Baykal, bunun üzerine tartışılan isimleri oylamadan toplantıyı sona erdirdi. 
     CHP MYK, Genel Başkan Baykal'ın başkanlığında, bazı metropol ilçe ve beldeler ile 5 il belediye başkan adayını belirlemek üzere toplandı. 
     Basına kapalı olarak saat 17.00'de başlayan toplantı, 5 saat sürdü. 
     Alınan bilgiye göre, toplantının Çankaya Belediye Başkan Adayı'nın belirlenmesi aşamasında sıkıntı doğdu. CHP Genel Başkan Yardımcısı Eşref Erdem ve Genel Sekreter Yardımcısı Mehmet Sevigen, eski il başkanlarından Levent Gök'ün adaylığında ısrarlı olurken, Genel Sekreter Önder Sav buna karşı çıktı. 
     CHP Genel Başkanı Deniz Baykal, tartışmanın krize yol açmasını önlemek amacıyla Çankaya Belediye Başkan Adaylığı'na ilişkin oylamayı yapmadan toplantıyı sona erdirdi. Çankaya Belediye Başkan Adayı'nın belirlenmesine ilişkin karar, Parti Meclisi'ne PM bırakıldı. 
     Gök'ün adaylığına karşı çıkan Genel Sekreter Sav'ın, Tekin Bingöl'e sıcak baktığı belirtiliyor. 
     MYK toplantısında ortaya çıkan gerilim, CHP kulislerinde Eşref Erdem ve Sevigen'in istifa ettiği söylentilerine yol açtı. Ancak, Erdem ve Sevigen, MYK toplantısının ardından PM toplantısına geçerken, bu söylentileri yalanladı. 
     MYK toplantısında, Ankara Gölbaşı'nda Erdal Eren, İstanbul Maltepe'de Mehmet Doğan, Kağıthane'de Cafer Dursun, Zeytinburnu'da Mustafa Ekiz, Sarıyer'de Gökhan Zeybek, İzmir Bornova'da ise Behçet Yavuz'un belediye başkanlığına aday gösterilmesi kararlaştırıldı. 
     MYK toplantısının ardından, CHP Parti Meclis'i Baykal'ın başkanlığında toplandı. MYK'da belirlenen isimler, PM'nin onayına sunulacak. 
     
</TEXT>
</DOC>
