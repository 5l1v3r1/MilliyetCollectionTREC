<DOC>
<DOCNO> 223396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun25.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte AB önlemleri Terör örgütlerinin 1.6 milyon eurosu donduruldu 
</HEADLINE>
<TEXT>

     AB Komisyonu, gelecek hafta yapılacak Brüksel zirvesinde, devlet ve hükümet başkanları tarafından incelenmek ve onaylanmak üzere, terörizme karşı mücadele konusunda yapacağı önerileri açıkladı. 
     Komisyon, zirvede bir ''Dayanışma Bildirisi'' imzalanmasını, bu çerçevede terörizme karşı mücadele ve dayanışma konusunda irade beyanında bulunulmasını istediğini bildirdi. 
     Terörizme karşı mücadele konusunda daha önce alınmış kararların daha sağlıklı uygulanması gerektiği üzerinde duran komisyon, AB bünyesinde ortak sabıka zabıtları ve veri bankaları oluşturulması, terör örgütleri listesine alınacaklara ilişkin kararların oybirliğiyle değil, oyçoğunluğuyla verilmesi, bu listenin gizli tutulması gibi öneriler getirdi. 
     Komisyon yetkilileri, terör örgütleri listesi çerçevesinde, 11 Eylül'den bu yana, AB ülkelerinde 100 kadar banka hesabında 1,6 milyon euro dondurulduğunu bildirdiler. 
     Üye ülkelerin polis, istihbarat ve güvenlik servisleri arasında ''koordinasyon mekanizması'' kurulmasını da öneren AB Komisyonu, AB Konseyi'nin terörizme karşı kararlı bir tavır yansıtması çağrısında bulundu. 
     
</TEXT>
</DOC>
