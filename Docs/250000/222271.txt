<DOC>
<DOCNO> 222271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonspo14.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun Galatasaray 99 yılının en sıkıntılı 2 senesini geçirdi... 
</HEADLINE>
<TEXT>

     Galatasaray Kulübü başkan adayı Mehmet Cansun, kendisine göre sarı kırmızılı kulübün, geride kalan 99 yıllık tarihindeki en sıkıntılı 2 senesini geçirdiğini söyledi. 
     ''Herşey Galatasaray İçin Platformu''nun Swiss Otel'de düzenlediği toplantıda konuşan Cansun, 2 yılda kulübün net borç artışının 72 milyon doları bulduğunu ifade ederek, ''Bunun 56 milyon doları bankalara yapılmıştır. Biz 2001 yılı gibi Türkiye'de bankaların battığı, insanların işsiz kaldığı bir dönemde bu borçları asgariye indirdik. Şimdi ise Galatasaray'ın 2007 yılına kadar tüm alacakları temlikli. Eğer ekonomideki iyiye gidiş de yaşanmasaydı, Galatasaray çok daha kötü günler yaşayacaktı'' diye konuştu. 
     Başkan Özhan Canaydın'ın bir önceki seçimlerin başında vaad ettiği şeylerin hiçbirini yerine getiremediğini öne süren Cansun, ''Dünyada bir kişi verdiği tahaütlerin hiçbirini yapamıyorsa, yenedine ayrı göreve getirilmez. Ama başkanımız yine aday. Buyursun başımızın üzerinde yeri var. Gazetelere düşecek kadar Galatasaray'ı küçültmeye kimsenin hakkı yok'' dedi. 
     
     ADAY OLMA NEDENİ 
     Cansun, Galatasaray Kulübü başkanlığına aday olmasının 2 ana nedeni olduğunu kaydederek, ''Galatasaray'ın 100. kuruluş yılına girdiği bir dönemde başka bir şekilde yönetilmesi gerektiğine inanıyorum. Ayrıca Galatasaray'ın bu mali yapısı ve içinde bulunduğu ortamdan daha kötü günlere sürüklenmesinden korkuyorum'' şeklinde konuştu. 
     
     ''2 AYRI MALİ KAYNAĞIM VAR'' 
     Galatasaray'ın mutlaka yeniden borç yapılandırma mecburiyeti olduğunu anlatan Cansun, şunları söyledi 
     ''Bununla ilgili bankalarla öngörüşme yapıldı. Allahtan Galatasaray olarak hala itibarımızı koruyoruz. Kimse kapıdan çevirmedi. 2 ayrı kaynaktan 60 milyon doların üzerinde kaynak sözü aldım. Birincisi ABD Sosyal Sigortalar fonundan 43 veya 45 milyon dolar, diğeri de bir arkadaşımızın kişisel garantisi ile bir Hollanda bankasından 20 milyon dolar kredi. İkisi de 15 yıl vadeli. Bir önceki dönemimde 63 milyon dolar borç ve taahhüt ödedik. Ama şimdi kemer sıkarak bile, böyle bir şansımız yok. Taze kaynak yaratma mecburiyetimiz var.'' Başkan Canaydın'ın kulübün 140 trilyon lira borcu olduğu yönünde yaptığı açıklamalara da tepki gösteren Cansun, '' Futbolcular artık Galatasaray'a gelmek istemiyor diyorlar. Biz hiçbir müessese sahibinin Ben battım dediğini duydunuz mu Ondan sonra kim size güvenir kredi verir ve takımınızda oynamaya gelir Bizim dışımızda Türkiye'de bu kadar büyük başarılara imza atmış kulüp var mı Galatasaray markası çok önemli. Bu markayla para kazanmamamıza imkan yok'' diye konuştu. 
     
     ''BASKETBOL VE VOLEYBOL ÖNCELİKLİ'' 
     Mehmet Cansun, amatör şubelerde basketbol ve voleybola öncelik vereceklerini ifade etti. 
     Yeni gelecek yönetimin yürürlükteki sponsorluk yasasıyla daha şanslı olduğunu dile getiren Cansun, ''Seçimden biz galip çıkarsak, basketbol ve voleybol için birer şirket kurup, sermayelerini de kulüp kasasından değil, cebimizden ödeyerek çalışmaları başlatacağız'' dedi. 
     
     ''ALİ SAMİ YEN'E DÖNECEĞİZ'' 
     Cansun, yeni dönemde yönetime gelmeleri halinde Ağustos ayından itibaren Ali Sami Yen Stadı'na döneceklerini açıkladı. 
     Ali Sami Yen Stadı'nın kendileri için en önemli konu olduğunu ifade eden Cansun, şöyle devam etti 
     ''Ali Sami Yen Stadı'na dönerken de eski açığı yıkıp, inşaata başlamış olacağız. bu konuyla ilgili 2 ayrı görüşümüz var. İlki 1 yıl Ali Sami Yen Stadı'nda oynayarak, tüm eksiklikleri giderilmiş Atatürk Olimpiyat Stadı'na dönmek ve stat inşaatının bitirilmesini beklemek. Diğeri ise stadı tribün tribün yıkarak bir daha geri dönmemek üzere maçlarımıza devam etmek. Ağırlık olarak da 2. seçenek ön planda. Bunu beceremezsek, artık hiçbirşeyi beceremeyiz. Yeni Ali Sami Yen Stadı projesinin Galatasaray'da artık kanayan yara olma dönemi bitirilmeli.'' 
     
     TEKNİK DİREKTÖR KONUSU 
     Cansun, Fatih Terim'den boşalacak teknik direktörlük için sözlü olarak bir hocayla anlaştığını söyledi. 
     Teknik direktör ismi vermekten kaçınan Cansun, teknik direktör Terim'i getirirken, başkan Canaydın'ın sarfettiği ''Gönüllerdeki teknik direktörü getiriyorum'' sözüne atıfta bulunarak, ''Gönüllerdeki olur mu olmaz mı bilmiyorum. Ama mutlaka dünyaca kabul edilmiş, isim olarak ciddi ağırlığı olan ve iyi oyuncular gelmeyi reddetti dedirtmeyecek bir hoca olacak. Daha 1-2 ay açıklayamam. Çünkü sözlü olarak anlaşma yapmış olduğum teknik direktörün kontratı hala sürüyor'' dedi. 
     Galatasaray Futbol Takımı'nın 3 üst düzey futbolcuya ihtiyacı olduğunu da dile getiren Cansun, ''2 oyuncumuz var. Biri çok genç ve gelecek vaad eden bir isim. Tabii ki önemli olan ekip olabilmek. 11 yıldızı yan yana dizseniz hiçbirşey olmaz. Sevgi ve saygı olmalı. İstanbulspor buna en güzel örnek. Çok daha az para harcayarak Türkiye'de şampiyon olur, Avrupa'da da üst turlarda mücadele ederiz. Hedefim 100. yılımızı Ali Sami Yen Stadı'nda kutlamak ve 100. yılda şampiyonluk elde etmek'' şeklinde konuştu. 
     
     KADRODIŞI KALAN FUTBOLCULAR 
     Kadro dışı bırakılan futbolcularla ilgili yöneltilen bir soruya, özellikle Bülent Korkmaz'ı ön plana çıkararak yanıt veren Cansun, ''Bülent çok kıymetli bir oyuncumuz. Böyle bir insanın çok vahim hatalar bile yapmış olsa, bu şekilde uzaklaştırılması çok acı. 12 yaşında Galatasaray'a girmiş biri rencide edilmemeli'' derken, seçim öncesi 5 başkan adayının çıkması ile ilgili olarak da ''Ben 3'ten fazla aday hatırlamıyorum. Alp Yalman, Turgay Kıran ve Yılmaz Toköz ile görüştüm. Herhalde bir uslup farklılığı var. Buna yönetim farklılığı da diyebiliriz. Henüz birleşme yönünde birşey başaramadık'' dedi. 
     Mehmet Cansun, yönetim kurulu aday listesini de 16 Mart Salı günü açıklayacağını da sözlerine ekledi. 
     ''Herşey Galatasaray İçin'' Platformunun tüm başkan adaylarını davet ederek gerçekleştirdiği toplantıya Özhan Canaydın, Turgay Kıran ve Yılmaz Toköz katılmayacaklarını bildirdi. 
     Bu arada yaklaşık 200 kongre üyesinin katıldığı toplantıda, giriş ücreti olarak 35'er milyon lira alındı. 
     
</TEXT>
</DOC>
