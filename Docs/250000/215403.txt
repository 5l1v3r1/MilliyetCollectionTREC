<DOC>
<DOCNO> 215403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/yasam/yas07.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da 'taşımalı eğitim' 
</HEADLINE>
<TEXT>

      ŞEYHMUS ÇAKAN Mardin 
   
   Mardin'in Derik ilçesine bağlı 20 haneli Dede Köyü'nde okul olmadığı için üç kilometre uzaklıktaki Altınsu Köyü İlköğretim Okulu'na devam eden 20 öğrenci, Şahvelat Nehri'ni velilerinin sırtında ya da kucağında geçerken büyük tehlikeler yaşıyor. Bir süre önce babası Abdurrahman Köse suya düşürünce boğulma tehlikesi geçiren Hasan Köse, köylülerin yardımıyla kurtarılırken, sol kolu kırılmış. Köye okul yapılması başvurularına yanıt alamadıklarını kaydeden Abdurrahman Köse, "Aşırı yağmurlu havalarda çocukları nehirden geçirmemiz zorlaşıyor. Bazen günlerce okula gidemiyorlar" dedi. Okumak istediklerini, ancak nehirden geçerken çok korktuklarını söyleyen öğrenciler de, sorunlarına çözüm bulunmasını istedi. Köydeki iki eşeği de öğrencileri nehirden geçirmek için kullandıklarını söyleyen vatandaşlar, çocuklarını okutmak için her türlü riske girdiklerini belirtti. 
   
   
</TEXT>
</DOC>
