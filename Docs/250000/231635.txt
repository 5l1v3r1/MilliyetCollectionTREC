<DOC>
<DOCNO> 231635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun63.html </URL>
<DATE> 2004/04/15/ </DATE>
<TIME> 22.59 </TIME>
<AUTHOR>  </AUTHOR>
<HEADLINE>
ABD, Irak'taki 20 bin askerinin görev süresini 3 ay uzattı 
</HEADLINE>
<TEXT>

     ABD, koalisyon güçlerine karşı saldırıların aybaşından beri arttığı Irak'ta bulunan yaklaşık 20 bin Amerikan askerinin görev süresini uzattı. 
     ABD Savunma Bakanı Donald Rumsfeld, Pentagon'da düzenlediği basın toplantısında, halen Irak'ta görev yapan 20 bin askerin görev süresini uzatma kararı aldıklarını söyledi. 
     Irak'taki Amerikan güçlerinin komutanı General John Abizaid'in, Irak'ta bugünkü güvenlik durumu nedeniyle askeri kapasitenin güçlendirilmesi talebinde bulunduğunu belirten Rumsfeld, bu talebi kabul ettiğini kaydetti. 
     Donald Rumsfeld, ''Irak'ta geçen hafta verdiğimiz kadar kayıp vereceğimizi hiç düşünmemiştim'' diye konuştu. 
     Bu kararın Amerikan birliklerinde şu anki rotasyonun dondurulduğu anlamına gelmediğini belirten Rumsfeld, ''dönmesi gereken yaklaşık 20 bin askerin bir süre daha Irak'ta kalacağını, diğer birliklerin eve dönmeyi sürdüreceğini'' kaydetti. 
     Rumsfeld, ''Irak'ta ek ihtiyaç oluşursa, General Abizaid tarafından öngörülen 90 günlük sürenin sonunda, bu askerleri diğer birliklerle değiştirmeyi düşündüklerini'' belirtti. 
     Aybaşından beri Irak'taki şiddet olaylarında 80'den fazla Amerikan askeri öldürüldü. ABD'nin Irak'ta şu an 135 bin askeri bulunuyor. 
     
     Şiddet olayları 
     Irak'taki şiddet olaylarına da değinen Rumsfeld, ''küçük bir çetenin 25 milyon Iraklı'nın kaderini belirlemesine izin verilmeyeceğini'' söyledi. 
     Rumsfeld, ''Iraklı Şii lider Mukteda Sadr'ın ayaklanma başlatma girişimini başarısızlığa uğratmak üzere olduklarını'', Felluce ve Irak'ın güneyindeki durumun kontrol altında olduğunu belirtti. 
     
</TEXT>
</DOC>
