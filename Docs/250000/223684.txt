<DOC>
<DOCNO> 223684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun17.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayvan Devlet Başkanı'nın durumu iyi... 
</HEADLINE>
<TEXT>

     Tayvan Devlet Başkanlığı Genel Sekreteri Chiou I-jen, Devlet Başkanı Chen Shui-bian ile Devlet Başkan Yardımcısı Annette Lu'nun durumunun iyi olduğunu açıkladı. 
     Chiou, düzenlediği basın toplantısında, kurşunla yaralanan Chen Shui-bian ve Annette Lu'nun bilincinin yerinde olduğunu ve hayati tehlikeleri bulunmadığını söyledi. 
     Chiou, Tainan'da konvoyları ilerlerken Chen'in karnından, yardımcısının da sağ dizinden yaralandığını söyledi. 
     Devlet Başkanı Chen'in halka sükunet çağrısı yaptığını belirten Chiou, seçimlerin yapılacağını kaydetti. 
     Chiou, ''Seçim yasasına göre, bir devlet başkan adayı ölmedikçe seçim devam edecek'' dedi. 
     Chen ve Lu'nun, seçim kampanyasının son gününde kurşunla yaralandığı açıklanmıştı. Tayvan televizyonları, önce olayın havaifişekler nedeniyle olduğunu duyurmuştu. 
     Tainan'daki olayın suikast girişimi olup olmadığı bilinmiyor. 
     
</TEXT>
</DOC>
