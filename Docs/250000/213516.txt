<DOC>
<DOCNO> 213516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun39.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, Şaron'un kararını memnuniyetle karışladı... 
</HEADLINE>
<TEXT>

     Fransa, İsrail Başbakanı Ariel Şaron'un Gazze Şeridi'deki 17 Yahudi yerleşim biriminin boşaltılmasına ilişkin kararını memnuniyetle karşıladığını bildirdi. 
     Dışişleri Bakanlığı sözcüsü Herve Ladsous, düzenlediği basın toplantısında, ''Bu karar, eğer yerine getirilirse, doğru yönde atılmış bir adım olacak'' dedi. 
     Uluslararası topluluğun Filistin toprakları içindeki Yahudi yerleşim birimlerinin boşaltılmasını uzun zamandır talep ettiğini belirten sözcü, bu konunun BM, AB, Rusya ve ABD'nin desteklediği ''yol haritası''nın da önemli unsurlarından biri olduğunu ifade etti. 
     Ladsous, ''İsrail'i bu kararını en kısa zamanda uygulamaya teşvik ediyoruz. Karşılıklı jestler barış planının hayata geçirilmesini ve sorunun çözülmesini hızlandıracaktır'' dedi. 
     Sözcü, İsrail Cumhurbaşkanı Moşe Katsav'ın 16-20 Şubat tarihlerinde Paris'e yapacağı resmi ziyaret sırasında, Cumhurbaşkanı Jacques Chirac'ın Fransa'nın bu konudaki tavrını bir kez daha gündeme getireceğini söyledi. 
     
</TEXT>
</DOC>
