<DOC>
<DOCNO> 224040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy13.html </URL>
<DATE> 2004/03/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
CHP'nin Sincan'daki seçim bürosuna saldırı... 
</HEADLINE>
<TEXT>

     CHP Sincan Belediye Başkan Adayı Feyzi Ünal'ın kullandığı seçim bürosuna sabaha karşı taşlı saldırıda bulunuldu. 
     CHP Sincan İlçe Başkanı Musa Toprak, AA muhabirine yaptığı açıklamada, dün gece saat 04.00 sıralarında Tandoğan Mahallesi'ndeki seçim bürosuna kimliği henüz belirlenemeyen kişi ya da kişilerce saldırıldığını belirtti. 
     Seçim bürosunun camlarının kırıldığı olayda, afişlerin de yırtılarak yere atıldığını belirten Toprak, emniyet yetkililerinin konuyla ilgili soruşturma başlattığını kaydetti. 
     Fatih ile Gaziosmanpaşa mahallelerindeki cadde ve sokaklara astıkları seçim afişleri ve bayraklarının da dün akşam yerlerinden sökülerek, yok edildiğini ifade eden Toprak, ''Bizi sokak kavgasına çekmeye çalışıyorlar, ama biz barıştan yanayız. Bu oyuna gelmeyiz'' dedi. 
     
</TEXT>
</DOC>
