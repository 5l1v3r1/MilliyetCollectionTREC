<DOC>
<DOCNO> 231569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/yazar/tamer.html </URL>
<DATE> 2004/04/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
ABD Büyükelçisi Edelman, Kıbrıs için hala umutlu 
</HEADLINE>
<TEXT>

      Cumhuriyet'in 100. yılı olan 2023'te, Türkiye'yi sadece bulunduğu coğrafyada değil, dünyada da önde gelen güçlü bir devlet yapmak... 
   Bu yıl üçüncüsü düzenlenecek Forum İstanbul'un kendisine koyduğu hedef bu. Yürütme Kurulu Başkanı Yavuz Canevi, 6 - 7 Mayıs'ta İstanbul'da toplanacak Forum İstanbul 2004 için "Amacımız bu hedef doğrultusunda ülkemizin ve kısmen de dünyanın önde gelen bilim adamlarını, bürokratlarını, iş ve kültür dünyasının liderlerini Türkiye'nin bugünü ve yarınıyla ilgili orta ve uzun vadeli düşünmeye yönlendirmek, öneriler geliştirilmesini sağlamak" diyor. Ne var ki hem yılların biriktirdiği, hem de konjonktürel sorunlarla yüklenmiş Türkiye'deki yoğun gündem, biraz soluklanıp uzun vadeli stratejiler belirlemeye pek fırsat vermiyor. 
   
   Bir teselli ver 
   Kıbrıs'tan Genelkurmay Başkanı'nın açıklamasına, önceki gün yaşanan sıcak gelişmelerin akşamında Forum İstanbul 2004' ün tanıtım toplantısında ABD'nin Ankara Büyükelçisi Eric Edelman'ı dinlemek için Swissotel'de bir araya gelenlerin durumu da farklı değildi. Neredeyse salona her girenin yüzünden düşen bin parçaydı. Kimi Genelkurmay Başkanı Hilmi Özkök'ün Kıbrıs'la ilgili açıklamalarını yorumlamaya çalışıyor, kimi mali piyasalardaki son hareketlenmeyi değerlendirerek, siyasete endekslenmiş ekonomimizde balayı döneminin sona erdiği endişesini taşıyor, kimi CHP üst yönetiminden istifa eden Kemal Derviş'e "Tam da gününü buldu " diye kızıyor, kimi ekonomide balayı dönemi sona mı erdi diye endişe ediyordu. Ama güne damgasını vuran, komünist AKEL Partisi'nin sürpriz "hayır" kararıydı. Kıbrıs Rum kesiminin referanduma evet deme olasılığının sıfıra indiği görüşü ağır basıyor, bu durumda AB'den müzakere tarihi alınamayacağı hesapları yapılıyordu. 
   
   Büyükelçinin umudu 
   Büyükelçi Edelman'ın bu ortamda yaptığı konuşma, yüreklere su serpmiş olabilir. Zira son gelişmelere rağmen Edelman, Güney Kıbrıs'tan referanduma evet çıkabileceği umudunu taşıyor "Amerikan yönetimi yılbaşından beri Kıbrıs sorununun çözümü için yoğun çaba harcadı. Başkan Bush, Yunanistan'ın yeni Başbakanı Karamanlis'i tam 9 kez Kıbrıs için telefonla aradı. Dışişleri Bakanı Colin Powell, Yunan Dışişleri Bakanı'nı Bürgenstock'tayken 6 kez aradı. Bu kadar çabadan sonra..." 
   Edelman'ın bu sözleri masamızdakilere Genelkurmay Başkanı Hilmi Özkök'ün açıklamalarındaki "Kıbrıs treni New York'tan kalktı" cümlesini anımsattı. "Bu iş Washington'da bitmiş" yorumu yapıldı. Edelman, referanduma Rum tarafının hayır, Türk tarafının evet demesi halinde "yeni bir realite" ile karşı karşıya kalınacağının altını çizdi. Çünkü Türkiye, uluslararası camianın gözünde Kıbrıs sorununun çözümü için elinden gelen her şeyi yapan taraftı. Dinleyicilerin yorumu "Tayvan benzeri bir durum" oldu Devlet olarak tam tanınmamak, ama uluslararası ambargonun büyük ölçüde kaldırılması . 
   
   Beyaz Saray'ın sığınağı 
   Edelman, ABD - Türkiye ilişkilerinin bugün geldiği noktadan çok memnun. "Tezkerenin reddiyle gerginleşen ilişkilerin bu noktaya gelmesi, bir yıl önce hayal bile edilemezdi" görüşünde. Daha BM Güvenlik Konseyi bile karar almadan, Türk Hükümeti'nin Irak'a Barış Gücü gönderme önerisinin, Washington tarafından takdirle karşılandığını vurguladı. "Bu kararı izleyen günlerde İstanbul'da 5 gün arayla bombaların patlamış olması, Türkiye'nin de bu savaşta taraf olduğunu gösterdi" dedi. 
   Edelman'ı Forum İstanbul'un tanıtımında konuşmaya, diplomat olduğu dönemde tanışıp arkadaş oldukları Mehmet Ali Bayar ikna etmiş. Büyükelçiyi kürsüye davet ederken Bayar, Edelman'ın taa Baba Bush'un iktidar döneminden beri Dick Cheney'in yakın çevresinden olduğunu, hatta 11 Eylül'de uçaklardan dördüncüsü Beyaz Saray'ı vuramadan düşürüldüğünde Cheney ile çalışma halinde olduklarını, derhal birlikte Beyaz Saray'ın sığınağına inerek saatlerce orada baş başa kaldıklarını anlattı. 
   
      
   
</TEXT>
</DOC>
