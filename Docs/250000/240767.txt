<DOC>
<DOCNO> 240767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo43.html </URL>
<DATE> 2004/05/17/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Gürsoy Yıldıray'a teklif yaptık, düşünüyor... 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, transfer çalışmaları hakkında bilgi verirken, Yıldıray'dan, yaptıkları teklife cevap vermesini beklediklerini söyledi. 
     Yıldıray'ın, bonservisi elinde bir futbolcu olduğunu hatırlatan Gürsoy, ''Kendisine bir teklifte bulunduk, düşünüyor. Önder Turacı ile de görüştük, ancak kulübü Standart Liege sorun çıkartıyor'' dedi. 
     Ergun Gürsoy, transferde 5 yabancı oyuncu alacaklarını bir kez daha tekrarlarken, halen kadroda bulunan yabancı oyuncuları da bir şekilde anlaşarak göndereceklerini ifade etti. 
     Transferlerin, geçmişe oranla zorlaştığını kaydeden Gürsoy, ''Şimdi menajerler var ve kılı kırk yarıyorlar. Herkesi görevlendirdim, çalışmalar sürüyor. Halen kesinleşmiş bir şey yok'' diye konuştu. 
     Ergun Gürsoy, transferde gidecek oyuncuların kesinleştiğini de belirtirken, bunları resmi internet sitesi ''www.galatasaray.org''dan açıklayacaklarını sözlerine ekledi. 
     
</TEXT>
</DOC>
