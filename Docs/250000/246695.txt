<DOC>
<DOCNO> 246695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/guncel/gun04.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet onaylamış, doktor ne yapsın 
</HEADLINE>
<TEXT>


Bazı hastaların kalp kapakçığından ölmesi üzerine doktorlar, "Bakanlığın izni, SSK sözleşmesi vardı. Cerrah ne yapsın" dedi 

ŞÜKRAN ÖZÇAKMAK İstanbul 

Türkiye'de kullanılması yasaklanan TRI marka kalp kapakçığına referans veren doktorlardan bazıları, kapakçığın CE standardı taşıdığını, Sağlık Bakanlığı'nın izniyle ithal edildiğini, SSK ile de ihale sözleşmesi yaptığını belirterek, "Devletin kurumu onaylamışsa siz cerrah olarak ne yapabilirsiniz " dediler. 
"Öldüren kapakçıklar"a 5'i profesör 16 doktor referans vermişti. Referans veren doktorlardan bazılarının görüşleri şöyle 
Prof. Dr. Ahmet Hamulu "O dönemde Ege Üniversitesi'nde görevliydim. Ben o kapakçıkları görmedim ve kullanmadım. Kapakçığı Şifa Hastanesi'nde Prof. Ali Telli ve fakültede Anıl Bey takıyordu. Uludağ Üniversitesi Kalp Damar Cerrahi Anabilim Dalı doktorlarından arkadaşımız Serdar Ener, bize, 'Bursa'da bir ihale var. Bu kapakçığın sizin kliniğinizde kullanıldığına dair Bursa'ya hitaben bir yazı verir misiniz ' dediler. Ener'e el yazısıyla, 'kliniğimizde kullanılmıştır' belgesi verdik. Bu bizim tescilimiz değil, yalnızca kliniğimizde kullanılmıştır yazısıydı." Prof. Dr. Ali Telli "Bütün Türkiye düzeyinde yaklaşık 1500 kapakçık kullanıldı. Biz o dönem bir sorun görmedik. Belki o kapakçığın o serisinde hata vardı. O dönemde firma bize 'kullandığınız kapakçıkta sorun çıktı mı ' diye sordu biz de 'Hayır' dedik. Gerçekten sorun çıkmamıştı. Ama, kapakçıkta sorun çıktığı anda durumu bakanlığa bildirdik ve TRI kapak kullanımını kestik."Dr. Mehmet Uğur Es "Firma SSK ile protokolü gösteriyor, yayınlar ve referansları sunuyordu. 'Falan hocalar kullanıyor' denince siz de 'Peki öyleyse biz de takalım' diyorsunuz. O dönemde biz de birkaç kapakçık takmıştık. Devletin kurumu onaylamışsa siz cerrah olarak ne yapabilirsiniz "Prof. Dr. Suat Büke "Bu kapakçık yasal. Bakanlık, CE standardını yeterli sayıyor. Bu cihazın da CE standardı vardı." 
Bakanlık 14 Eylül 2003'ten sonra CE standardı taşımayan tıbbi cihazların ithaline izin vermiyor. Ancak TRI marka kapakçık da CE standardı taşıyordu. 


</TEXT>
</DOC>
