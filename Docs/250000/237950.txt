<DOC>
<DOCNO> 237950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas01.html </URL>
<DATE> 2004/05/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Eurovision fanları "görev başında"... 
</HEADLINE>
<TEXT>

     Organization Generaledes Amateurs de l'Eurovision OGAE adlı Eurovision fan kulüplerinin üyeleri, Abdi İpekçi Spor Salonu ve çevresindeki çalışmalar hakkında her ayrıntıyı izleyerek, internet sitelerinden dünyadaki diğer Eurovision meraklılarını bilgilendiriyor. Abdi İpekçi Spor Salonu'nun bahçesindeki alanda kendilerine ait bir çadırları bulunan kulüp üyeleri arasında, Türkiye Eurovision Fan Kulübü ile dünyanın 36 ülkesindeki kulüplerden üyeler yer alıyor. 
     Üyeler, basın mensuplarına bile kapalı olan provaları, Avrupa Yayın Birliği'nin EBU kendilerine gösterdiği anlayışla izleyebiliyor, bunun yanı sıra yarışmacıların basın toplantılarının da tümünü takip ediyor. 
     A.A muhabirine, OGAE hakkında bilgi veren Türkiye Eurovision Fan Kulübü Başkanı Aykut Berber, OGAE'nin 1986 yılında Finlandiya'da kurulduğunu, kulübün Türkiye biriminin ise 1996 yılında faaliyete geçtiğini anlattı. 
     Amaçlarının, Eurovision Şarkı Yarışması'nın hayranlarını bir araya getirmek ve sosyal aktivitelerde bulunmak olduğunu belirten Berber, fan kulüp üyelerinin bir kısmının ayrıca her yıl yarışmanın düzenlendiği ülkeye giderek, adaylarını desteklediklerini ve dünyanın değişik ülkelerindeki vatandaşlarını televoting oylamasına katılmaya çağırdıklarını ifade etti. 
     
     FAN'LARDAN ATHENA'YA ''TAVSİYE'' TOPLANTISI 
     Geçen yıl kulüp üyesi bir grubun Riga'ya gittiğini ve Sertab Erener'e şovunun daha başarılı olması için tavsiyelerde bulunduklarını anlatan Berber, bu yıl da Şubat ayında The Marmara Oteli'nde Athena grubuyla bir toplantı yaptıklarını söyledi. 
     Berber, şöyle devam etti 
     ''Amacımız, Türkiye'den katılacak sanatçılara yol göstermek. Sanatçı, Eurovision bakış açısıyla sahnede nasıl durmalı, nasıl dans etmeli, basın toplantılarında neler yapmalı gibi tecrübelerimizi aktarıp, ülkenin iyi bir derece almasına katkıda bulunmak. Biz kendimize profesyonel Eurovision seyircisi olarak bakıyoruz. O yüzden Athena'ya da koreografilerine ve şarkı söyleme tarzlarına yönelik önerilerimiz oldu. Tabii bunları uygulayıp uygulamamak onlara kalmış.'' Kendilerine göre Athena grubunun Türkiye için doğru bir seçim olduğunu da dile getiren Berber, ''Athena, çok sempatik bir grup. Ska türü müzik ilk kez Eurovision'da temsil ediliyor. Bu da bir avantaj. Ben, Türkiye ve Belçika'ya şans veriyorum birincilik konusunda. Ukrayna da çok güçlü'' diye konuştu. 
     
     GEÇMİŞTEN GÜNÜMÜZE TÜRK YARIŞMACILAR PARTİDE 
     Berber, 14 Mayıs Cuma akşamı ilginç bir parti düzenleyeceklerini de belirterek, Karaköy Liman Lokantası'ndaki partide, Türkiye'yi daha önce Eurovision Şarkı Yarışması'nda temsil eden Semiha Yankı'dan Ajda Pekkan'a ve Sertab Erener'e kadar pek çok sanatçının sahne alacağını söyledi. 
     Aykut Berber, sanatçıların yarışmada seslendirdikleri şarkıları bu kez Eurovision fanları için söyleyeceklerini sözlerine ekledi. 
     
</TEXT>
</DOC>
