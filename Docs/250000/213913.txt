<DOC>
<DOCNO> 213913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo18.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Çok gol pozisyonuna girdik ama atamadık... 
</HEADLINE>
<TEXT>

     İstanbulspor Teknik Direktörü Aykut Kocaman, Akçaabat Sebatspor'a 3-1 yenilmelerine rağmen oyuncularının çok iyi mücadele ettiğini belirterek, ''Oyuna hakimdik, çok gol pozisyonuna girdik ama atamadık'' dedi. 
     Kocaman, maçtan sonra yaptığı açıklamada soyunma odasında futbolcularını mücadelelerinden dolayı kutladığını ifade ederek, ''Oyunun hakimi bizdik. 8-9 gol pozisyonuna girdik, atamadık. Pozisyon bile yokken kalemizde 2 gol gördük. Rakibimiz kendi kalesini korumak için maça çıkmıştı. Ama fırsatları değerlendiremeyince kazanamadık'' diye konuştu. 
     Kocaman, oyuncularının mücadelesinin ilerisi için kendisine ümit verdiğini, bu tempoyu devam ettirip, topu 3 direğin arasından geçirmeyi başardıklarında çıkışa geçeceklerine inandığını söyledi. 
     Aykut Kocaman, İstanbulspor'a geri dönmesi ile ilgili bir soru üzerine, şunları söyledi 
     ''Köklü değişiklik olsun diye istifa etmiştim. Ancak hiçbir şey değişmedi. Hem oyuncularımla ruh birliği içinde olduğum için, hem de çok istediğim için geri döndüm. Ses getirsin diye istifa ettim ve bunda da başarılı olduk. Taşları yerinden oynatmak istemiştik. Kariyerim için büyük bir risk olmasına rağmen, geri gelip bıraktığım yerden devam etmeye karar verdim. Kamuoyunun tepkisi çok olumluydu. İstanbulspor'u yaşatmak için 1 kişi de olsa 10 bin kişi de olsa mücadele edeceğiz. Bu mücadelede olan insanlardan biri de benim. Bu sezonun simgesi olan sakallarımı, kümede kalmış, yol almış bir teknik adam olarak, sezon sonunda keseceğim.'' İstanbulspor Kulübü Başkanı Adnan Sezgin ise Aykut Kocaman'ın dönmesi ile ilgili olarak şöyle konuştu 
     ''Yoğun sıkıntılarımız vardı. Devre arasında kararına saygı gösterdik. İkinci yarıda İstanbulspor'u çok engebeli yollar bekliyor. Bu engelleri hep birlikte aşmak ve İstanbulspor'u yaşatmak adına hocamız, futbolcularımız ve benim isteğimle geri döndü. Onun istifası ile çok somut gelişmeler olmadı. Spordan Sorumlu Devlet Bakanımız Mehmet Ali Şahin ve federasyonumuzun katkıları var ama yeterli olmuyor. Artık gelirlerimizi artırıp, futbolcularımızın emeklerinin karşılığını vermek istiyoruz.'' İstanbulspor Kaptanı Saffet Akbaş ise takıma geri dönen Aykut Kocaman için oynadıklarını belirterek, ''Hocamıza galibiyet hediye etmek isterdik ama olmadı. Döndüğü için çok mutluyuz. Durumumuzda değişme yok, gidebileceğimiz yere kadar gideceğiz'' şeklinde konuştu. 
     Akçaabat Sebatspor Teknik Direktörü Mehmet Birinci ise maddi sıkıntılar içinde bulunan İstanbulspor'un, bunları sahaya yansıtmayarak iyi mücadele ettiğini belirterek, ''Ancak bizim de 3 puana ihtiyacımız vardı. Kazandığımız için mutluyuz'' dedi. 
     
</TEXT>
</DOC>
