<DOC>
<DOCNO> 229105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/dunya/dun01.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arka koltukta seks' yazarı Pulitzer aldı 
</HEADLINE>
<TEXT>

   ABD'nin prestijli basın ödülü Pulitzer'i daha önce arka koltukta seks deneyimini yazdığı için kovulan otomobil eleştirmeni Neil aldı 
      DIŞ HABERLER SERVİSİ 

   
   New York'taki Columbia Üniversitesi tarafından gazetecilik, edebiyat, drama ve müzik dallarında dağıtılan prestijli Pulitzer Ödülleri'ni kazananlar belli oldu. Ödül alanlar arasında, Ford Expedition marka arazi aracının arka koltuğunun "seks yapmaya elverişli" olduğunu anlattığı yazısı nedeniyle işten atılan bir otomobil eleştirmeni de var. 
   5 Pulitzer kazanan Los Angeles Times LAT gazetesinin muhabirlerinden Dan Neil, Pulitzer Ödülü alan ilk otomobil yazarı olarak tarihe geçti. Otomobiller konusundaki teknik uzmanlığını kültürel gözlemler ve esprilerle birleştirdiği yazılarıyla eleştiri dalında ödül alan Neil, Pulitzer tarihinde bir ilki gerçekleştirmenin yanı sıra ilginç geçmişiyle de dikkat çekiyor. Los Angeles Times'ta yazmaya başlamadan önce News Observer adlı bir gazetede otomobillerle ilgili yorum yazan Neil, Ford Expedition marka bir aracı "arka koltuğunda seks yapabilme konforuna" göre değerlendirdiği yazısının ardından gazeteden kovulmuştu. 
   "Herkes bunu yapıyor, peki neden kimse bu işi yapmak için en rahat aracın hangisi olduğunu söylemesin ki" diye düşünerek bu konuda bir yazı yazmaya karar veren ve söz konusu araçta bizzat seks yaparak aracın bu iş için yeterince geniş olduğunu yazan Neil, kovulduktan sonra da otomobil eleştirileri yazmaya devam ettiğini ve Pulitzer kazanan ilk otomobil muhabiri olmayı hayal ettiğini söyledi. Pulitzer alan diğer gazetecilerden bazıları şöyle 
   Yorum Miami Herald-Leonard Pitts 
   Fotoğraf Dallas Morning News - David Leeson ve Cheryl Diaz Meyer 
   Araştırmacı gazetecilik The Blade, Toledo, Ohio - Michael D. Sallah, Mitch Weiss ve Joe Mahr 
   Uluslararası habercilik The Washington Post - Anthony Shadid. Pulitzer kazananlara 10 bin dolar para ödülü veriliyor. 
   
   
</TEXT>
</DOC>
