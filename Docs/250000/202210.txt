<DOC>
<DOCNO> 202210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun46.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan seçim sonuçlarından memnun... 
</HEADLINE>
<TEXT>

     Yunanistan Dışişleri Bakanlığı sözcüsü Panos Beglitis, KKTC'de dün yapılan seçimlerin sonuçlarının Türkiye, uluslararası toplum, AB ve BM için güçlü bir siyasi mesaj oluşturduğunu söyledi. 
     Beglitis, yaptığı basın toplantısında, seçimin, Kıbrıs Türklerinin çoğunluğunun Annan planı temelinde çözüm ve yeniden birleşmiş bir Kıbrıs'ın AB bünyesi içinde yer alması arzusunu taşıdıklarını gösterdiğini savundu. 
     KKTC'yi ''işgal altındaki topraklar'' diye niteleyen Beglitis, ''İşgal altındaki topraklarda oylama sürecinin sonuçları yeni bir siyasi gerçeklik yaratmıştır ve bu siyasi dinamik hiç kimse tarafından gözardı edilemez'' dedi. 
     Atina ile Rum Yönetimi'nin sürekli temas halinde gelişmeleri değerlendirdiklerini de açıklayan Beglitis, Annan planı temelinde adil ve kalıcı bir çözüm için müzakerelerin en kısa zamanda tekrar başlamasını ümit ettiğini söyledi. 
     
     PROTOPAPAS'IN AÇIKLAMASI 

     Yunanistan hükümet sözcüsü Hristos Protopapas da, Atina'nın ''işgal topraklarındaki seçim sonuçlarını tatmin edici bulduğunu'' söyledi. 
     Protopapas, yaptığı basın toplantısında, bu sonuçların KKTC Cumhurbaşkanı Rauf Denktaş'ın izlediği politikaya ''bir kınama mesajı'' niteliğini taşıdığını öne sürdü. Protopapas, ''Bu sonuçlar aynı zamanda bir barış, uzlaşma ve Kıbrıs'ın tekrar birleşmesi için çağrı niteliği taşıyor. Türkiye, şimdi BM kararları çerçevesinde ve Annan planı temelinde bir çözüme yönelik müzakerelerin başlatılmasına yönelik bir politika uygulamak için tüm olanaklara sahiptir'' dedi. 
     
     YUNAN BASINI 

     Bu arada, Yunan basını, KKTC muhalefetinin iktidar partilerinden daha fazla oy aldığı seçimin, ancak ''yarım zafer'' olarak nitelenebileceğini yazdı. 
     Sonuçların KKTC Cumhurbaşkanı Rauf Denktaş'a ''tokat'' niteliği taşıdığını savunan gazeteler, seçim sistemi nedeniyle muhalefetin iktidar partilerinden daha fazla oy almasına rağmen parlamentodaki sandalyelerin yarı yarıya paylaşıldığını kaydettiler. 
     Kıbrıslı Türklerin açık bir biçimde mevcut durumu kabul etmedikleri mesajını verdiklerini öne süren Yunan basını, Cumhurbaşkanı Denktaş'ın seçim sonuçlarına rağmen ''kurumsal silahları'' elinde tuttuğunu ve bundan sonraki gelişmeler için anahtar niteliği taşıdığını da vurguladı. 
     Gazeteler, Cumhurbaşkanı Denktaş'ın en çok oyu alan CTP lideri Mehmet Ali Talat'a hükümeti kurma görevini vermemesi halinde Ankara'nın tavrının ne olacağının bilinmediğini, ancak ortada bir siyasi kriz olasılığı bulunduğunu öne sürdüler. 
     

     
</TEXT>
</DOC>
