<DOC>
<DOCNO> 235005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur07.html </URL>
<DATE> 2004/04/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İlçe olmadan kaymakamlık binası yaptırılmıştı... 9 yıldır çürüyor... 
</HEADLINE>
<TEXT>

     Yozgat'ın Esenli Beldesi'nde, bir işadamı tarafından, ilçe olma umuduyla 9 yıl önce yaptırılan kaymakamlık binası çürümeye başladı. 
     AA muhabirinin edindiği bilgiye göre, Gelingüllü Barajı suları altında kalan ve yerleşim yeri değiştirilen Esenli Beldesi'nin ilçe olabilmesi için 1990 yılından itibaren kampanya başlatıldı. Kampanyayı broşürler bastırarak başlatan işadamı Bilal Şahin, 1995 yılında 4 dönümlük alana 3 katlı kaymakamlık binası yaptırdı. Binanın bahçesine ise Atatürk Anıtı ve Saat Kulesi yerleştirildi. 
     Esenli Beldesi, ilçe olamayınca, kaba inşaatı tamamlanan bina çürümeye ve duvarları yıkılmaya başladı. 
     Esenli Belediye Başkanı Salih Aplak, işadamı Bilal Şahin tarafından yaptırılan kaymakamlık binası için o günün değerleriyle 35 milyar, Saat Kulesi'ne 20 milyar ve Atatürk Anıtı'na 5 milyar lira harcandığını söyledi. 
     Aplak, 5 bin 345 nüfuslu beldenin ilçe olabilmesi için çevredeki köylerin mücavir alan içerisine alınabileceğini belirterek, ''Gelingüllü Barajı, Yozgat'ın turizm merkezlerinden biridir. Belediye olarak konut için 3 bin 700 parsel ürettik. Umudumuzu yitirmedik, bir gün ilçe olacağımıza inanıyoruz'' dedi. 
     
</TEXT>
</DOC>
