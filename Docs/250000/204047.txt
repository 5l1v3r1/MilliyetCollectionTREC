<DOC>
<DOCNO> 204047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/ekonomi/eko06.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tafneft Evet, Tüpraş'a talibiz 
</HEADLINE>
<TEXT>

   Tüpraş'a teklif veren Efromov'un arkasında Tafneft'in bulunduğu doğrulandı. Tafneft, Tüpraş'ı almak için görüştüğünü ilk kez açıkladı 
   CENK BAŞLAMIŞ Moskova 
   
   Özelleştirme kapsamındaki Tüpraş'a teklif veren iki şirketten biri olan Efromov Kautschuk'un arkasında Rus petrol devi Tatneft'in bulunduğu ortaya çıktı. 
   Tatneft Başkanı Şefakat Tahauddinov, Tüpraş'ın hisselerinin yüzde 65.76'sını almak istediklerini ilk kez açıkladı. Tahauddinov, ihaleye yurtdışı merkezli Türk şirketleri ve Ortadoğu kökenli bazı şirketlerin oluşturduğu konsorsiyumla katıldıklarını söyledi, ancak daha ayrıntılı bilgi vermedi. Tatneft Başkanı, ihalenin kesin sonucunun 2004 yılı başlarında açıklanacağına inandığını belirtti. 
   Rusya Federasyonu'na bağlı Tataristan Özerk Cumhuriyeti'nin petrol şirketi olan Tatneft, Tüpraş'la imzaladığı anlaşma uyarınca Türkiye'ye yılda ortalama 2. 4 milyon ton petrol satıyor. Tatneft'in yıllık üretimi ise 25 milyon ton civarında. 
   
   
</TEXT>
</DOC>
