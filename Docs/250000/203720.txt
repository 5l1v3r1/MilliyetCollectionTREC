<DOC>
<DOCNO> 203720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko25.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları düşmeye başladı... 
</HEADLINE>
<TEXT>

     Uluslararası piyasalarda ham petrol fiyatları bugün, son dokuz ayın en yüksek düzeyine ulaştıktan sonra gerilemeye başladı. 
     Londra Petrol Piyasası'nda, Brent türü Kuzey Denizi ham petrolünün vari fiyatı, 41 sent gerileyerek 29.64 dolara indi. New York Petrol Piyasası'ndaki ABD ham petrolünün vadeli varil fiyatı da 39 sent azalarak 32.63 dolara geriledi. 
     Petrol fiyatlarının gerilemesinde, 1 Ocak itibarıyla Petrol İhraç Eden Ülkeler Örgütü OPEC'in başkanlığına devir alacak olan Endonezya Petrol Bakanı Purnomo Yusgiantoro'nun, petrol fiyatlarının çok yüksek olduğunu ifade etmesi de etkili oldu. 
     Uluslararası ham petrol fiyatları, özellikle geçen haftasonu kapanışta, Irak Savaşı'ndan bu yanaki en yüksek düzeyine ulaşmıştı. 
     
     Libya'dan ABD'ye Şirketler geri dönsün.. 
     Libya Dışişleri Bakanı Muhammed Abdurrahman Şalgam, ülkesinin kitle imha silahları programından vaz geçmesi üzerine ABD'nin kendilerine uyguladığı yaptırımları kaldırmasını ve bunun sonucunda ABD şirketlerinin Libya pazarına geri dönmesini umduklarını söyledi. 
     Ülke olarak şu anda günde 1.5 milyon varil düzeyinde olan petrol üretimini 2020 yılında 3 milyon varile çıkartmayı hedeflediklerini ve bunun için yabancı yatırımlara ihtiyaç duyduklarını belirten Şalgam, ''ABD'nin Libya'da petrol avantajları var. ABD şirketlerini geri dönmek için ikna etmeye çalışacağız'' dedi. 
     ABD'nin Libya'dan petrol ihracının yasaklanmasını da içeren ambargosunun uygulamaya girdiği 1986 yılına dek, bu ülkede Marathon Oil, Amerada Hess, ConocoPhillips Oasis Grup adlı tek bir konsorsiyum çatısı altında ve Occidental Petroleum ile Grace Petroleum olmak üzere 5 ABD petrol şirketi faaliyet gösteriyordu. 
     Bunlardan Oasis Grup, Libya hükümetinden 2005 yılına dek geçerli olan petrol arama izninin uzatılmasını istemiş ve bu iznin Libya'da çalışması serbest olan başka firmalara kiralanmayacağına ilişkin güvence vermişti. 
     Libya'da Fransız, İspanyol, Alman, İtalyan ve Avusturyalı petrol şirketlerinin faaliyetleri kesintiye uğramamıştı. 
     
</TEXT>
</DOC>
