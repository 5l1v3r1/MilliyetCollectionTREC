<DOC>
<DOCNO> 203174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun20.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç alkole çare arıyor... Trafik kazaları bile arttı 
</HEADLINE>
<TEXT>

     İsveç'te, alkollü içki tüketimiyle birlikte ölümlerin ve trafik kazalarının da artması üzerine, alkole karşı mücadele planı gündeme geldi. 
     Devlet Halk Sağlığı Enstitüsü, ''Alkolün zararlarını önlemek için ulusal eylem planı'' hazırlanması amacıyla bir rapor hazırladı. Raporda, alkole başlama yaşının 13-14'e kadar düştüğüne dikkat çekildi. 
     Rapor hazırlanırken, İsveç'te 1998-2002'deki alkollü içki tüketimi araştırıldı. Karayolları ve Adli Tıp Kurumu raporlarını da inceleyen uzmanlar, alkol tüketiminin artmasıyla ülkede trafik kazalarında artış olduğunu saptadı. Alkol komasından hastaneye yatanların ve bu nedenle ölenlerin de arttığına dikkat çekilen raporda, alkole başlama yaşının 13-14'e kadar düştüğü kaydedildi. 
     Araştırma sonuçlarını değerlendiren Devlet Halk Sağlığı Enstitüsü Başkanı Gunnar Aogen, ''önlemlerin gecikilmeden alınması gerektiğini'' söyledi. 
     Raporda, alkol bağımlısı kadınların sayısında 1998 yılına göre yüzde 150 oranında artış olduğuna dikkat çekildi. 47 sayfalık raporda, 57 ile 75 yaş arasındaki kadınların daha çok alkollü içki kullandığı kaydedilirken, İsveç halkının yüzde 15.4'ünün alkol bağımlısı olduğuna yer verildi. 
     Rapor ile İsveç'te şu andaki durumun tespit edildiği belirtilirken, alkol bağımlılığının azaltılması için alınması gereken önlemlerle birlikte kapsamlı raporun önümüzdeki günlerde açıklanacağı kaydedildi. 
     
</TEXT>
</DOC>
