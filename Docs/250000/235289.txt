<DOC>
<DOCNO> 235289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo16.html </URL>
<DATE> 2004/04/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Şahin KKTC'ye uygulanan sportif ambargo büyük ölçüde kalkacak... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, KKTC'nin sportif ambargonun kalkması için referandum sonrasında önemli bir imkan elde ettiğini belirterek, ''KKTC'ye spor alanında uygulanan uluslararası ambargo, önemli ölçüde ortadan kalkacak'' dedi. 
     Avrupa Halter Şampiyonası'nda takım halinde birinci olan bay ve bayan milli sporcuları kabulünde konuşan bakan Şahin, ''Türkiye Cumhuriyeti ve KKTC, referandum bağlamında başarılı bir dış politika çizgisi ortaya koymuştur ve uluslararası alanda takdir toplamıştır. Ancak konu burada bitmiyor. Yapılacak diplomatik temaslar sonucu belli edecek. Dışişleri Bakanlığı, KKTC hükümetiyle birlikte gelişmelerle ilgili istişarede bulundu. Konu, Milli Güvenlik Kurulu ve Bakanlar Kurulu'nda da görüşüldü. Bu yıl sonu itibariyle, müzakere tarihi alabileceğimizi düşünüyorum. Avrupa Birliği'ne Mayıs ayı itibariyle üye olacak ülkelerden bazılarından, demokratik yapı itibariyle Türkiye hiç de geride değildir'' diye konuştu. 
     
     FUTBOLDA ŞAİBE İDDİALARI 
     Devlet Bakanı Şahin, ligin bitimine 3 hafta kala Türk sporuna ve futboluna gölge düşüren iddiaların ortaya atıldığını vurgulayarak, ''Spor asla şaibe kabul etmez. Herkes sorumluluk duymak zorundadır'' dedi. 
     Bakanlık olarak, denetim görevlerini titizlikle ve tarafsız olarak yerine getirme çabası içinde olduklarını ifade eden Şahin, ''İddia sahiplerine kapımız açık. Ligin bitimine az bir süre kala herkes konuşuyor. Herkesin 9 düşünüp 1 konuşması lazım. Yoksa sözünüzün esiri olursunuz. Hukuk sınırları dışına taşan nedenlerle bir şeyler oluyorsa denetim ve gözetim görevimizi anında yerine getiririz. Bazı konularda da Başbakanlık Teftiş Kurulu görevlendirilmiştir. Lig, üzerine gölge düşmeden, şaibesiz bir şekilde bitmelidir'' diye konuştu. 
     
     BİLGİLİ'NİN GÖREVİ BIRAKMASI 
     Bakan Şahin, Beşiktaş Kulübü Başkanı Serdar Bilgili'nin görevi bırakma kararı ile ilgili olarak, ''Bir futbol takımının taraftarının, kendi başkanına yönelik davranışları hepimizi üzdü'' dedi. 
     Bilgili'nin son derece iyi bir yönetici olduğunu ve Beşiktaş'ın Gençlik ve Spor Genel Müdürlüğü ile en az sorun yaşayan kulüp olduğunu vurgulayan Şahin, ''Bu, Bilgili yönetiminin başarısıdır. Göreve devamını dilerim, ancak kendi taktiridir'' diye konuştu. 
     Şahin, Sporda Şiddeti Önleme Yasa Tasarısı'nın Adalet Komisyonu'ndan çıktığını, TBMM'de yarın tekrar görüşmeye açılacağını söyledi. 
     
     ŞAMPİYONLARA ÖVGÜ 
     Avrupa Halter Şampiyonası'ndan, bayanlarda ve erkeklerde 16 altın, 11 gümüş ve 6 bronz madalya ile dönerek büyük bir başarıya imza atan milli takım sporcularını ve teknik heyetini kabul eden Şahin, ''Milletimize büyük duygular yaşattınız ve gururlandırdınız'' dedi. 
     Bir uluslararası şampiyonadan toplam 33 madalya ile dönerek bu alanda da bir rekora imza atıldığına dikkati çeken Şahin, ''Dünyanın en zor sporlarından birini yapıyorsunuz. Sizlerin daha da başarılı olması için elimizden gelen her şeyi yapacağız. Başbakan Recep Tayyip Erdoğan da Avrupa Şampiyonası'ndaki başarının ardından, sporcuların yeni ödül yönetmeliğinden yararlanması için talimat verdi. Bu konuda çalışma yapıldı. En kısa sürede başbakanımızın da katılımıyla ödül töreni yapılacak. Atina'da yapılacak Olimpiyat Oyunları'nda da benzer başarıyı getireceğinize inanıyorum'' diye konuştu. 
     Kabule katılan Gençlik ve Spor Genel Müdürü Mehmet Atalay da 16 altın, 11 gümüş ve 6 bronz madalyalık muhteşem bir tablo yaratan herkese sonsuz teşekkür ettiklerini belirterek, ''Türkiye'yi bu denli sevindirenleri alkışlıyorum'' dedi. 
     Halter Federasyonu Başkanı Kenan Nuhut ise hazırladıkları 4 yıllık planı harfiyen devam ettirdiklerini ve hedeflerinin tuttuğunu ifade ederek, ''Olimpiyatlarda en az 3 altın madalya bekliyoruz. Hükümetimizden, maddi ve manevi alanda ne gerekiyorsa aldık. Harcanan her kuruşu da hak ettik'' diye konuştu. 
     Milli sporcular, kazandıkları kupaları devlet bakanına sunarken, Şahin, bayan sporculara fular, erkek sporculara ise kravat hediye etti. 
     
</TEXT>
</DOC>
