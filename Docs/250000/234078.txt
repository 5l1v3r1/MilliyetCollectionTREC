<DOC>
<DOCNO> 234078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/toruner.html </URL>
<DATE> 2004/04/23/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Ucuz doların sonu 
</HEADLINE>
<TEXT>

   
   Şimdi dolar almanın zamanı. Daha önce bu sütunlarda tahmin ettiğimiz gibi Federal Reserve Bank baskılara dayanamadı. Amerika'da faiz artırımı için sonbahardaki seçimlerin beklenmeyeceği anlaşılıyor. Kaldı ki, Bush'un tekrar seçilmesi de risk altına girdi. 
   Amerikan bankaları da faiz artırımı için düğmeye bastı. Amerika'da kredi faizleri yükseltiliyor. Portföy müşterileri de pozisyonlarını değiştirmeye başladılar. Bu durumda, Amerika'da enflasyon ve bütçe açığı artacak, belki de tarihi yükseklikler yaşanacak. Son yıllarda gayrimenkul fiyatlarında yaşanan artış duracak, hatta fiyatlar düşebilir. Yeni gelecek başkan kim olursa olsun, vergileri yükseltecek. Zaten, mahalli idareler kendi vergilerini yükseltmişti. Ama, Başkan Bush merkezi idarenin aldığı vergileri düşürerek bir dengeleme sağlamaya çalışmıştı. Artık, durum değişmek zorunda. Durum yalnız Başkan Bush için değil, Bush politikasını onaylayan bizim gibi ülkeler için de değişecek. 
   Federal Reserve için güç günler başlıyor. Faiz artırımını zamana yayarak ve piyasayı hazırlayarak yapmak zorunda. Yapılacak bir hata, Başkan Bush'un seçim şansını tamamen yok edebilir. IMF de faiz artırımının yavaş yavaş yapılması ve az gelişmiş ülkelerde oluşacak riskin de göz önünde tutulması gereği konusunda Federal Reserv'i uyardı. 
   Amerika'da faiz artırımı ile birlikte, euro - dolar paritesi de düşecek, 1.15'in altına gerileyecek. Avrupa Merkez Bankası da baskılara dayanamayıp, faiz düşürmeye kalkarsa parite 1.05'in altına bile düşebilir. Bu durumda, şimdiki uluslararası şartlar korunursa, altın fiyatlarının da dolar karşısında düşmesini bekleyebiliriz. Ama, altın fiyatları Amerikan seçimlerinden sonraki ve faiz artırımının durduğu bir noktada tekrar yükselişe geçebilir. 
   Sonuçta, euro ile satış kontratları yapan ihracatçılar için parite zararı oluşacak. Avrupa'da mal fiyatları düşerken, Amerika'da yükselecek. Avrupalılar göreceli olarak zenginleşirken, Amerikalılar fakirleşecek. 
   Gelelim ülkemize. Bankalar bu durumda açık pozisyonlarını derhal kapatmalı. Yabancılar zaten tedbirleri almaya başladılar, borsadan da çıkıyorlar. Bu durumda, Borsa Endeksi'ndeki yükseliş durabilir, hatta zaman içinde düşüşler yaşanabilir. 
   Türkiye'de dolar fiyatları daha da artacak. Bu artışın yavaşlatılması, ani olmaması ve zamana yayılması için Merkez Bankası derhal tedbir almalı. Döviz alım ihalelerini kaldırıp, isteyen bankalara doğrudan döviz satmalı. Yeterli dövizi var. Merkez Bankası döviz rezervinin düşmesinden korkmadıkça, döviz krizi çıkmaz. Dolar fiyatlarının artması, euro fiyatlarını aynı oranda düşürmeyebilir. Bu da normaldir. Döviz fiyatlarının dengeli bir biçimde artması ekonomi için olması gereken bir gelişme. Bu dengesiz denge zaten sürdürülemezdi. 
   Bu durumda, bizde de faizler yükselecek. Merkez Bankası bir hata yapıp açık piyasa ve para piyasasında bankalardan borç aldığı Türk liralarını bankalara geri vermemek için faizleri aşırı yükseltmeye kalkarsa, kriz çıkarır. İşte o zaman, enflasyon hedefleri de altüst olur. Şimdiye kadar yapılanlar bir günde uçar gider. Bu dönemde, Merkez Bankası gerekirse IMF hedeflerini tutturmamaktan korkmamalı. Bir kez daha, "hedef krizi" yaşamak istemiyoruz. 
   İhracatçıya ise, gün doğdu. İthal malları pahalılaşacak. Dış ticaret dengemiz biraz düzelecek. Enflasyondaki düşüş duracak, hatta yükselme eğilimi görülecek. 
   Nihayet dengeler yerini buluyor. 
   
      
   
</TEXT>
</DOC>
