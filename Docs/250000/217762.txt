<DOC>
<DOCNO> 217762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo23.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli'den itiraf Papila kırmızı kartlarında haklıydı... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, ligin ikinci yarısında kendi sahalarında Samsunspor ile yaptıkları maçta siyah-beyazlı takımdan 5 oyuncuyu kırmızı kartla oyun dışına atan Cem Papila'nın kartlarında haklı olduğunu söyledi. 
     ''Işık Sigorta 11 Altın Adam Yarışması''nda Aralık ayının yöneticisi seçilen ve bugün düzenlenen törenle ödülünü alan Hüsnü Güreli, burada yaptığı açıklamada, Beşiktaş'ın devre arasında yeterli düzeyde çalışmadığını belirterek, ''Önce Antalya'daki büyük fırtına nedeniyle kamp yapacağımız süre değişti. Ardından İstanbul'da yaşanan kar fırtınasıyla karşılaştık. Bu nedenle çalışmalarımız aksadı. Futbolcularımız, Samsunspor maçında aşırı heyecan, stres ve tahrik nedeniyle profesyonel davranmadı. Hakem Cem Papila gösterdiği bütün kırmızı kartlarda haklıydı. Tartışılacak bir şey yok. Daha profesyonel olmalıydık'' dedi. 
     
     VERGİ ÖDEMELERİ 
     Güreli, vergi ödemenin de bir vatandaşlık görevi olduğunu vurgulayarak, ''Ödediğimiz vergilerden iftihar ediyoruz'' dedi. 
     İkinci Başkan Güreli, Beşiktaş Kulübü olarak futbolcuların aldıklarını birebir gösterdiklerini ifade ederek, şunları söyledi 
     ''Son 5 yılda 25 milyon dolar gibi bir rakam ödedik. Bu sezon 3 trilyon lira futbolcu stopaj vergisi ödedik. 2 sezonda maç hasılatlarından 3 trilyon lira katma değer vergisi tahakkuk yaptık. 2 yıl içinde Futbol Federasyonu'nun yayın gelirleri gibi diğer gelirler üzerinden ödediğimiz katma değer vergisi ise toplam 10 trilyon liradır. Bununla da iftihar ediyoruz. Diğer kulüplerin ne ödediğini sorgulamak haddimiz ve görevimiz değildir.'' 
     
     BASIN MENSUPLARINA ÖZÜR 
     BJK İnönü Stadı'nda basın mensuplarının bulunduğu tribünün yerinin değiştirilmesine de değinen Hüsnü Güreli, ''Basın mensuplarının yerlerini değiştirdiğimiz ve sorunlar yaşamalarına neden olduğumuz için onlardan özür diliyoruz'' diye konuştu. 
     Para kazanma kaygısıyla yapılan bu değişikliklerin baş mimarlarından birinin kendisi olduğunu dile getiren Güreli, ''Bu bölümden 4 milyon dolar civarında ekstra gelir elde ettik. Ancak basın mensuplarının karşı karşıya kaldığı durumu görünce hata ettiğimizi fark ettik. Bunun için özür diliyoruz. Yeni yapılanma sonrasında ilk işimiz basın mensuplarını eski yerine almak olacak'' dedi. 
     
     İNÖNÜ STADI'NIN KAPASİTESİ ARTACAK 
     Güreli, BJK İnönü Stadı'nın kapasitesini artıracaklarını da bildirdi. Stadın eski açık tribün olarak tabir edilen bölümüyle oynama şanslarının olmadığını belirten Güreli, ''Ancak yeni açık bölümüne, kapalı ve numaralı altına gelecek şekilde 2,5 metre zemin indirerek 8-9 bin kişilik bir kapasite artırımı yapacağız. 3 aydır proje çalışmalarını yürütüyoruz. Gerekli izinleri aldıktan sonra liglerin bitimiyle birlikte kazmayı vuracağız. Bu bölümü ateşli taraftar olarak adlandırdığımız gruba vererek hem onların gönlünü alacağız, hem de Fenerbahçe Şükrü Saracoğlu Stadı gibi baskılı bir stat yapacağız'' diye konuştu. 
     
     HALKA ARZ KONUSU 
     Hüsnü Güreli, 3 büyüklerin halka arzı ile ilgili bir soruya da şu yanıtı verdi 
     ''Beşiktaş Kulübü, Türkiye'de futbol şubesi tüm gelir ve giderleri ile halka açılan tek kulüptür. 3 yıl analiz yaparak gerçekleştirdiğimiz çalışmalar sonrasında seçtiğimiz Manchester United, Juventus ve Borussia Dortmund gibi kulüplerin uyguladığı halka arz modelidir. Futbol kulübünün mülkiyetini taraftarla paylaşmaktır. Diğer halka arzlar sadece gelirler ve sponsorluk gelirlerinin toplandığı bir sponsorluk ve gelirler şirketinin halka arzı modelidir. Dolayısıyla yatırımcılar için caziptir. Ancak kulüp olarak ne derece faydalıdır Bu ancak önümüzdeki 5-10 yıllık dönemde belli olur. Hep birlikte görürüz. Fenerbahçe'nin halka arzı hayırlı olsun. Ancak elma ile armut kıyaslanamaz. Herkesin halka arzı kendi için en doğru olan modeldir.'' 
     
</TEXT>
</DOC>
