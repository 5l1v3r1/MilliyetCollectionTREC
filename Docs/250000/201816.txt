<DOC>
<DOCNO> 201816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun15.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam rejimi yüzbinlerce Iraklı'yı idam etti" 
</HEADLINE>
<TEXT>

     Irak'taki İnsan Hakları Bakanı Abdülbasat Türki, devrik Saddam Hüseyin rejiminin yüz binlerce Iraklıyı idam ettiğini söyledi. 
     Türki, Bağdat'ta yayınlanan Eddustur gazetesine yaptığı açıklamada, devrik Irak rejiminin yüz binlerce suçsuz insanı idam ettirdiğini belirtti. 
     Devrik rejimin Irak'ta kimyasal silahlarla çok sayıda kent ve köyü yerle bir ettiğini kaydeden Türki, çok sayıda vatandaşın da ülke dışına kaçmak zorunda kaldığını ifade etti. 
     Amerikan birliklerinin Bağdat'a girdiği 9 Nisan 2003 gününün özgürlük ve demokrasiye yönelmek için bir başlangıç noktası olmasını ümit ettiğini söyleyen Türki, kanlı eylemlerin ve terör olaylarının tümüyle durdurulması için fırsat bulunduğunu kaydetti. 
     Öte yandan, Iraklı insan hakları profesörü Saib El Hekim, Irak'ta bulunan toplu mezarlar konusunda kesin bilgiler edinilemediğini söyledi. 
     El Hekim, Saddam Hüseyin rejimi döneminde idam edilenlerin sayısının da belli olmadığını belirtti. El Hekim, yeni toplu mezarların ortaya çıktığını ve önümüzdeki günlerde bu mezarlarla ilgili açıklamaların yapılacağını söyledi. 
     
</TEXT>
</DOC>
