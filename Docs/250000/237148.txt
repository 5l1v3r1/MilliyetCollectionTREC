<DOC>
<DOCNO> 237148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun42.html </URL>
<DATE> 2004/05/04/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Almanlar, Türkiye'nin AB üyeliğine 'evet' dedi... 
</HEADLINE>
<TEXT>

     Hakkı AKDUMAN bildiriyor 
Türkiye'nin AB üyeliğine karşı çıkan Alman Hıristiyan Sosyal Birlik Partisi'nin CSU Bavyera eyalet meclisi grubu tarafından internet üzerinden yapılan ankette, katılımcıların yüzde 69'u Türkiye'nin AB üyeliğine ''evet'' dedi. 
     Birlik 90 Yeşiller Partisi federal meclis grubu Avrupa politikası sözcüsü Rainder Steenblock, bu konuda yaptığı yazılı açıklamada, Türkiye'nin AB üyeliğine karşı çıkanların oranının ''sadece'' yüzde 30 olduğuna işaret ederek, CSU'nun anketinde alınan bu sonuca çok sevindiklerini ifade etti. 
     Anket sonuçlarını dün aldığını belirten Steenblock, ''Bu anket, CSU'nun internet sayfalarına girenlerin de büyük ölçüde Türkiye'nin AB üyeliğini desteklediğini gösteriyor. CSU'nun bu sonuçları gelecekte Türkiye politikasında dikkate almasını ümit ederiz'' ifadesini kullandı. 
     
     TÜRKİYE İLE DOSTLUĞA EVET, ÜYELİĞE HAYIR 

     Öte yandan, CSU Genel Sekreteri Markus Söder, Bild gazetesine yaptığı açıklamada, Türkiye'nin AB üyeliğine karşı çıkarak, ''Türkiye ile dostluğa 'evet', üyeliğe 'hayır'. Türk dostlarımıza karşı dürüst davranmalıyız'' dedi. 
     Almanya'nın, sadece ülkede yaşayan milyonlarca Türkün uyumunun sağlanması konusunda bile zorlandığını savunan Söder, ''Başbakan Gerhard Schröder, Türkiye'ye Avrupa'nın sınırlarını açmadan önce uyum sorununu çözmeli'' diye konuştu. 
     AB'nin genişlemesinin daha şimdiden Birliği zorlayacağını öne süren Söder, ''Alman hükümetinin, bir yandan kendi vatandaşlarının sosyal yardım paralarını kesmesi, diğer yandan Türkiye'ye bonkör şekilde üyelik müzakerelerine başlanması sözü vermesi kabul edilemez. Bu da ayrıca milyarlarca euroya malolacak'' dedi. 
     
</TEXT>
</DOC>
