<DOC>
<DOCNO> 244002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo18.html </URL>
<DATE> 2004/05/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tarihi kongrede Bakan Coşkun yeni üye olduğu için oy kullanamadı 
</HEADLINE>
<TEXT>

     Beşiktaş Kulübü olağanüstü genel kurul toplantısında oy verme işlemi devam ederken, kongre üyesi olan Sanayi ve Ticaret Bakanı Ali Coşkun da Abdi İpekçi Spor Salonu'na geldi. 
     Oy vermek için 20 numaralı sandığın başına geçen Coşkun, yaka kartı olmadığı için bir süre bekletildi. Kongre Divan Kurulu Başkanı Ali Rıza Dizdar, Bakan Coşkun'un yeni üye olduğunu ve henüz oy verme hakkına sahip olmadığını söyledi. 
     Bakan Coşkun, bunun üzerine oy kullanamadan salondan ayrılırken, basın mensuplarının ''Yeni başkandan ne bekliyorsunuz '' sorusuna, ''Tek isteğim Beşiktaş'ın şampiyon olması'' diye yanıt verdi. 
     
     CERRAH 4 NOLU SANDIKTA OY KULLANDI 
     Kongre üyesi olan İstanbul Emniyet Müdürü Celalettin Cerrah, oyunu 4 numaralı sandıkta kullandı. 
     ''Şampiyonluğu elinden kaçırmayacak bir Beşiktaş istiyorum'' diyen Cerrah, kulübe katkıda bulunacak iyi bir başkanın seçilmesini istediğini ifade etti. 
     Bu arada başkan adaylarından Fikret Orman da oyunu 2 numaralı sandıkta kullandı. 
     
     SIRA TARTIŞMALARI 
     Saat 12.00 itibariyle kongreye 3 bin 483 üyenin geldiği açıklanırken, oy verme için oluşturulan sıralarda zaman zaman tartışmalar yaşandı. 
     Oy verme işleminin uzaması ve sıraya girmeden oy kullanmak isteyen kişilerin bulunması nedeniyle çıkan tartışmalar, güvenliğin artırılması ile giderildi. 
     
</TEXT>
</DOC>
