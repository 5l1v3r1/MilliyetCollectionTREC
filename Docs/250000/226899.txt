<DOC>
<DOCNO> 226899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy11.html </URL>
<DATE> 2004/03/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
40 yıldır belediye başkanlığı yapıyor... 
</HEADLINE>
<TEXT>

     Kastamonu'nun İhsangazi İlçesi'nde 77 yaşındaki Numan Omuzluoğlu, yeniden Belediye Başkanı seçildi. 
     Üst üste 40 yıldır Belediye Başkanı seçilerek rekor kıran Numan Omuzoğlu, 28 Mart Yerel Seçimleri'nde, bin 963 oyun 834'ünü alarak yeniden MHP'den belediye başkanı seçildi. 
     Omuzluoğlu, yaptığı açıklamada, 5 yıllık sürede ilçe için yine en iyisini yapacağını belirterek, ''Ben İhsangazi'yi 2 haneli bir köyden 5 bin nüfuslu bir ilçeye kavuşturdum. Kastamonu'da Taşköprü, Tosya, Araç gibi eski ilçelerden sonra İhsangazi gelir'' dedi. 
     İhsangazililere seçim öncesi hiç bir vaatte bulunmadığını da ifade eden Omuzluoğlu, ''Ben vaatte bulunmasam da hemşehrilerim benim neler yapacağımı çok iyi biliyorlar. Rakiplerim neredeyse cennetten köşk vaat ettiler ama İhsangazililer yine beni tercih etti. Ben de onları mahcup etmemek için var gücümle çalışacağım'' diye konuştu. 
     YARIM ASIRLIK MUHTAR 
     Erzincan'ın Tercan İlçesi'nde 44 yıllık muhtar Servet Şanda, 10. kez bu göreve seçildi. 
     AA muhabirinin aldığı bilgiye göre, Tercan'ın Mama Hatun Mahallesi'nde ilk olarak 1960 yılında muhtarlığa seçilen Servet Şanda 71 , 9 dönem üst üste bu göreve seçildi. 
     Muhtarlığın yanı sıra terzilik yapan Şanda, 28 Mart'ta yapılan yerel seçimlerde ise 10 kez seçilerek muhtarlığa ''devam'' dedi. 
     Seçmenin de isteği üzerine bu dönem tekrar göreve talip olduğunu ifade eden Şanda, ''Mahallelinin muhtar olmam yönünde bana ilettikleri bu talebi kırmadım ve yeniden aday oldum. Onlar da beni tekrar muhtar olarak seçtiler. Seçmenim, yaptığım hizmetleri beğeniyor ki beni 10 dönemdir muhtar görmek istiyor'' diye konuştu. 
     
</TEXT>
</DOC>
