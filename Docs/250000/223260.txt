<DOC>
<DOCNO> 223260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas31.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişman annesinin altında kalan 3 yaşındaki çocuk öldü 
</HEADLINE>
<TEXT>

     Bülent Keneş 

ABD'nin New York kenti Queens semtinde 3 yaşındaki bir çocuk, kalp krizi geçirerek yere düşen ve ölen aşırı şişman annesinin cesedinin altında cansız bulundu. 
     New York polisinin yaptığı açıklamaya göre, evlatlık edindiği Robbie'ye banyo yaptırmak isteyen 51 yaşındaki Roslyn Hines isimli kadın, kalp kriziyle yere yığılınca küçük Robbie'nin üzerine düştü ve çocuğu ezerek ölümüne sebep oldu. 
     Yaklaşık 110 kilo ağırlığında olan kadının banyoda bulunan cesedinin en az bir gün orada olduğunu açıklayan polis, komşuların bir süredir Roslyn'i görmeyerek polise başvurmasıyla durumun ortaya çıktığını bildirdi. 
     Kadının sosyal yardım sayesinde hayatını devam ettiren çok yoksul biri olmakla birlikte küçük Robbie'yi çok sevdiğini ve onun bakımına özen gösterdiğini ifade eden kadının komşuları, üç cocuğu olan kadının çocuklarından birinin 18 yaşında öldüğünü, kendisiyle birlikte yaşayan kızının ruhsal sorunları olduğunu ve bir oğlunun da evsiz yaşadığını ifade ettiler. 
     
</TEXT>
</DOC>
