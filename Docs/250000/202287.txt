<DOC>
<DOCNO> 202287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo22.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom 5 eksikle çalıştı... Terim, Lukunku ile görüştü 
</HEADLINE>
<TEXT>

     Birinci Süper Futbol Ligi'nde haftayı 2-1'lik Trabzonspor yenilgisiyle kapatan Galatasaray, Türkiye Kupası'nda 17 Aralık Çarşamba günü Türk Telekomspor'la yapacağı maçın hazırlıklarına ara vermeden başladı. 
     Teknik Direktör Fatih Terim yönetiminde, Florya Metin Oktay Tesisleri'nde gerçekleştirilen çalışmanın 15 dakikalık bölümü basına açık tutulurken, Trabzonspor maçında 90 dakika forma giyen oyuncular kısa bir antrenman yaptı. 
     Diğer oyuncuların yaklaşık 1,5 saat idman yaptığı öğrenilirken, sakatlıkları süren Lukunku ile Murat takımdan ayrı çalıştı. 
     
     5 EKSİK 
     Sarı-kırmızılılar, Türk Telekomspor mücadelesinin hazırlıklarına sakatlıkları bulunan Hakan Şükür, Ergün, Bülent ve Abdullah ile grip olan Cihan'dan yoksun başladı. 
     Antrenör Müfit Ekasap, sakatlıkları bulunan oyuncuların Türkiye Kupası karşılaşmasına şu anki durumları itibariyle yetişmelerinin zor olduğunu belirterek, ''Hakan Şükür'ün sol ayak bileğinde darbeye bağlı ödem var. Ergün'ün bel ve kalçasında, Abdullah'ın ise üst adale bölgesinde ağrıları sürüyor. Ayrıca Bülent'in de belinde spazm oluştu. Bugünkü durumlarıyla Türk Telekomspor maçında oynayamazlar. Yarın tekrar kontrolden geçirilecekler'' diye konuştu. 
     Ayrıca, yakalandığı gribal enfeksiyon nedeniyle halsiz düşen Cihan'ın antrenmana katılamadığını da belirten Erkasap, Trabzonspor maçının başlamasına kısa bir süre kala yine gribal enfeksiyondan dolayı kadrodan çıkarılan Tamas'ın çalışmada yer almasıyla ilgili olarak ise ''Tam olarak iyileşmiş değil. Hala üzerinde halsizlik var. Ama takımla başlattık'' dedi. 
     Sakatlığı bulunan oyunculardan Hakan Şükür ile Abdullah'ın bugün Bakırköy Acıbadem Hastanesi'nde MR'larının çekileceği öğrenildi. 
     
     TERİM-LUKUNKU GÖRÜŞMESİ 
     Teknik Direktör Fatih Terim, uzun süredir sakatlığı nedeniyle takımdan ayrı olan Mabula Lukunku ile antrenman sırasında bir süre görüştü. 
     Saha içinde çalışmanın sürdüğü bölümde yapılan görüşmenin oldukça hararetli geçtiği gözlenirken, Fatih Terim'in konuşmasını sert el ve kol hareketleriyle yapması dikkat çekti. 
     
     TESİS AMBARGOSU SÜRÜYOR 
     Galatasaray'da Real Sociedad maçı sonrası kaptan Bülent ile Berkant'ın kavga ettiği ve Rumen oyuncu Petre'nin de National Bükreş takımına geri döneceği yönünde basına yansıyan haberler nedeniyle bazı medya kuruluşlarına konulan tesis ambargosu bugün de sürdü. 
     Florya Metin Oktay Tesisleri girişinde güvenlik görevlileri, Sabah, Fotomaç, Fanatik ve Hürriyet gazetelerinden medya mensubu bulunup bulunmadığını kontrol ettiler. 
     Sarı-kırmızılılar, yarın öğlen saatlerinde basına kapalı yapacakları antrenmanın ardından Türk Telekomspor maçı için kampa girecekler. 
     
</TEXT>
</DOC>
