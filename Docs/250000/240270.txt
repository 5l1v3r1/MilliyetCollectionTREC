<DOC>
<DOCNO> 240270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko13.html </URL>
<DATE> 2004/05/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
KARDEMİR Sermayemizi yükselttik... 
</HEADLINE>
<TEXT>

     Karabük Demir ve Çelik Fabrikaları KARDEMİR A.Ş Genel Müdürü Osman Kılavuz, 44 trilyon lira olan sermayelerini 206 trilyon 700 milyar liraya yükselttiklerini bildirdi. 
     Kılavuz, KARDEMİR'in Mali Olağan Genel Kurulu'nda yaptığı konuşmada, fabrikalarının borçlarını ödemede sıkıntı çekmediğini, 2003 Mart ayı ile 2004 Nisan ayı itibariyle 65 trilyon 100 milyar lira borç ödediklerini söyledi. 
     Tasarruf Mevduatı Sigorta Fonu'na TMSF 1 milyon euro borcun dışında tüm borçlarını yapılandırdıklarına dikkati çeken Kılavuz, şöyle konuştu. 
     ''Şirketimiz eskisi gibi hammadde sıkıntısı çekmiyor, 191 bin ton demir cevheri ve 211 bin ton da kömür stoğumuz var. Bunların tamamının parası ise ödendi. Geçen yıl demir ve kömüre 35 trilyon 800 milyar lira ödeme yaptık. Fabrikamızın 44 trilyon lira olan sermayesini 206 trilyon 700 milyar liraya yüksetttik. Tren Feri Projesi ile hammadde alımında birlikte hareket ettiğimiz Ereğli Demir ve Çelik Fabrikaları T.A.Ş Limanı'ndan faydalanmamızın yanı sıra 5-6-7 numaralı Kok Bataryaları'nın yenilenme konusunda da teknoloji ve tecrübe işbirliğine devam ediyoruz.'' 
     
     ''ZONGULDAK FİLYOS LİMANI'' 
     Kılavuz, yap-işlet-devret projesi kapsamında Ulaştırma Bakanlığı Demiryolları, Limanlar ve Hava Meydanları DLH İnşaat Genel Müdürlüğü ile KARDEMİR arasında imzalanan Zonguldak Filyos Limanı sözleşmesinin, 5 yıldır yer teslimi yapılmaması ve fizibilite raporlarında 350 milyon dolar maliyetle böyle bir limanın gerçekleştirilmesinin ton başına yükleme ve boşaltmada 8 dolar daha maliyet getireceği hesaplandığından söz konusu limanı kurmaktan vazgeçtiklerini kaydetti. 
     
</TEXT>
</DOC>
