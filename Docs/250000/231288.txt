<DOC>
<DOCNO> 231288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko26.html </URL>
<DATE> 2004/04/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
''Kira öder gibi konut''ta taksitler 218.2 milyon liradan başlıyor 
</HEADLINE>
<TEXT>

     Toplu Konut İdaresi TOKİ , ''kira öder gibi konut'' projesi kapsamında ikinci uygulamayı, Ankara Mamak'ta yapıyor. 
     TOKİ, Adapazarı'ndan sonra Ankara-Mamak'ta yapımına başladığı 620 konutu ''kira öder gibi taksitlerle'' satışa çıkarıyor. 
     Proje kapsamında, brüt 97.4 metrekare büyüklüğünde 3 odalı 400, brüt 75.37 metrekare büyüklüğünde 2 odalı 220 konut yapılıyor. Şerefiye farkları da dikkate alınarak, iki odalı konutların başlangıç satış bedeli 34 milyar 914 milyon lira ile 38 milyar 946 milyon lira arasında, üç odalı konutların satış bedeli ise 43 milyar 107 milyon lira ile 48 milyar 297 milyon lira arasında belirlendi. 
     Konut bedelinin yüzde 25'i satış sırasında peşin alınacak, kalan borç 120 ayda tahsil edilecek. Peşinatlar, 2 odalı konutlarda 8 milyar 728.5 milyon lira, 9 milyar 736.5 milyon lira, 3 odalı konutlarda 10 milyar 776.7 milyon lira ile 12 milyar 74.2 milyon lira arasında değişiyor. 
     Başlangıç taksitleri ise 2 odalı konutlar için en düşük 216 milyon 212.5 bin lira, en yüksek 243 milyon 412.5 bin lira, 3 odalı konutlar için en düşük 269 milyon 418.7 bin lira, en yüksek 301 milyon 856.2 milyon lira olarak belirlendi. Satışlarda peşinat ve başlangıç taksit tutarı, şerefiye payları nedeniyle konuta göre değişiyor. Aylık taksitler ve borç bakiyesi, Ocak ve Temmuz aylarında, memur maaş artış oranlarına göre artırılacak. 
     Satış için başvurular, 3-12 Mayıs günleri arasında ilgili Ziraat Bankası şubelerine yapılacak. Başvuru sırasında, 2 odalı konutlar için 1.5 milyar lira, 3 odalı konutlar için de 2 milyar lira başvuru bedeli ödenecek. Başvuranlar, satın alma talep ve yüklenim belgesi imzalayacak. 
     Başvurunun konut sayısından fazla olması halinde, 18 Mayıs'ta, Selim Sırrı Tarcan Spor Salonu'nda noter huzurunda ''konut alma hakkı ve seçme önceliği kurası'' çekilecek. 
     
     ÖZÜRLÜLER İÇİN 12 KONUT 

     Proje kapsamında yapılacak 12 konut, özürlü vatandaşlar için ayrılacak. Tam teşekküllü devlet hastanesinden alınmış sağlık heyet raporu ile özürlü olduklarını belgeleyenler, konut satın alma kurasına girmeden konut seçme hakkına sahip olabilecek. Bu kişilerin seçimi konusunda TOKİ, Başbakanlık Özürlüler İdaresi ile birlikte hareket edecek. 
     
     TC VATANDAŞLIĞI ŞARTI VE 1 YILDA TESLİM 

     Satış bedellerine göre, 2 odalı konutların metrekare bedeli 463 milyon-517.2 milyon lira, 3 odalı konutların metrekare bedeli ise 442.5 milyon-495.8 milyon lira arasında hesaplandı. 
     Konut satın almak üzere başvuranların, kendileri, eşleri ve velayetleri altındaki çocukları üzerinde, tapuda bağımsız konutu olmaması, bu kişilerin daha önce TOKİ'den konut ve kredi almamış olması gerekiyor. Başvuru sahiplerinde TC vatandaşı olma şartı aranacak. 
     Konut satın alma kurasında kazananlar, konut seçimini 26 Mayıs-23 Haziran günlerinde yapacak. Peşinatlar ise 27 Mayıs-24 Haziran günlerinde yatırılarak, satış sözleşmeleri imzalanacak. Konutlar, sözleşmenin imzalanmasından itibaren 12 ay içinde teslim edilecek. 
     Kurada kazanamayanların başvuru bedelleri ise 24 Mayıs'tan itibaren geri ödenecek. 
     
     KONUT SATIŞLARI DEVAM EDİYOR 

     Diğer taraftan TOKİ, Emlak Bankası'ndan devreden Ankara Bilkent III. Etap Projesi kapsamında bulunan 14, İstanbul Ataşehir'de bulunan 258 konut ve 38 işyeri, değişik projelerde bulunan 10 konut, 6 işyerini satışa çıkarıyor. 
     Ataşehir konutları için 19 Nisan-18 Mayıs, Bilkent III. Etap konutları için 26 Nisan-28 Mayıs, değişik projelerde yer alan 16 gayrimenkulün satışı için de 19 Nisan-30 Mayıs tarihleri arasında talep toplanacak. Ziraat Bankası aracılığı ile peşin ve vadeli olarak satışa çıkarılan konutların vadeli satışında vade 60 ay ile 96 ay arasında değişiyor. 

     
</TEXT>
</DOC>
