<DOC>
<DOCNO> 224877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo15.html </URL>
<DATE> 2004/03/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Galatasaray'da Hagi'li günler... 
</HEADLINE>
<TEXT>

     Rumen futbolunun efsanevi ismi Gheorghe Hagi, futbolu bıraktığı Galatasaray'da, bu kez şansını teknik adam olarak deneyecek. 
     Özhan Canaydın'ın 2. kez kulüp başkanlığına seçilmesinin ardından sarı-kırmızılı kulüple dün resmi sözleşme yapan Rumen teknik adam, Galatasaray'da futbolculuk dönemindeki 5 sezonda sayısız başarılara imza attı, birçok kupa kaldırdı. 
     1996-97 sezonunda Fatih Terim'in ilk kez takımın başına geldiği dönemde sarı-kırmızılı kulübe transfer olan Gheorghe Hagi, giydiği 10 numaralı formasıyla elde edilen büyük başarılarda hep pay sahibi oldu. 
     
     KUPALARA DOYMADI 

     Hagi'nin saha içi organizasyonunda sarı-kırmızılı takım, 4 lig, 3 Türkiye, 2 Cumhurbaşkanlığı, 3 TSYD, 1 UEFA, 1 de Avrupa Süper Kupa şampiyonluğu kazandı. 
     Futbola 1982 yılında Farul Köstence takımında başlayan ve Avrupa'da Real Madrid, Brescia ve Barcelona'da top koşturan yıldız futbolcu, Romanya Milli Takımı'nda da 119 maçta 35 gol kaydetti. 
     Gheorghe Hagi, Galatasaray'da oynadığı 5 sezonda orta alanda oynamasına karşın, ligde toplam 59 gol kaydetti. 
     
     GALATASARAY'DAKİ FUTBOLCULUK KARİYERİ 

     Sarı-kırmızılı ekipte, lig, Türkiye Kupası, Avrupa Kupası ve TSYD Kupası maçlarında toplam 76 gole imza atan Hagi'nin sezonlara göre kaydettiği goller şöyle 
     

Sezon Lig Türkiye 
Kupası Avrupa 
Kupaları TSYD 1996-1997 14 2 1 - 1997-1998 8 - - - 1998-1999 14 1 3 - 1999-2000 12 1 6 1 2000-2001 11 - 2 -      

     
     TEKNİK ADAM KARİYERİ 

     Futbolculuk döneminin ardından teknik adamlığa soyunan Hagi, 4 aylık Rumen Milli Takımı Teknik Direktörlüğü görevinde takımının başında 5 maça çıktı. 
     Bu sezon başında Bursaspor ile anlaşan Hagi'nin, yeşil-beyazlı takımın başında 12 maça çıktıktan sonra görevine son verilmişti. 
     
</TEXT>
</DOC>
