<DOC>
<DOCNO> 229491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/spor/spo01.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo da yok 
</HEADLINE>
<TEXT>

      
   MR'ı çekildi 
   BEŞİKTAŞ, Gençlerbirliği maçının hazırlıklarını çift antrenmanla sürdürürken, Sergen'den sonra Ronaldo'nun da sakatlığı nedeniyle oynayamayacak olması, Siyah - Beyazlıları sıkıntıya soktu. Kulüp doktoru Ayhan Optur, "Bugün Ronaldo'nun MR'ını çektik. Sonuçları fena değil. Ancak maç eksiği var. Zorlanıp sakatlığının ciddi boyutlara gelmesinden korkuyoruz. Bu nedenle riske etmeyeceğiz" dedi. 
   
   Sakatlar can sıktı 
   BU hafta görev yapamayacak Ronaldo ve Sergen'in yanısıra Tümer ve Giunti'nin takımdan ayrı kalması, Emre'nin de salonda çalışması teknik heyetin moralini bozdu. Adalesinde çekme nedeniyle takımdan ayrı kalan Okan Koç dün arkadaşlarına katıldı. Bu arada dün sabahki çalışmada oyuncularını motive etmek için büyük çaba harcayan Lucescu dar alanda yapılan çift kalede futbolcularını sık sık uyardı. 
   
   Hassas dengeler    Futbolda son günlerde yaşanan büyük gerilim şampiyonluk adaylarını paniğe soktu. Beşiktaş ve Fenerbahçe cephesi, futbolcularını motive edebilmek için kolları sıvadı 
   BEŞİKTAŞ CEPHESİ 
   'Yıldırım'a cevap değil' 
   BEŞİKTAŞ Menajeri Sinan Engin dün basın toplantısı düzenleyerek gelişmeleri yorumladı. Fenerbahçe Başkanı Aziz Yıldırım'ı çok sevdiğini ve kendisine yanıt vermesinin söz konusu olmadığını dile getiren Sinan Engin, "Fenerbahçe'nin puan kaybedeceğini söylemem bir gerekçeye dayanmıyor. Bu sadece bir temenni. Yoksa bildiğim birşey yok" diye konuştu. 
   
   '8 puandan geri düşmezdik' 
   ENGİN, Daum'un kendisine "İnönü'ye PAF takımı ile geleceğiz" açıklaması yaptığını da hatırlattı. Beşiktaş Menajeri şunları söyledi, "Tabii ki puan kaybetmelerini istiyorum ve bunu söylüyorum. Bunlar gayet normal. Eğer fazlasını bilseydim, 8 puan önde giderken geriye düşmezdik." Bu arada Engin futbolcularıyla bire bir görüşmeler yaparak sakin olmalarını istedi. 
   
   Kötü gün dostları    BEŞİKTAŞ Başkanı Serdar Bilgili'nin spor yaparken omuzundan yaşadığı sakatlığın ardından ilk kapısını çalanlar yönetimden ayrılan isimler oldu. Bilgili'yi ilk ziyaret eden isimlerin yönetimden istifa eden Fikret Orman, Yıldırım Demirören ve Levent Erdoğan olduğu açıklandı. Bu arada Beşiktaş Başkanı'nın omuzuna özel bir alçı takıldı. 
   
   Deniz atağı    BEŞİKTAŞ, Gençlerbirliği'nin yıldız ismi Deniz'i renklerine katabilmek için harekete geçti. Sezon sonunda Zago ile yollarını ayıracak olan Siyah - Beyazlılar'ın, bu oyuncunun açığını Deniz ile kapatmayı planladığı öğrenildi. Transfer Komitesi Başkanı Muzaffer Nasıroğlu'nun, milli futbolcuyla ilk görüşmeyi yaptığı ve prensipte anlaştığı bildirildi. Gençlerbirliği'ne Deniz'e karşılık olarak nakit para ve takas futbolcu önerilecek. 
   
   
</TEXT>
</DOC>
