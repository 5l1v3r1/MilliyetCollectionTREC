<DOC>
<DOCNO> 212562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko12.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de TIR kuyruğu 18 km'ye çıktı 
</HEADLINE>
<TEXT>

     Kapıkule Sınır Kapısı'ndan yurt dışına çıkış yapmak isteyen TIR'lar 18 kilometre uzunluğunda kuyruk oluşturdu. 
     İstanbul Halkalı Gümrüğü'nde birkaç gün önce bilgisayarlarda meydana gelen arızanın giderilmesi ve olumsuz hava koşullarının iyiye gitmesiyle ihracat yapan firmaların TIR'larının aynı anda yola çıkması, kuyrukların oluşmasında etkili oldu. 
     Yetkililer, Kurban Bayramı nedeniyle de TIR'cıların yüklerini biran önce Avrupa ve Balkan ülkelerine götürerek, tekrar ülkeye dönmek istemelerinin TIR'ların birikmesinde önemli rol oynadığını belirterek, ''Türk ve Bulgar gümrükçüler TIR'ların işlemlerini en kısa sürede yapmaya gayret ediyor. Buna rağmen yoğun bir çıkış olması sebebiyle birikmenin önüne geçemiyoruz''dedi. 
     
     HAMZABEYLİ-LESOVA SINIR KAPISI 
     Bulgaristan'ın Edirne Başkonsolosu Georgi Dimov, Kapıkule'de yaşanan TIR yoğunluğunun üzücü olduğunu belirterek, şöyle dedi 
     ''Yoğunluk Türk ve Bulgar gümrükçülerinden kaynaklanmıyor. Yoğun bir çıkış olması sebebiyle, işlemler ne kadar hızlı yapılırsa yapılsın kuyrukların önüne geçmek mümkün olmuyor. Hamzabeyli ve Lesova Sınır Kapısı'nın açılmasıyla Kapıkule'de TIR yoğunluğu yaşanmayacak.'' Kapıkule'de 700 civarında TIR çıkış için bekliyor. 
     
</TEXT>
</DOC>
