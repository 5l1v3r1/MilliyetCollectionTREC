<DOC>
<DOCNO> 242329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun37.html </URL>
<DATE> 2004/05/24/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Avrupa Yatırım Bankasından Kıbrıs Rum kesimine 235 milyon Euro kredi 
</HEADLINE>
<TEXT>

     Avrupa Yatırım Bankası AYB Kıbrıs Rum kesimine 235 milyon Euro kredi verdiğini açıkladı. 
     AYB, ''Kıbrıs Cumhuriyeti'nin AB'ye katılımından sonra ilk kredi sözleşmelerinin imzalandığını'' bildirerek, verilen kredinin enerji, çevre ve enformasyon teknolojisi alanlarında kullanılacağını duyurdu. 
     Açıklamada, kredinin 100 milyon Euroluk bölümünün, Lefkoşa'da, güney kesimde, atık su ve arıtma tesislerine ilişkin bir projede kullanılacağı, 35 milyon Euronun Maliye Bakanlığı tarafından bilgisayar sisteminin geliştirilmesi amacıyla değerlendirileceği bildirildi. 
     Kredinin 100 milyon Euroluk bölümünün de Elektrik İdaresi tarafından Vasilikos Elektrik Santralı'nın geliştirilmesine ilişkin bir projede kullanılacağı kaydedildi. 
     AYB, AB'nin hedeflerine ulaşmasına katkıda bulunmak amacıyla uzun vadeli yatırım kredileri vermekle yükümlü bir organ olarak tanıtılıyor. Roma Antlaşması çerçevesinde kurulan ve hissedarlarını AB üyesi ülkelerin oluşturduğu AYB'nın Yönetim Kurulu'nda bu ülkelerin maliye bakanları yer alıyor. 
     Merkezi Lüksemburg'da bulunan AYB, AB'nin finans pazarlarının gelişmesi amacıyla mali, ekonomik, teknik ve çevresel projelere iyi koşullarda kredi temin ediyor. 
     AYB, AB'nin geri kalmış bölgelerine, taşımacılık ve telekomünikasyon gibi AB altyapı projelerine, çevre korunmasına yönelik girişimlere, enerji ve endüstride rekabet gücünü artıracak çalışmalara, küçük ve orta boyutlu işletmelere desteğe öncelik veriyor. 
     Banka, AB'nin ikili ilişkisi bulunduğu 120'den fazla ülkeye de yardım ve gelişme kredileri sağlıyor. 
     
</TEXT>
</DOC>
