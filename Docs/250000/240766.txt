<DOC>
<DOCNO> 240766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo42.html </URL>
<DATE> 2004/05/17/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Galatasaray, yüzme havuzuna kavuşuyor... 
</HEADLINE>
<TEXT>

     Galatasaray, Burhan Felek Spor Kompleksi içinde yer alan açık yüzme havuzunu 10 yıllığına kiraladı. 
     Havuzun kiralanmasıyla ilgili protokol, Galatasaray Kulübü Başkanı Özhan Canaydın ile Gençlik ve Spor İstanbul İl Müdürü Tamer Taşpınar arasında Burhan Felek Spor Tesisleri'nde gerçekleştirildi. 
     Başkan Özhan Canaydın imza sonrasında yaptığı açıklamada, Galatasaray'ın, Türk sporuna sayısız yüzücü yetiştirmiş önder bir kulüp olduğunu belirterek, ''Hocalarımız Türkiye'nin en değerli yüzme hocalarıdır. Bu tesis sadece üç ay hizmet verebiliyordu. Biz Burhan Felek'deki açık havuzu kış aylarında da kullanılır hale getirip, senenin her günü gençlerimizin hizmetine açacağız. Bu tesisi bize tahsis eden İl Spor Müdürlüğü'ne teşekkür ediyoruz'' diye konuştu. 
     İmza törenine, Galatasaray Yönetim Kurulu üyelerinden Ergun Gürsoy, Ahmet Özdoğan ve Ali Gürsoy ile beraber Galatasaray Yüzme Takımı Baş Antrenörü Yılmaz Özuak, Yüzme Şubesi Kaptanı Ercüment Gümrük, komite üyelerinden Kemal Laçin ve spor okulları koordinatörü Cihat Levent de katıldı. 
     Atılan imzaların ardından, üzerinde Galatasaray logosu bulunan pasta kesildi. 
     
</TEXT>
</DOC>
