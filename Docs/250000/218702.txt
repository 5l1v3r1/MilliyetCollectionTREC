<DOC>
<DOCNO> 218702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun07.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
K. Kore ABD politikasını değiştirmezse görüşmeler işe yaramaz 
</HEADLINE>
<TEXT>

     Kuzey Kore, ABD'nin Pyongyang yönetimine karşı ''düşmanca politikasını değiştirmemesi'' halinde, yapılan 6'lı görüşmelerin nükleer krizin çözümünde işe yaramayacağını bildirdi. 
     Dışişleri Bakanlığı sözcüsü, Kuzey'in resmi ajansı KCNA'ya yaptığı açıklamada, ''ABD düşmanca politikasını değiştirme azusunda olmadığı sürece, 6'lı görüşmelerin ABD ile Kuzey Kore arasındaki nükleer krizin çözümüne katkısı olmayacağını'' söyledi. 
     Bu arada, Güney Kore, görüşmelerden çıkan en önemli sonucun krizin çözümü için çalışma gruplarının oluşturulması olduğunu, ilk çalışma grubunun Mart ayında toplanması yönünde çalıştığını bildirdi. 
     Kuzey Kore nükleer krizine çözüm bulmak amacıyla Pekin'de yapılan, ABD, Rusya, Japonya, Çin, Kuzey ve Güney Kore'nin katıldığı 6'lı görüşmeler dün sona ermişti. 
     Görüşmeler, krizin çözümü konusunda çok önemli bir ilerleme sağlanamadan sona ermiş, ancak Amerikalı bir yetkili görüşmeleri ''başarılı'' olarak nitelendirmişti. 
     Kriz, 2002 Ekim'inde Kuzey Kore'nin, 1994 yılında ABD ile yaptığı anlaşma çerçevesinde dondurduğu nükleer programını tekrar aktif hale getireceğini açıklamasıyla patlak vermişti. Pyongyang yönetimi, ABD'nin, müttefikleriyle aldığı karar neticesinde Kuzey Kore'ye petrol tedarikini kesmesinin ülkede enerji krizine yol açtığını, bunu gidermek için nükleer santralını tekrar faaliyete geçireceğini açıklamıştı. 
     
</TEXT>
</DOC>
