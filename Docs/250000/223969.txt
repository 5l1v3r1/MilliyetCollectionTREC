<DOC>
<DOCNO> 223969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/temelkuran.html </URL>
<DATE> 2004/03/20/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Müsait zamanda ve Kordon'da... 
</HEADLINE>
<TEXT>

   İzmir'e ve kadınlara baktıkça hayıflanıyorum. Yuvayı terk etmişlerin 'aslına dönmesi' gerekiyor 
   
      Tansiyon - nabız işlerini baştan halledelim Piriştina kazanacak. Budur. Bitti. Şimdi İzmir'e başlıyoruz. 
   Şöyle bir şey var ki, insan İzmir'in ne kadar şahane bir memleket olduğunu burayı terk ettiğinde anlıyor. Bana mı öyle oldu yoksa herkesin başına bu mu gelir bilmiyorum, insan ihtiyar adamlara benziyor İzmir'i bırakıp gidince. Domatesin tadından, balığın kokusundan, İzmir gevreğinden, enginarın yaprağından bahsetmeye başlıyor İzmir'den uzak düşen. Oysa, bunlardan bahsetmeye başladığında anla ki artık ilk gençlik yılları bitmiş. 18 yaşındaki kaç kişi enginarın yapraklarını hasretle anar Maceralar bitince insan galiba yeme - içme işlerine dalıyor. Bilemiyorum. 
   
   Kadınların ilgisi 
   Kemeraltı'na giriyoruz. Mehmet Y. Yılmaz, Hasan Cemal, Can Dündar... Kadınların Hasan Cemal'e ve Can'a selam verişlerinde bile bir hoşluk var. Bu konuda uzman oldum dört gündür. Türkiye kadınlarını Can'a yaklaşma biçimlerine göre birkaç gruba ayırabilecek durumdayım artık. Misal diğer şehirlerde sıkıntıyla, uzaktan kikirdeşiyor kadınlar, utana sıkıla yaklaşıyorlar Can'a. İzmir'de ise hiç öyle abartmadan, rahatça, insan gibi, "Merhabaaa " diye şenlikli bir şekilde geliyorlar. Hasan Cemal'e bile aynı sevimlilikle yaklaşıyorlar yani... Düşünün artık 
   İzmir'e ve kadınlara baktıkça acayip hayıflanıyorum. Zira ben "asimile olmuş" bir İzmirli kadınım. Ankara tedrisatından ve İstanbul'un çukurlarından geçtiğim için o tatlı rahatlığım kalmadı. Muhtemelen ben de eskiden böyleydim. Şimdi o soğuk ve havalı İstanbul kadınlarının, tayyörlü Ankara hanımlarının hallerini taşıyorum üzerimde. Ne kadar ağır geliyor sormayın 
   Belki de İzmirli olup da burayı terk edip gitmişlerin ara sıra buraya gelip "aslına dönmesi" gerekiyor. Deniz levreği ile bolca ot yiyip normalleşmesi, denize karşı rakılar, kahveler içip "senteye gelmesi", İzmir'in rehavetli zamanına göre kanının akışını rahatlatması gerekiyor. Dünyaca ünlü keyif insanlarını çıkaran bir memlekettir burası geleneğin sürdürülmesi icap ediyor. 
   Buradan birazdan gidecek olduğunu düşününce... Ne diyeyim İnsanın "asfalyaları" atıyor 
   
      
   
   
</TEXT>
</DOC>
