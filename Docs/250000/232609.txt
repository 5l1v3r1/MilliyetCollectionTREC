<DOC>
<DOCNO> 232609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur15.html </URL>
<DATE> 2004/04/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Eller 464. kez mesir macununa açıldı... 
</HEADLINE>
<TEXT>

     Manisa'nın adını dünyaya duyuran mesir macunu, 464. kez Sultan Camii'nin minare ve kubbelerinden halka saçıldı. Üç gündür devam eden Mesir Şenlikleri'nin en heyecanlı ve hareketli anları, mesir saçım töreni sırasında yaşandı. 
     Tarihi Sultan Camii önündeki meydanda yaklaşık 40 bin kişi mesir macunu kapmaya çalışırken izdiham oldu. 
     Törenler, Hükümet Alanı'nda kortej yürüyüşüyle başladı. Korteje TBMM Başkanı Bülent Arınç, başkan vekilleri Nevzat Pakdil ve İsmail Alptekin, Manisa Valisi Orhan Işın, Manisa Garnizon Komutanlığı'nı temsilen Merkez Komutan Vekili Albay Sait Ural, Manisa milletvekilleri, Belediye Başkanı Bülent Kar, Emniyet Müdürü Kahraman Koçak, siyasi parti temsilcileri, sivil toplum örgütleri yöneticileri ve vatandaşlar katıldı. 
     Kortejin önündeki Mehter Takımı'nı tahtırevan içinde Çağıl Kuzenk'in canlandırdığı Hafsa Sultan ve nedimeleri, Hacı Yahya Camii İmamı Burhan İnce'nin canlandırdığı Hekim Merkez Efendi ile müritleri takip etti. Manisalıların coşkulu alkışları arasında Mehter Takımı eşliğinde yaklaşık 2 kilometre yürüyen kortej, Sultan Camii meydanına 35 dakikada ulaşabildi. Yürüyüş sırasında TBMM Başkanı Arınç, kendisine sevgi gösterisinde bulunan vatandaşları selamladı. 
     Meydanı dolduran kalabalık arasından zorlukla geçen protokol, cami bahçesinde hazırlanan platformda yerini aldı. Törende Kanuni Sultan Süleyman'ın annesi, Yavuz Sultan Süleyman'ın eşi olan Hafsa Sultan'ın, mesir macunu mucidi Merkez Efendi'yi huzura çağırarak, şifa veren macunun Sultan Camii minarelerinden halka saçılmasını buyurması temsili olarak canlandırıldı. 
     
     MESİR MACUNU SAÇIMI 

     Mesir macununun saçılmasından önce Hekim Merkez Efendi'yi canlandıran Burhan İnce, her yıl olduğu gibi bu yıl da mesirin hastalara şifa, ülkeye ve millete hayırlı uğurlu olmasını diledi. 
     Daha sonra Merkez Efendi ve müritleri, Sultan Camii'nin minare ve kubbelerinin üzerine çıkarak, bu yıl karılan 40 ton mesir macununun 10 tonunu halka saçtı. 
     Düşen mesir macunu paketlerini kapmak için vatandaşlar büyük mücadele verdi. Bazı vatandaşların, mesir kapmak için şemsiyelerini ters çevirdiği görülürken, saçım sırasında ayakkabılar havada uçuştu, yere düşen macunları toplamaya çalışanlar birbirlerini ezdiler. 
     
     ''GURUR VERİCİ'' 

     Bülent Arınç, mesir macunu saçımı töreninden sonra gazetecilere yaptığı açıklamada, bu güzel ve anlamlı geleneğin asırlardır değişmeden gelecek nesillere aktarılacak olmasını gurur verici bulduğunu kaydetti. 
     Arınç, mesir şenliğine katılımın her geçen gün daha da yüksek olduğuna işaret ederek, ''Halkımızın gösterdiği bu sevgi, coşku, bu geleneğin daima yaşatılacağını gösteriyor'' dedi. 
     Arınç, 11 adet mesir macunu kaptığını, ancak birinin kırıldığını söyledi. 
     TBMM başkan vekilleri ile Manisa Valisi Orhan Işın da birer avuç mesir macunu kapabildiklerini belirttiler. 
     Mesir macunu saçım töreni öncesi Bülent Arınç, Vali Orhan Işın'ı ziyaret ederek, kortej yürüyüşüne kadar bir süre sohbet etti. 
     Törenler sırasında polis geniş güvenlik önlemleri aldı. İzmir'den de takviye ekiplerin katılımıyla 3 bin 750 polisin görev aldığı törene katılanların tek tek üstü arandı. 
     
     MESİR'İN TARİHÇESİ 

     Osmanlı padişahı Yavuz Sultan Selim'in eşi Hafsa Sultan, Manisa'da hastalanınca, Sultan Camii Medresesi'nin başında bulunan Merkez Efendi, bitki ve baharat karışımından oluşan bir macun hazırladı. 41 çeşit baharat karıştırılarak hazırlanan bu macunu yiyerek sağlığına kavuşan Hafsa Sultan, hastalara bu ilacın verilmesini istedi. Halktan gelen isteğin artması üzerine, kağıtlara sarılan macun Sultan Camii'nin kubbe ve minarelerinden halka saçılmaya başlandı. 
     Hoş bir lezzeti ve kokusu olan mesir macunu, ağrılara, sancılara, soğuk algınlıklarına, hazımsızlığa, iştahsızlığa ve ağız kokusuna karşı kullanılıyor. 
     Mesir macununun yapımında anason, meyan balı, çivit, çöp çimi, çörekotu, darı, galanga, hardal, havlıcan, Hindistan cevizi, Hindistan çiçeği, hıyarşembe, kakule, karabiber, kara halile, karanfil, kimyon, kişniş, kebabiye, zaferan, kebabe, karahalil, limon tuzu, udülkahır, iksir şekeri, topalak kökü, mürrüsafi, portakal çiçeği, portakal kabuğu, ravent, raziyane, safran, sakız, sarı halile, sinameki, tarçın, topalak, vanilya, zencefil, zerdeçöp ve günbalı kullanılıyor. 
     
</TEXT>
</DOC>
