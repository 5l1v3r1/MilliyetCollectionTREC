<DOC>
<DOCNO> 224889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo27.html </URL>
<DATE> 2004/03/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Beşiktaş Fenerbahçe avantaj yakaladı ama henüz her şey bitmedi 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Haşmet Bedii Kürüm, ligde Fenerbahçe'nin şampiyonluk yarışında bir avantaj yakaladığını, ancak henüz her şeyin bitmediğini söyledi. 
     Kürüm, BJK Nevzat Demir Tesisleri'ndeki idman sırasında gazetecilere yaptığı açıklamada, ligin ilk yarısının bitmesinin ardından bazı nedenlerle düşüşe geçtiklerini belirterek, ''Ancak bugünden sonra 8 onur maçımız var. Bunları kazanmak istiyoruz. Öncelikle de önümüzdeki 3 önemli maça konsantre olacağız. Fenerbahçe avantaj yakaladı ama lig devam ediyor. Daha bu köprünün altından çok sular akar'' diye konuştu. 
     Takımdaki düşüşün nedenlerinin sorulması üzerine Kürüm, öncelikle Samsunspor maçını örnek göstererek, ''Kötü başladığımız bir Samsunspor maçı var. 5 oyuncumuz kırmızı kart gördü. Moral motivasyonumuz bozuldu ve bunu bir türlü üzerimizden atamadık. Ayrıca bazı maçlarda bariz hakem hataları oldu. Bunlar hep futbolcularda stres yarattı. Ancak bugünden itibaren yeni bir sayfa açmak istiyoruz'' dedi. 
     
     TARAFTARA MESAJ 

     Diyarbakırspor maçının ardından bir grup taraftarın havalimanında protestoda bulunmasının hatırlatılması üzerine de Kürüm şöyle konuştu 
     ''Taraftarımızın üzüntüsüne hak veriyorum ama tepkilerini haklı bulmuyorum. Anlayışlı olsunlar. Biz de onlar kadar üzülüyoruz. Şu an takımımızın morale ihtiyacı var. Gaziantepspor maçında tribünleri doldurup, takımlarını desteklemelerini bekliyoruz.'' 
     
     ''SANTRFOR ALACAĞIZ'' 

     Haşmet Bedii Kürüm, dün yaptıkları kulüp yönetim kurulu toplantısında takıma destek kararı çıktığını, basında yazıldığı gibi ne teknik heyet, ne de bazı futbolcuların gönderilmesinin gündemlerinde olmadığını söyledi. 
     Her şartta gelecek sezon için takıma iyi bir santrfor alacaklarını anlatan Kürüm, ''Santrfor arayışlarımız sürüyor. Yazılanlar gibi kesinlikle gönderilecek futbolcular konusunda bir karara varmadık. Önümüzde çok önemli 8 maç var ve bu kadroyla kalan maçları kazanmayı düşünüyoruz. Bundan başka da bir düşüncemiz yok'' diyerek sözlerini tamamladı. 

     
</TEXT>
</DOC>
