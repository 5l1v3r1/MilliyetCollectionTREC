<DOC>
<DOCNO> 235682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur32.html </URL>
<DATE> 2004/04/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yeni aldığı çamaşır makinesini kullanmadan dolandırıcılara kaptırdı .. 
</HEADLINE>
<TEXT>

     Yalova'da bir kişi, yeni aldığı çamaşır makinesini kullanmadan dolandırıcılara kaptırdı. 
     Alınan bilgiye göre, Termal İlçesi'nde oturan, açık kimliği verilmeyen B.A.T, dün Yalova kent merkezindeki bir beyaz eşya mağazasından çamaşır makinesi aldı. Mağaza görevlileri, aynı gün çamaşır makinesini B.A.T'nin Termal Sahil Mahallesi Cami Sokak'taki evine götürüp, eşi A.T'ye teslim ettiler. 
     Çamaşır makinesinin teslim edilmesinin üzerinden 10 dakika geçmeden B.A.T'nin evine gelen 30 yaşlarında, kimliği henüz belirlenemeyen kişi, kapıyı açan kadına, ''mağazadan geldiğini, bir yanlışlık olduğunu, çamaşır makinesini geri götürmesi gerektiğini, yenisini daha sonra getireceğini'' söyleyerek, makineyi alarak kayıplara karıştı. 
     Eve geldiğinde eşinden olanları öğrenen B.A.T'nin bu sabah mağazaya gitmesiyle olay ortaya çıktı. 
     Mağaza yetkilileri, makineyi teslim ettiklerini, hatta A.T'nin teslim tutanağını imzaladığını söyleyince, B.A.T dolandırıldıklarını anlayarak polise başvurdu. 
     Olayla ilgili soruşturma başlatıldı. 
     
</TEXT>
</DOC>
