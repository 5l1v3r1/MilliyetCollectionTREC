<DOC>
<DOCNO> 221918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/siyaset/siy06.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'li sanıklar davadan çekildi 
</HEADLINE>
<TEXT>

   Zana, Dicle, Doğan ve Sadak, DGM'deki duruşmaya Çiçek ve mahkemeyi protesto etmek için katılmadı 
      ANKARA Milliyet 

   
   Ankara DGM Başsavcılığı, AİHM'nin, Türkiye'yi "haksız" bulması nedeniyle yeniden yargılanan eski DEP milletvekilleri için ilk yargılamada verilen kararın tekrarlanmasını, infazlarına da kesintisiz devam edilmesini istedi. 
   Ankara 1 No'lu DGM'deki 12. duruşmaya dilekçe gönderen sanıklar Leyla Zana, Hatip Dicle, Orhan Doğan ve Selim Sadak, bundan sonraki duruşmalara Adalet Bakanı Cemil Çiçek'i ve mahkemeyi protesto için katılmayacaklarını bildirdi. Türkiye'deki siyasetin "beyaz Kunta Kinteler"i olduklarını belirten Zana, Çiçek'in AP Başkanı Pat Cox'a kendileri için "Mahkemeye çıkıp h kimlere hakarete varan sözler sarf ediyorlar" dediğini kaydetti. Zana, bu gibi olayların, yargının tümden siyasallaştığını ortaya koyduğunu söyledi. Esas hakkındaki mütalaasını açıklayan Savcı Dilaver Kahveci, ilk kararın değişmesini gerektirecek bir durum tespit edilemediğini kaydetti. Duruşmayı 2 Nisan'a erteleyen ve tahliye kararı vermeyen mahkeme, duruşmalara katılmamaları halinde, haklarında gıyaben hüküm verileceğinin DEP'lilere bildirilmesini kararlaştırdı. Eski DEP'li Sırrı Sakık mahkeme salonuna alınmazken, AP adına duruşmayı izleyen İngiliz parlamenter Richard Balfaour, "Suçlu ya da suçsuz oldukları, adaletin kararı. Ancak 11 yıl AB için yeterli bir ceza" dedi. 
   
   
</TEXT>
</DOC>
