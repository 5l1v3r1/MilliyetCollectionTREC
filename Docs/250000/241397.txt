<DOC>
<DOCNO> 241397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko32.html </URL>
<DATE> 2004/05/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TOBB Başkanı Sorumluluğu siyasetçilere atarak kurtulamayız 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, 2003'de ve 2004'ün ilk 5 ayına bakıldığı zaman ekonomideki yapısal reformların yapılamadığı ve bunda geç kaçınıldığının görüldüğünü belirterek, ''Burada sorumluluğu sadece siyasetçilere atarak kurtulamayız'' dedi. 
     Genç İşadamları Konfederasyonu Başkanı Erhan Özmen ve beraberindeki heyeti, TOBB Konferans salonunda kabul eden Hisarcıklıoğlu, ekonomideki yapısal reformların gerçekleştirilebilmesi için baskı grupları olarak kendilerinin bölgelerinde, il ve ilçelerinde siyasetçiler üzerinde etkili olmaları gerektiğini söyledi. 
     Kendi gelecekleri, ülkenin ve çocuklarının geleceği için ekonomideki yapısal reformların yapılması konusunda siyasi otorite üzerinde bir baskı oluşturulmasının gerekliliğini sık sık vurgulayan Hisarcıklıoğlu, devletten ne para, ne de teşvik istediklerini ifade etti. 
     Hisarcıklıoğlu, isteklerini, ''enerjiyi rakipleriyle aynı fiyattan kullanmak, sosyal güvenlik sisteminde ödedikleri rakamların eşit olması ve ödedikleri vergide eşitlik'' olarak sıraladı. 
     Bunun da ancak makro ekonomik hedeflerin tutturulmasına bağlı olduğunu kaydeden Hisarcıklıoğlu, geçen yıl siyasi reformlar açısından Türkiye'de büyük bir başarı elde edildiğini, ancak 2003 ve 2004'ün ilk 5 ayına bakıldığı zaman ekonomideki yapısal reformların yapılamadığı ve bu konuda geç kalındığının görüleceğini vurguladı. 
     Hisarcıklıoğlu, bunda da sorumluluğu sadece siyasetçilere atarak kurtulamayacaklarını belirterek, ''Eğer biz, bir baskı grubuysak, bizim de bunu yaptırıyor olmamız lazım'' dedi. 
     
     FEDERASYON DİLEKÇESİ 
     Genç İşadamları Konfederasyonu Başkanı Erhan Özmen de federasyon haline gelebilmek amacıyla bugün İçişleri Bakanlığı'na dilekçe vereceklerini kaydetti. 
     Türkiye'deki sivil toplum örgütlerinin gelişmesinden gurur duyduklarını da ifade eden Özmen, konfederasyon çatısı altında 5 bin tane işadamı ile 40 örgüt bulunduğunu bildirdi. 
     Konfederasyon çatısı altında genç işadamlarının Türkiye'nin önemli projelerinde söz sahibi olmak istediklerine de dikkat çeken Özmen, kendilerinin bir çok platformda temsil edildiğine de işaret etti. 
     Konuşmaların tamamlanmasının ardından Özmen, üzerinde Atatürk ve Türk bayrağının işlendiği çerçeveli resmi TOBB Başkanına hediye etti. Hisarcıklıoğlu da Özmen'e bir tabak hediye etti. 
     
</TEXT>
</DOC>
