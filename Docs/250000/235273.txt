<DOC>
<DOCNO> 235273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy27.html </URL>
<DATE> 2004/04/27/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Yükseköğrenim yasa taslağına göre,öğrenci konseyleri oy kullanabilecek 
</HEADLINE>
<TEXT>

     Milli Eğitim Bakanı Hüseyin Çelik, hazırladıkları Yükseköğretim Yasası Taslağı'na göre, öğrenci konseylerinin başkanlarının üniversitede rektör seçimi dahil tüm seçimlerde oy kullanabileceklerini bildirdi. 
     Çelik Ortadoğu Teknik, Bilkent, Başkent, Çankaya, Atılım, Ankara ve Gazi üniversitelerinin öğrencilerinin oluşturduğu Üniversiteliler Dayanışma Grubu'nun düzenlediği yemeğe katıldı. 
     Milli Eğitim Bakanı Çelik, aralarında Dışişleri Bakanı ve Başbakan Yardımcısı Abdullah Gül'ün oğlu Bilkent Üniversitesi Endüstri Mühendisliği 2. sınıf öğrencisi Ahmet Gül'ün de bulunduğu grup üyeleriyle bir süre sohbet ederek, çalışmaları hakkında bilgi aldı. 
     Üniversiteliler Dayanışma Grubu'nun çalışmalarını anlatan Bilkent Üniversitesi öğrencisi Faik Ulutaş, 2 yıl önce Mamak'ta ailelere maddi yardım çalışmaları sırasında oluşturulan grubun bu çalışmalarını okullarda sürdürdüğünü belirtti. 
     
     "Rektör seçiminde oy kullanabilecekler" 
     Milli Eğitim Bakanı Çelik de Anayasa'da devletin, ''laik, sosyal, demokratik hukuk devleti'' olarak tanımlandığını, ancak bunlar kağıt üzerinde kaldığı sürece hiçbir anlam taşımayacağını ifade etti. 
     ''Sosyal bir devletimiz yoktur, sosyal bir milletimiz vardır'' diyen Çelik, gelişmiş ülkelerde, ihtiyaç duyan insanlara, kurumlar aracılığıyla yardım yapıldığını, ancak Türkiye'de bunu halkın üstlendiğini anlattı. Çelik, öğrencilerin yürüttüğü çalışmaların, bunun göstergesi olduğunu söyledi. 
     Türkiye'nin nüfusunun yarısının genç olduğunu kaydeden Çelik, öğrencilere, ''Siz gençsiniz, dinamiksiniz. Bu dönem en sosyal olabileceğiniz, en üst düzeyde paylaşabileceğiniz bir dönemdir. Artık gençlerin bir şey yapma zamanı geldi de geçti bile. Ben neticede bir üniversite öğrencisiyim. Pederbankın eline bakıyorum. Benim yapacağım katkı ne olur diye düşünmeyin. Birçok şey yapabilirsiniz'' diye seslendi. 
     Gençlerin karar mekanizmalarında söz sahibi olduğu bir Türkiye arzuladıklarını ifade eden Çelik, bu düşüncelerini hazırladıkları Yükseköğretim Yasası Taslağı'na da yansıttıklarını belirtti. Çelik, ''Yeni hazırladığımız Yükseköğretim Yasası Taslağı'na göre, öğrenci konseylerinin başkanları üniversitede, rektörlük seçimi dahil her seçimde oy kullanabilecekler, öğrenciler adına bu mekanizmanın içinde bulunacaklar'' dedi. 
     Bilkent Üniversitesi Rektörü Prof. Dr. Ali Doğramacı da okullarda hocaların, öğretmenlerin söylediklerini öğrenip sınavda tekrarlamanın kolay olduğunu, ancak bir karşılık beklemeden çalışmanın ve hizmet vermenin daha büyük önem taşıdığını kaydetti. 
     Grubun çalışmalarının büyük bir yardımlaşma organizasyonu olduğunu ifade eden Doğramacı, bu çalışmaların tüm okullarda yaygınlaşması gerektiğini belirtti. 
     
</TEXT>
</DOC>
