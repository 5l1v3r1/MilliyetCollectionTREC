<DOC>
<DOCNO> 225851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy10.html </URL>
<DATE> 2004/03/26/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Emniyet Genel Müdürlüğü ''Seçim için bütün tedbirleri aldık'' 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, seçimin huzur ve güvenlik içerisinde gerçekleştirilmesi için her türlü tedbirin alındığını belirterek, vatandaşlardan hoşgörülü olmalarını ve tahriklere kapılmamalarını istedi. 
     Emniyet Genel Müdürlüğü'nde haftalık basın bilgilendirme toplantısını yapan Er, insan haklarına saygılı olan emniyet teşkilatının, çevre konusunda da duyarlı olduğunu söyledi. Tüm il ve ilçelerde polis ormanlarının oluşturulduğunu anlatan Er, bu kapsamda 3 milyon 961 bin 930 metrekarelik alana 448 bin 307 adet fidan dikildiğini bildirdi. 
     Pazar günü yapılacak Mahalli İdareler Genel Seçimleri'ne değinen Er, bu kapsamda seçim öncesi, seçim günü ve sonrası olmak üzere 3 aşamalı tedbir alındığını kaydetti. Seçimlerin huzur ve güven içerisinde geçirilmesi için, Emniyet Genel Müdürlüğü'nde ve il emniyet müdürlüklerinde seçim harekat merkezleri kurulduğunu kaydeden Er, bu kapsamda propaganda sürecinde meydana gelen olayların 24 saat esasına göre takip edildiğini söyledi. 
     Sandıklarla iletişim kurulması için her türlü tedbirin alınacağını, oy verme saatinden önce sandık alanları ve kapalı oy verme yerlerinin patlayıcı madde bulunabileceği ihtimaline karşı titizlikle aranacağını, sandık alanları dışında alınacak güvenlik tedbirleri hassas bölgelerde artırılacağını vurgulayan Ramazan Er, güvenlik kuvvetlerinin, sandık kurulu alanları dışarısında ancak bir olay anında hemen müdahalede bulunabilecek uzaklıkta bulunacaklarını bildirdi. 
     
     SEÇİM GÜNÜ VE SAYIM SONRASI 

     Seçim günü tüm emniyet personelinin görevi başında olacağını, sayım işlemlerinin tamamlanması ve sandıkların güvenli bir şekilde naklinin sağlanması için, tedbirlerin planlı bir şekilde uygulanacağını vurgulayan Er, şunları söyledi 
     ''Seçim sonuçlarının kısmen veya tamamen belli olmasından sonra vatandaşlarımızın aşırı davranışlarda bulunma ihtimali göz önünde tutularak, istenmeyen olayların meydana gelmemesi için gerekli tedbirler, detaylarıyla planlanmıştır. Seçimlerin huzur ve güven içerisinde gerçekleştirilmesi, vatandaşlarımızın oylarını özgürce kullanabilmeleri için bütün tedbirlerin alındığına ve vatandaşlarımızın oy verme gününde de hiçbir tahrike kapılmadan hoşgörü ve anlayış içerisinde hareket edeceklerine yürekten inanıyorum.'' Ramazan Er, bir gazetecinin ''Hayata Dönüş'' operasyonuyla ilgili tazminat ve bir gaziye yapılan ''fazla ödeme''yle ilgili mahkeme kararını anımsatması üzerine, ''Türkiye Cumhuriyeti Devleti bir hukuk devletidir. Kamu görevlileri hizmet sırasında bir kusur veya suç işlerse, bu, ilgili kişiye rücu edilir. Hukuk devletinde her şey açıktır'' dedi. 
     Er, İsrail Radyosu'nda İstanbul'un İsrail vatandaşları açısından güvenli olmadığına dair haberin yer aldığının hatırlatılması üzerine de, ''Biz her türlü önlemi alıyoruz. Bize İsrail resmi makamlarından gelen bir duyum yok'' diye konuştu. 
     
</TEXT>
</DOC>
