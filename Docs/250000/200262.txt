<DOC>
<DOCNO> 200262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/ekonomi/eko03.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmar Bankası en organize yolsuzluk' 
</HEADLINE>
<TEXT>

   BDDK İkinci Başkanı Ahmet Şirin, İmar Bankası'ndaki çifte kayıt yolsuzluğuna, daha önce el konulan 20 bankada rastlanmadığını bildirdi 
   ANKARA Milliyet 
   
   Bankacılık Düzenleme ve Denetleme Kurulu BDDK İkinci Başkanı Ahmet Şirin, İmar Bankası'nda, sektörde daha önce karşılaşılmayan çok büyük ölçekli bir organize yolsuzluk olayıyla karşılaşıldığını bildirdi. LDP İstanbul Milletvekili Emin Şirin'in İmar Bankasıyla ilgili olarak Devlet Bakanı ve Başbakan Yardımcısı Abdüllatif Şener'e yönelttiği soru önergesinin yanıtında, BDKK ve Sermaye Piyasası Kurulu'ndan SPK gelen yazılara yer verildi. 
   BDDK İkinci Başkanı ve yanıtın hazırlandığı dönemde Başkanvekili olan Ahmet Şirin, "İmar Bankası'nın Fon'a intikali ile birlikte bankacılık sektöründe daha önce karşılaşılmayan çok büyük ölçekli bir organize yolsuzluk olayı ile karşı karşıya kalınmıştır"dedi 
   
   Rakam kamudan gizlendi 
   Banka bilgi işlem sisteminin resmi mercileri yanıltmaya yönelik olarak Uzan Grubu şirketlerinden Merkez Yatırım ve Ticaret A.Ş. tarafından organize bir şekilde yönetildiğini ve bu suretle banka işlemlerinin kayıt dışı bırakıldığını kaydeden Şirin, banka sahip ve eski yöneticilerinin gerçek mevduat rakamlarını kamu otoritesinden gizledikleri ve fiili mevduat ile resmi kayıtlara yansıtılan mevduat arasındaki farkı zimmetlerine geçirdikleri, izinsiz ve açığa devlet iç borçlanma senedi satışı gerçekleştirdikleri, kamu otoritesine yanıltıcı bilgi verdikleri, vergi kaçırmaya yönelik işlemlere başvurdukları, banka müşterileri ile kamunun zararına fiil ve eylemler gerçekleştirdiklerinin anlaşıldığını ifade etti. Şirin, şu bilgileri verdi 
   "Banka'nın hak ve yükümlülüklerinin bir dökümü olan resmi banka bilançolarına ve alt kayıtlara ulaşılması mümkün olmamıştır. Böyle bir ortamda tasarruf sahiplerinin haklarının korunması ve Fon tarafından sigorta kapsamında olan mevduatın doğru olarak tespit edilmesi ve ödenmesine yönelik çalışmalar başlatılmış, yapılan tespitler doğrultusunda suç duyuruları yapılmış, ilgili tüm bakanlık ve kuruluşlarla bilgi ve belge paylaşımı hızla yerine getirilmiştir. Diğer taraftan banka hakim ortakları, eski yöneticileri, banka eski çalışanları, bunların eş ve çocukları ile Uzan Grubu adına hareket eden halihazırda 490 kişi hakkında ihtiyati tedbir kararı alınmış ve icra edilmiştir." 
   
   Fiktif repoya suç duyurusu    Sermaye Piyasası Kurulu Başkanı Dr. Doğan Cansızlar da konuyla ilgili yanıtında, İmar Bankası'ın 25 Ekim 1990 tarihinden itibaren SPK'nın yetki ve izni dahilinde herhangi bir sermaye piyasasıfaaliyeti yapma yetkisi bulunmadığını belirtti. 
   İmar Bankası'na el konulduktan sonra BDDK'nın SPK'ya gönderdiği bilgi ve belgelerin incelenmesi sonucu, Banka'nın Merkez Bankası'ndaki Repo Bloke Deposunda 1999 yılında herhangi bir devlet iç borçlanma senedinin görülmediği, buna rağmen bankanın 14 Nisan 1999 ile 10 Eylül 1999 tarihleri arasında müşterileri ile karşılıksız repo işlemleri yaptığının tespit edildiğini, SPK'nın 6 kasım 2003 tarihli toplantısında, sorumluluk hakkında suç duyurusu yapılması kararı alındığını belirtti. 
   Cansızlar, fiktif ya da yetkili otoriteden izin alınmaksızın yapılan menkul kıymet işlemlerinin engellenebilmesi için saklamanın müşteri ismine yapılmasının büyük önem taşıdığını da vurguladı. 
   
   
</TEXT>
</DOC>
