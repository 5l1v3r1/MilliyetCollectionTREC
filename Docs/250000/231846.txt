<DOC>
<DOCNO> 231846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/dunya/adun.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kurban İtalyan 
</HEADLINE>
<TEXT>

   Irak'ta İtalyan birliklerinin çekilmemesi halinde öldürüleceği açıklanan dört İtalyan rehineden biri kurşuna dizildi. Üç Japon rehine ise serbest 
      DIŞ HABERLER SERVİSİ 

   
   Irak'ta direnişçilerin geçtiğimiz hafta başlattığı adam kaçırma eylemlerinde önceki gün ilk kez kan döküldü. Irak'taki İtalyan askerleri çekilmezse, pazartesi kaçırdıkları özel güvenlik görevlisi dört 
   İtalyan'ı öldüreceklerini açıklayan direnişçiler, rehinelerden Fabrizio Quattrocchi'yi öldürdü. Benzer bir tehditle günlerdir rehin tutulan üç Japon ise dün serbest bırakıldı. 
   İtalyan rehinenin öldürülmesinin dünyada yarattığı etki, Japonların serbest bırakılmasının coşkusunu gölgeledi. Quattrocchi'yi öldüren "Yeşil Tabur" isimli örgüt, İtalyan askerleri Irak'tan çekilmezse kalan üç rehineyi de öldürecekleri tehdidini savurdu. 
   36 yaşındaki Quattrocchi'nin öldürüldüğü, direnişçilerin Dubai'den yayın yapan El Cezire televizyonuna gönderdiği olay anında çekilen bir video kasetle duyuruldu. El Cezire, görüntüleri çok kanlı olduğu gerekçesiyle yayınlamazken, filmi izleyen bir İtalyan diplomatının anlatımından yola çıkan İtalya Dışişleri Bakanı Franco Frattini, Quattrocchi'nin bir kahraman gibi öldüğünü söyledi. İtalya Başbakanı Silvio Berlusconi ise "Bir yaşamı yok ettiler, değerlerimizi ve barış çabalarımızı çatlatamazlar" diyerek, Irak'tan asker çekilmesinin söz konusu olmadığının işaretini verdi. 
   Quattrocchi, Irak'a kasımda güvenlik görevlisi olarak gelmişti. Petrol boru hatlarını korumak için eğitilen Quattrocchi, bu tehlikeli görevi karşılığında ayda 10 bin euro yaklaşık 16 milyar TL kazanıyordu. İtalyan medyasına göre, Quattrocchi'nin bu tehlikeli ancak yüksek maaşlı işi tercih etmesinin nedeni, sevgilisiyle birlikte yaşayacağı bir ev satın almak için para biriktirmekti. 
   Diğer yandan 3 Japon rehine dün serbest bırakıldı. El Cezire televizyonu rehinelerin Müslüman Din Adamları Birliği'ne teslim edildiğini ve sağlık durumlarının iyi olduğunu bildirdi. Amman - Bağdat yolunda biri kadın ve biri foto muhabiri olmak üzere 3 Japon sivil geçen hafta rehin alınmıştı. 
   
   
   
</TEXT>
</DOC>
