<DOC>
<DOCNO> 234427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy11.html </URL>
<DATE> 2004/04/24/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Sami Selçuk "Birkaç maddeyi değiştirmekle anayasa düzelmez" 
</HEADLINE>
<TEXT>

     Yargıtay Onursal Başkanı Sami Selçuk, ''Şimdi anayasanın bazı maddelerinin değiştirileceği gündeme getiriliyor. Oysa birkaç maddeyi değiştirmekle anayasa düzelmez'' dedi. 
     Selçuk, Kamu-Sen Konfederasyonu'nca Adana'da düzenlenen ''Demokrasi ve Hukukun Üstünlüğü'' konulu konferansta, anayasanın var olma nedeninin bireyin hak ve özgürlüklerini korumak olduğunu, oysa mevcut anayasanın bunun tam tersi hükümler içerdiğini savundu. 
     1982 Anayasası'nın devletin halkına olan güvensizliğinin bir göstergesi olduğunu öne süren Selçuk, ''Şimdi anayasanın bazı maddelerinin değiştirileceği gündeme getiriliyor. Oysa birkaç maddeyi değiştirmekle anayasa düzelmez'' dedi. 
     Vatandaşın, ''Nasıl olsa benim devletim hukuka uyuyor'' diye düşünmesi gerektiğini, oysa, mevcut anayasa yüzünden halkın bu güven duygusundan mahrum bırakıldığını savunan Selçuk, şunları söyledi 
     ''Bireyi devlete karşı korumak gerekirken, devleti bireye karşı korumak için yapılmış bir anayasa ile Avrupa Birliği AB kapısında bekliyoruz. Bu, Türk milleti için onur kırıcıdır. Bunu tamamen reddedip doğru bir anayasa yapmak zorundayız.'' 
     
     SİYASİ PARTİLERİN DURUMU 
     Siyasi partilerin durumuna da değinen Selçuk, Batı toplumlarında demokrasi örneği sergileyen partiler ve liderlerin aksine Türkiye'de kişiye özel partiler olduğunu kaydetti. 
     Partideki kişiyi beğenmeyenlerin aynı ilkeleri savunan bir başka parti kurduğuna işaret eden Selçuk, ''Küçük olsun, benim olsun mantığı yürütülüyor. Bu durumda da siyasi partilerde demokrasiden söz etmek mümkün olmuyor'' dedi. 
     Sivil toplum kuruluşlarının demokratik yaşama daha fazla katılması gerektiğini belirten Selçuk, konuşmasını şöyle sürdürdü 
     ''Bir olaya tepki göstermeye kalksanız derhal fişleniyorsunuz. Bu nasıl demokrasi Buna karşı bireyler suskun kalmak yerine sivil toplum kuruluşlarının şemsiyesi altında demokratik haklarını savunmalıdır. Meslek odaları, sendikalar ve tüm sivil toplum kuruluşlarına sahip çıkılmalı.'' Adana Büyükşehir Belediyesi Tiyatro Salonu'nda düzenlenen konferansı, Adana Vali Yardımcıları Ahmet Narinoğlu, Nevzat Ergün, Seyhan Belediye Başkanı Azim Öztürk ve İl Milli Eğitim Müdür Vekili Atilla Gülsar ile diğer davetliler izledi. 
     
</TEXT>
</DOC>
