<DOC>
<DOCNO> 207563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo16.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Perugia, Okan'dan sonra Zago'nun peşine düştü 
</HEADLINE>
<TEXT>

     İtalya Birinci Futbol Ligi Serie A takımlarından AC Perugia, ara transfer döneminde trafiğin en hareketli olduğu kulüplerden biri olmasıyla dikkati çekiyor. 
     İtalyan basınındaki haberlere göre, FC Inter'den milli futbolcu Okan Buruk'u transfer edebilmek için yeniden zemin yoklamakla meşgul olan AC Perugia, Beşiktaş'ın Brezilyalı savunma oyuncusu Antonio Carlos Zago'ya da transfer önerisi götürme hazırlığında. 
     Tuttosport Gazetesi, ara transfer döneminde perde arkasında yapılan görüşmelere ilişkin haberinde, ''Inter Perugia'ya Okan, sonra da Brechet'' başlığını kullandı. Okan konusunda AC Perugia'nın FC Inter'den bazı oyuncuları alabilmek için 2 kulüp arasındaki görüşmelerin sürdüğünü belirten Tuttosport, ''Yenilik, Okan Buruk için yapılan pazarlıkta ilerleme kaydedilmiş olması. Haziran ayında sözleşmeyi de uzatmak suretiyle, bu iş hemen bitirilebilir. Yorgos Karagounis bir kenara bırakılmış durumda. Ocak sonunda ise Jeremie Brechet için görüşme yapılacak'' diye yazdı. 
     Corriere dello Sport Gazetesi ise Okan Buruk için AC Perugia'nın yeni bir girişimde bulunmaya hazırlandığını kaydetti. Corriere dello Sport'ta ise, ''2 transferin gerçekleştirilmesi amacıyla bugün Inter ile yeniden temasi geçilecek. Yorgo Karagounis 26 ve Okan Buruk 30 listenin en başında yer alıyorlar. Listeye Francisco Farinos 25 ve Jeremie Brechet 24 de eklendi'' ifadelerini kullandı. 
     İtalyan basınındaki iddiaların tersine FC Inter Kulübü'nün kendisine transfer konusunda herhangi birşey söylemediğini belirten Okan Buruk ise geçtiğimiz günlerde yaptığı açıklamada, ''Perugia'ya gitmeyi kesinlikle düşünmüyorum'' demişti. FC Inter Teknik Direktörü Alberto Zaccheroni ise Karagounis ve Okan'ın, isterlerse başka kulüplere gidebileceklerini ifade ederek, ''Ama onların böyle bir istekleri olduğunu sanmıyorum'' diye konuşmuştu. 
     La Gazzetta dello Sport Gazetesi ise AC Perugia'nın, geçmişte AS Roma'da da top koşturmuş olan ve halen Beşiktaş'ta oynayan Antonio Carlos Zago'ya öneri götürmeye hazırlandığını ileri sürdü. Önceki gün, Brezilyalı savunma oyuncusu Zago'nun Serie B takımlarından AC Fiorentina ile anlaştığı söylenmiş, ancak aynı günün akşamında son anda anlaşmazlık çıkması nedeniyle transferin gerçekleşemeyeceği belirtilmişti. La Gazzetta dello Sport, bugünkü nüshasında AC Perugia'nın transfer görüşmelerine ayırdığı haberde, ''Fiorentina ile yaşanan anlaşmazlığın ardından Zago Beşiktaş , AC Perugia'nın savunması için düşünülen aday oyunculardan biri'' diye yazdı. 
     
</TEXT>
</DOC>
