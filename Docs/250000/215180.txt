<DOC>
<DOCNO> 215180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sontur03.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit-Kandıra arasındaki karayolunda 130 kişi mahsur kaldı 
</HEADLINE>
<TEXT>

     İzmit-Kandıra arasındaki karayolu yoğun kar yağışı ve bir TIR'ın devrilmesi nedeniyle ulaşıma kapandı. 
     Bu nedenle, İzmit'ten Kandıra'ya giden 2 otobüs ile Kandıra'dan İzmit'e giden bir otobüs ve çok sayıda otomobil Kayıplar köyü mevkinde mahsur kaldı. Araçlarda yaklaşık 130 kişinin bulunduğu bildirildi. 
     Köy Hizmetleri'nden bir greyder ile Karayolları'ndan kar küreme aracı yolun açılması için çalışmalarını sürdürürken, sivil savunma ekipleri de vatandaşların ihtiyaçlarını karşılamaya çalışıyor. 
     Öte yandan, İstanbul'da TEM Otoyolu'nun Mahmutbey-Kınalı arasındaki Karasu Viyadüğü'nde mahsur kalan 1'i ambulans 4-5 araca ulaşılmaya çalışıldığı kaydedildi. İhbar üzerine bölgeye gönderilen karayolları ekipleri, araçlara ulaşmak için yol açma çalışmalarına başladı. 
     Ankara-İstanbul karayolunun Bolu Dağı kesiminde etkili olan kar yağışı ulaşımı olumsuz etkiliyor. 
     Zincirsiz araçların geçişine izin verilmezken, Bolu Dağı'nda ulaşım tek şeride düştü. Kar kalınlığının ise 50 santimetreyi geçtiği belirtildi. 
     Bu arada, Kızılay, Bolu Dağı ve TEM Otoyolu'nda, yolda kalan yaklaşık 500 araç içindekilere çay ve helva-ekmek dağıttı. 
     
</TEXT>
</DOC>
