<DOC>
<DOCNO> 218031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo07.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, 2 hafta aradan sonra 3 puan istiyor... 
</HEADLINE>
<TEXT>

     Ligde son 2 haftada puan alamayan Konyaspor, kendi sahasında Gençlerbirliği'ni yenerek, moral kazanmak istiyor. 
     Kulüp futbol şubesi sorumlusu ve basın sözcüsü İbrahim Kaplan, bugüne dek çift antrenmanla yürüttükleri Gençlerbirliği maçı hazırlıklarının artık tek antrenmanla süreceğini kaydetti. 
     Son 2 haftadır şanssızlıklar ve hakem hataları nedeniyle puan alamadıklarını ifade eden Kaplan, iyi oynamalarına karşın sahadan puansız ayrılmanın takımı olumsuz yönde etkilediğini anlattı. 
     Maça tam kadroyla çıkacak olmalarının kendilerini çok rahatlatacağını vurgulayan Kaplan, ''Sahada kendi seyircimiz önünde iyi mücadele edeceğimize inanıyorum. Taraftarlarımızın desteğiyle kırmızı-siyahlı ekibi puansız göndererek, moral kazanmak istiyoruz. Hedefimize ulaşmak için bu morale ihtiyacımız var'' dedi. 
     Kaplan, maça adil yönetecek bir hakem verilmesini talep ettiklerini belirterek, ''Bu hafta da hakem hatası yüzünden kaybetmek ve üzülmek istemiyoruz. İyi mücadele edip sevinen taraf olacağız'' diye konuştu. 
     
</TEXT>
</DOC>
