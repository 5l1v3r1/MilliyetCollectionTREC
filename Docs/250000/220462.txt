<DOC>
<DOCNO> 220462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/yazar/sazak.html </URL>
<DATE> 2004/03/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Güldünya 
</HEADLINE>
<TEXT>

   
   Adana'da Nilüfer, Diyarbakır'da Kadriye, Mardin'de Şemse, Çorum'da Esra ve son olarak İstanbul'da Güldünya. 
   Töre cinayetlerinin uzayan isim listesi. 
   Kadına yönelik şidddet sınır tanımıyor. Sözde namus cinayetlerinde 355 ölüm. Kurbanların 213'ü kadın. Sanıkların yüzde 90'ı erkek. Ölen ve öldürenlerin neredeyse yarısı çocuk yaşta. 
   Yarın 8 Mart. 
   Dünya Emekçi Kadınlar Günü. 
   Kadınlar, 'Bu yıl kutlanacak 8 Martımız yok' diye isyan halindeler.Kadın Adayları Destekleme ve Eğitme Derneği KA - DER töre cinayetlerini ve kadına yönelik şiddeti protesto amacıyla bu yıl meydanlara çıkma yerine, mezarlıklar ve savcılıklara gitmeyi tercih ediyor 
   'Önlem alınmadan, töre diyerek, namus diyerek, yasalarda uygulanan ceza indirimleriyle teşvik edilerek öldürülüyoruz. İşte bu yüzden kutlanacak 8 Mart'ımız yok. 8 Mart'ı, görevlerini ihmal eden tüm yetkililer hakkında suç duyurusunda bulunmak için yaşamsal önem taşıyan sığınak talebimizi bir kez daha anımsatmak için mezarlıklarda geçireceğiz.' 
   Güldünya olayı, töre kurbanı kadınların yaşama haklarının 'iz sürülerek' vahşice nasıl ortadan kaldırıldığına son örnek. 
   Kardeşleri tarafından İstanbul'da vurulduktan sonra korunamayan Güldünya Tören ikinci saldırıda yaşamından oldu. 
   TCK'daki hükümler caydırıcı olmadığı,aksine 'namus cinayeti' gerekçesiyle ceza indirimleri öngörüldüğü için katliamlar öngörüyor. Oysa kadın örgütlerinin çağrılarına gereken duyarlılık gösterilse, 'kadın sığınakları' zamanında açılmış olacak ve hedefteki Güldünya'lar ölmeyecekti. 
   Bakalım hükümet 8 Mart'ı mezarlıklarda geçiren kadınların eylemini sıradan demeçlerle karşılamanın ötesinde somut önlemler alacak mı 
   Diyarbakır'da yarın Kadın Platformu öncülüğünde yapılacak geniş katılımlı eylemin, OHAL koşulları, gözaltılar, işkence ve tacizler, namus cinayetleri gibi bölgesel sorunların yanı sıra kadınların demokratik istemleri açısından da etkili olması bekleniyor. 
   Kadın sorunlarına duyarlılığın yükseltilmesi için geçerli yol siyasettir. Daha doğrusu, kadınların siyasette temsil oranlarının yükseltilmesidir. 
   Türkiye 550 sandalyeli Parlamentosu'nda sadece 24 kadın milletvekili barındıran yüzde 4,4 oranıyla AB liginde son sıradadır. 182 ülke arasındaki yeri ise 110'uncudur. 
   Kadın erkek eşitliği adına bu ayıp yetmiyormuş gibi 28 Mart yerel seçimlerinde bu tabloyu değiştirecek fırsat da kaçırılıyor. 
   Türkiye'deki 3215 belediye başkanından şu anda sadece 17'si, 34 bin belediye meclisi üyesinden sadece 559'u kadındır.Yerel seçimlerde de bu tablo değişmeyecek. Çünkü listelerde kadının adı yok 
   KA - DER haklı. 8 Mart nasıl kutlanacak 
   
      
   
</TEXT>
</DOC>
