<DOC>
<DOCNO> 248099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy16.html </URL>
<DATE> 2004/06/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP'de Piriştina şoku 
</HEADLINE>
<TEXT>

     İzmir Büyükşehir Belediye Başkanı Ahmet Piriştina'nın geçirdiği kalp krizi sonucu yaşamını yitirmesi grup toplantısı öncesi milletvekillerinde şok etkisi yaratırken, Genel Başkan Deniz Baykal, Piriştina'nın ölüm haberini Meclis'e gelirken yolda aldı. Piriştina'nın ölümü nedeniyle grup toplantısı ileri bir tarihe ertelendi. 
     CHP'nin saat 13 00'de başlayacak grup toplantısı öncesinde Ahmet Piriştina'nın ölüm haberi milletvekilleri ve partililer arasında şok etkisi yarattı. Piriştina'nın yakın arkadaşı İzmir milletvekili Ali Rıza Bodur, telefonla bilgi almaya çalışırken, Genel Başkan Deniz Baykal da acı haberi Meclis'e gelirken yolda öğrendi. Grup toplantı salonuna girerek direk kürsüye çıkar Baykal, "Hepimizi derinden yaralayan iki üzüntü verici haberi iletmek için bulunuyorum" dedi. Eski milletvekili ve Yenimahalle Belediye Başkanı Abdurrahman Oğultürk'ü geçirdiği kalp krizi sonucu kaybettiklerini anımsatan Baykal, grup toplantısına gelirken Piriştina'nın acı haberini aldığını kaydetti. 
     Gerçekten büyük bir üzüntü içinde olduklarını ifade eden Baykal, "Bu acı haber hepimizi çok derinden sarstı. Bu şartlar altında taktir edersiniz grup toplantısını yapmamız mümkün değil" diye konuştu. Baykal, Piriştina'nın en verimli olduğu çağda, çok büyük bir seçim başarısının hemen ardından yaşamını yitirmesinden duyduğu üzüntüyü dile getirirken, CHP olarak bunun şokunu uzun süre yaşayacaklarını kaydetti. 
     Piriştina'nın ölüm haberi üzerine grup toplantısı iptal edilirken, Baykal Meclis'teki makamına çıktı. Baykal, kalabalık bir milletvekili topluluğuyla birlikte İzmir'e gidecek. 
     
</TEXT>
</DOC>
