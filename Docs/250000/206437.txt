<DOC>
<DOCNO> 206437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur35.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Caminin kubbesi çökü... İçerideki 200 kişi kılpayı kurtuldu 
</HEADLINE>
<TEXT>

     Sakarya'nın Hendek İlçesi'nde, inşaat halindeki Merkez Yeni Camii'nin kubbesi çöktü. Kubbe çökmeden önce içeride namaz kılan vatandaşlara haber verilmesi olası faciayı önledi. 
     Temeli 6 ay önce atılan ve bodrum katla birlikte 3 kat üzerinden yapımı devam eden Merkez Yeni Camii inşaatının üst çatı betonlarından sesler gelmesi üzerine, bodrum katta namaz kılan yaklaşık 200 kişi camiden çıkartıldı. Caminin boşaltılmasının ardından üst çatı betonları büyük bir gürültüyle çöktü. 
     Çökmenin, inşaat sektöründe 'ters kiriş' olarak adlandırılan kirişlerin üzerindeki malzemenin ağırlığına dayanamaması nedeniyle meydana geldiği öne sürüldü. 
     İnşaatın kontrol mühendisliğini yapan yetkililer, konu hakkında yorum yapmazken, vatandaşlar, çökmenin mühendislik hatasından kaynaklandığını iddia etti. 
     Herhangi bir can kaybı ve yaralanmanın olmaması için cami içerisine kimsenin girmesine izin vermeyen Merkez Yeni Camii Yaptırma ve Yaşatma Derneği yöneticileri, olayla ilgili inceleme başlatıldığını bildirdi. 
     
</TEXT>
</DOC>
