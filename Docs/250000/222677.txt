<DOC>
<DOCNO> 222677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yasam/yasz1.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Müjde Yeni bir gezegenimiz oldu    SEMA EMİROĞLU New York 
   Amerikan Uzay ve Havacılık Dairesi'nin NASA finanse ettiği bir araştırmayı yürüten bilim adamları, güneş sisteminde gezegene benzeyen yeni bir gök cismi keşfettiler. Güneş sisteminde Plüton'dan 3 kat daha uzak olan gezegen benzeri cismin, güneş sistemindeki en uzak ve en soğuk cisim olduğu belirtildi. "İnuit okyanus tanrıçası" anlamına gelen Sedna adı verilen gezegen benzeri yapının güneşe 130 milyar kilometre uzaklıkta olduğu ve ısının eksi 240 derecede bulunduğu kaydedildi. Sedna'nın Mars'tan sonra en kızıl renkte olan ikinci gök cismi olduğunu da belirten bilim adamları, ayrıca yeni gök cisminin büyüklüğünün Plüto'nun dörtte üçü olduğuna dikkat çektiler. 
   
   İnternet üzerinden kadın satıyorlar    FRANKFURT Milliyet 
   Tayvanlı bir kadın taciri, ABD ve Almanya'daki açık artırma sitesi e - bay'de altta üç Vietnamlı kadını 4 bin 400 dolardan başlayan fiyatlarla satışa çıkardı. Ödemenin teslimatta yapılacağını belirten tacirler, kadınların Tayvan'da teslim edileceğini, Vietnam'dan Tayvan'a yol masrafının da alıcıya ait olduğunu açıkladı. Olay, Uluslararası İnsan Hakları Birliği'nin, uyarısıyla ortaya çıktı. Her gün milyonlarca kişinin mal alıp sattığı internet şirketi e - bay, satışın yer aldığı bölümü kaldırdığını açıklarken, kadın tacirlerinin sanal ortamda kadın satmaya devam ettiği kaydedildi. 
   
   'Ceptakip' yayılıyor    DIŞ HABERLER SERVİSİ 
   Avrupa'da birçok büyük şirketin, çalışanlarını cep telefonu sinyalleri üzerinden yakın takibe aldığı, bu uygulamayla 'izlenen' çalışan sayısının her ay yüzde 20 arttığı belirtildi. İngiliz Daily Telegraph gazetesine göre, yöneticiler bu yolla işten kaytarmanın engellendiğini ve müşteriye hızlı hizmet sağlandığını savunuyor. Sivil haklar savunucuları ise bireylerin özel hayatının deşifre edildiğini ve kadın çalışanlara cinsel taciz riskinin arttığını ileri sürüyor. 
   
   96'lık 'torbacı' nine    ABD'nin Kuzey Carolina eyaletinde 96 yaşındaki bir kadın kokain satmakla suçlanıyor. Los Angeles Times'ın haberinde, Julia Roberts isimli kadın, çantasında kokain ve kokain alırken kullanılan krak çubuğuyla yakalandı. Haberde, kokainin çantasına nasıl girdiğini bilmediğini iddia eden ve suçlamaları reddeden 'nine'nin, mahkemeye çıkana kadar serbest bırakıldığı da belirtildi. 
   
   Fidye çetesi kıskıvrak    ALİ ÖZKAYA İzmir DHA 
   İzmir'de kaçırdıkları üniversite öğrencisi Şükran Aslan'ın 21 ailesinden 200 bin euro fidye isteyen şebeke üyeleri yakalandı. 23 Ocak'ta kaçırdıkları genç kızı Antalya'ya götüren fidyeciler, Aslan'ın ailesini arayarak fidye istedi. Aslan'ın ailesinin polise başvurması üzerine genç kızı bırakan fidyeciler, kayıplara karıştı. Şükran Aslan, sabıkalılar listesinden Hilal Açıkalın'ı teşhis etti. Açıkalın, cuma günü pişman olarak Antalya'da teslim oldu. Polis, Şükrü Baran, Pelin Açıkalın, Bekir Güç ve Ömer Durmaz adlı diğer şebeke üyelerini de kıskıvrak yakaladı. Zanlıların 3'ü tutuklandı. 
   
   Bir TIR dolusu eroin yakalandı    SERHAT ÜNAL İstanbul 
   İstanbul'da gerçekleştirilen iki ayrı operasyonda, 153 kilo 800 gram eroin ele geçirildi. İstanbul Emniyet Müdürü Celalettin Cerrah üstte , Bahçelievler'de bir otomobilden TIR'a yüklenmeye çalışılan 46 kilo 800 gram eroin ele geçirildiğini söyledi. Cerrah, ellerindeki yüklü miktarda uyuşturucuyu yurtdışına çıkarmaya hazırlanan başka bir şebekeye yönelik geçen hafta Kadıköy'de gerçekleştirilen diğer operasyonda da 107 kilo eroin ele geçirildiğini söyledi. Her iki operasyonda 7 kişi gözaltına alındı. 
   
   Sorunlu evlat anasını katletti    MUTLU BOZDAĞ İstanbul 
   Zeytinburnu'nda, ruhsal sorunları olduğu belirtilen Murat Cezayirli 33 , tartıştığı annesi Şirin Cezayirli'yi tabancayla kalbinden vurarak öldürdü. Cezayirli'nin önceki akşam henüz belirlenemeyen bir nedenle tartıştığı ve kalbinden vurduğu anne Cezayirli, komşuları tarafından kaldırıldığı hastanede öldü. Olay yerine gelen polis, oturduğu evin yakınında elinde silahla dolaşan Cezayirli'den teslim olmasını istedi. Bir süre direnen Cezayirli, ruhsatsız olduğu belirtilen tabancasıyla birlikte teslim oldu. Gözaltına alınan Cezayirli'nin ruhsal sorunları bulunduğu, bir süre tedavi gördüğü ve yaralama suçundan da sabıkası olduğu belirtildi. 
   
   
</TEXT>
</DOC>
