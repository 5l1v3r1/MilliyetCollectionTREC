<DOC>
<DOCNO> 248217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur45.html </URL>
<DATE> 2004/06/15/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
ODTÜ'de en yüksek oyu Prof. Dr. Akbulut aldı... 
</HEADLINE>
<TEXT>

     ODTÜ'de rektörlük görevini yürüten Prof. Dr. Ural Akbulut, rektör aday adayı seçiminde en yüksek oyu aldı. 
     Akbulut'un görev süresinin Ağustos 2004'de sona erecek olması dolayısıyla ODTÜ Kültür ve Kongre Merkezi'nde rektör aday adayı belirleme seçimi yapıldı. 
     Seçim sonucunda Ural Akbulut 267, Prof. Dr. Türker Gürkan 233, Prof. Dr. Tuncay Birand 116 Prof. Dr. İlhan Tekeli, Prof. Dr. Mustafa Tokyay, Prof. Dr. Haluk Darendeliler, Prof. Dr. Nezih Güven ve Prof. Dr. Metin Ger de 1'er oy aldılar. 
     Seçimde 14 oy boş çıktı, 21 oy da geçersiz sayıldı. 
     ODTÜ, en yüksek oy alan 6 ismi YÖK'e bildirecek. 1'er oy alan adaylar 6 kişilik listeye ya kurayla girecekler veya 2 kişi adaylıktan çekilecek. YÖK, 6 aday arasından 3'ünü seçecek ve içlerinden birini ataması için Cumhurbaşkanı Ahmet Necdet Sezer'e sunacak. 
     Prof. Dr. Akbulut, AA muhabirine yaptığı açıklamada, sonuçtan memnun olduğunu belirterek, ''üniversiteye teşekkür borçluyum'' dedi. 
     Geçen 4 yılda ODTÜ'yü araştırma ağırlıklı uluslararası bir üniversite yapmak için çalıştığını kaydeden Akbulut, bu çabalarının süreceğini belirtti. Akbulut, ODTÜ sayesinde Ankara'nın bilim ve teknoloji üreten bir kent haline getirilmesini hedeflediğini, Türkiye'nin de gelişmiş ülkeler arasına ancak bilim ve teknoloji üreterek girebileceğini anlattı. 
     
</TEXT>
</DOC>
