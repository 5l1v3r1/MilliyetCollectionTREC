<DOC>
<DOCNO> 201822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun21.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da Cumhurbaşkanlığı binası önünde karanfiller... 
</HEADLINE>
<TEXT>

     Azerbaycan'ın eski Cumhurbaşkanı Haydar Aliyev'in vefatı nedeniyle Cumhurbaşkanlığı binası önüne gelen kalabalık halk grubu, çiçekler bıraktı. 
     Öğle saatlerinde başlayan ziyaretçi akını sırasında, bina önüne yerleştirilen Haydar Aliyev'in fotoğrafının çevresi kırmızı karanfillerle süslendi. 
     Genç yaşlı, her kesimden insanların bulunduğu kalabalık arasında özellikle kadınların çiçek bırakırken ağladıkları görüldü. 
     Bu arada, ülkede 7 günlük yas ilan edilmesi nedeniyle bakanlıklar ve diğer resmi binalardaki bayraklar yarıya indirildi, başkentteki resmi dairelerle birlikte çok sayıda mağazanın da kapalı olduğu gözlemlendi. 
     
</TEXT>
</DOC>
