<DOC>
<DOCNO> 231977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun50.html </URL>
<DATE> 2004/04/16/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Silah birliğinden seçimlerde Bush'a tam destek 
</HEADLINE>
<TEXT>

     Yıllık toplantılarını bugün ABD'nin Pittsburgh şehrinde yapan ABD Ulusal Silah Birliği NRA 'nin, Başkan George Bush'un yeniden seçilmesini sağlamak için 4 milyon üyesinin çok ciddi bir kampanya başlatması yönünde karar da alacağı bildirildi. 
     Her yıl sadece avcılık, silahlanma ve kişisel silahlanmaya yasal izin veren İkinci Anayasa Değişikliği'ni kutlamak gibi klasik bir gündemi olan yıllık NRA toplantısının, bu yıl siyasi bir içerik de kazandığı ifade ediliyor. 
     Demokrat Parti adayı John F. Kerry'nin seçilmesini ''silah sahibi olamaya liberal bir tehdit'' olarak yorumlayan birlik üyeleri, karşıt mesajlarını seçimin yapılacağı güne kadar internet, mektup, televizyon reklamı ve ülkeyi bir ağ gibi sarmış silah kulüpleri aracılığıyla tekrarlamaya devam edeceklerini bildirdi. 
     NRA Başkan Yardımcısı Wayne LaPierre, hafta içinde verdiği bir demeçte, ''John Kerry'de İkinci Anayasa Değişikliği'ne sürekli karşı çıkmış bir politikacıdan başka ne buluyorsunuz .. Michael Dukakis ve Al Gore'da olduğu gibi bunu da elitist bir küstahlık olarak görüyorum'' demişti. 
     
     BUSH SÖZÜNÜ TUTAMADI 
     Başkan Bush, uzi ve AK-47'de dahil olmak üzere 19 çeşit yarı otomatik silahın yasaklanmasını öngören 1994'teki yasanın yenilenmesine dair yasayı imzalayacağını açıklamış, ancak Cumhuriyetçilerin çoğunlukta olduğu Kongre'de bu yasaya yönelik muhalefetten dolayı bu sözünü tutamamıştı. 
     Ulusal Silah Birliği'nin toplantısına bizzat katılamayan Başkan Bush'un, silah sahiplerine verdiği desteği göstermek için, kendisi de bir silah düşkünü olan Başkan Yardımcısı Dick Cheney'i bir konuşma yapmak üzere Cumartesi akşamı toplantıya göndereceği kaydediliyor. NRA Başkan Yardımcısı LaPierre, grubun Kerry karşıtı kampanya için ne kadar para harcayacağını açıklamazken, hazırlanan son bir federal rapora göre grubun siyasi eylem komitesinin elinde 4 milyar dolar bulunuyor. Grup, 2000 yılı başkanlık seçimlerinde Bush lehine federal düzeyde yürüttüğü kampanyalarda 16,8 milyon dolar harcamıştı. 
     Bu arada, silah ve silahlanma karşıtı bir grup Cuma günü New York Times gibi ABD'nin etkin gazetelerine verdikleri tam sayfalık ilanlarla, Başkan Yardımcısı Cheney'in toplantıda yapacağı konuşmayı protesto ederek, ''Bush ve Cheney Amerikan Polisi'ne verdikleri sözden vaz mı geçecekler '' diye sordu. 
     Bush'un hala imzalamadığı yasanın kanunların uygulanması ve polislerin hayatının korunması için çok büyük bir adım olacağının belirtildiği gazete ilanında, ''Başkan saldırı silahlarının yasaklanmasına dair yasanın yenilenmesini desteklediğini söylüyor. 
     Ancak, bunun için kesinlikle hiçbir şey yapmıyor. Şimdi burada söylediği şeyleri yapması ve bu yasanın yenilenmesini engellemekte özel çıkarı olan grupla karşılaşması için bir fırsat var'' denildi. 
     Amerika'da kanun uygulayıcısı durumundaki bütün herkesin bu yasanın geçmesini istediğini belirtilen ilanda, ''Amerikan seçmeninin yüzde 77'si de söz konusu yasanın yenilenmesini istiyor'' denilerek, ''Başkan Amerikan halkı ve polisinin yanında mı yer alacak, yoksa aşırıcı Ulusal Silah Birliği'nin mi Yarın Cheney'in dudaklarını okuyun'' şeklinde sona eriyor. 
     
</TEXT>
</DOC>
