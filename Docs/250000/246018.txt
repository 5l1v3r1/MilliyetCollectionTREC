<DOC>
<DOCNO> 246018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo11.html </URL>
<DATE> 2004/06/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gaziantepspor'da dış transfer çalışmaları sürüyor... 
</HEADLINE>
<TEXT>

     Gaziantepspor'da, sözleşme yapılan Bosna Hersek milli takımı kalecisi Kenan Hasegiç'in ardından dış transfer çalışmaları sürüyor. 
     Profesyonel futbol şube sorumlusu Asım Atmaz, AA muhabirine yaptığı açıklamada, yeni sezon için güçlü bir kadro oluşturmak için transfer çalışmalarının büyük titizlikle yapıldığını, takıma gerçekten yararı olabilecek oyuncuları kadrolarına dahil etmek istediklerini söyledi. 
     Yapılan transfer çalışmaları sonucunda şu ana kadar 7 futbolcunun kadroya dahil edildiğini anımsatan Atmaz, ''Altyapı kulübümüz olan Gaziantep Büyükşehir Belediyespor'dan Hakan, Barış, Onur, Gazi, Elazığspor'dan Remzi, Antalyaspor'dan Hakan ve Bosna Hersek Milli takımı kalecisi Kenan Hasegiç ile sözleşme imzaladık. Hedefimiz, güçlü bir kadro oluşturarak yeni sezonda da yine başarılı olabilmek'' diye konuştu. 
     Gaziantepspor'a yedi sezondur hizmet veren milli kaleci Ömer Çatkıç'ın sözleşmesinin sona erdiğini, bu oyuncunun başka takımlarla görüşme halinde olduğunu belirten Atmaz, ''Ömer bize yıllarca başarı ile hizmet verdi. Yeni sezonda takımdan ayrılma kararı aldı. Ona hizmetleri için teşekkür ediyoruz. Ömer'den boşalan yeri Kenan Hasegiç'i transfer ederek doldurmaya çalıştık. Bu kaleci başka takımlarla görüşme halindeydi, ama eski oyuncumuz Boliç'in katkılarıyla bizi tercih etti. Genç ve iyi kaleci. Gaziantepspor bu oyuncudan da yıllarca ekmek yiyecektir diye düşünüyorum'' dedi. 
     Atmaz, yabancı futbolcu transfer hakkını da en iyi şekilde kullanmak istediklerini kaydederek, şöyle devam etti 
     ''Tunuslu Raadhi Jaidi ve RC Lens'ten Coridon'un transferi için çalışmalarımız sürüyor. Eğer son dakika bir aksilik yaşamazsak bu hafta bu transferleri noktalarız. Girişimlerimiz son aşamaya geldi. Bu hafta durum netlik kazanacak.'' Bu arada, Fenerbahçe ve Beşiktaş ile Ukrayna'nın Shaktar Donetks takımının gündeminde olan İbrahim Toraman'ın transferine en yakın kulübün Shaktar Donetks kulübü olduğunu belirten Atmaz, ''Sanıyorum en iyi teklifi Lucescu'nun kulübü verdi. Durum yarın netlik kazanacak'' dedi. 
     
</TEXT>
</DOC>
