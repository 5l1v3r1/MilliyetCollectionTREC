<DOC>
<DOCNO> 229390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur14.html </URL>
<DATE> 2004/04/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Pelit Pastaneleri'nin sahibinin otomobili gasp edildi 
</HEADLINE>
<TEXT>

     Pelit Pastaneleri'nin sahibi Selahattin Ayan'ın içinde yüklü miktarda para ve değerli evrak bulunan otomobili, Şişli'de silahlı 3 kişi tarafından gasp edildi. 
     AA muhabirinin aldığı bilgiye göre, Şişli'deki Pelit Pastanesi'nden para alan Selahattin Ayan'ın içinde bulunduğu 34 PP 300 plakalı Mercedes marka otomobilin önü, dün akşam silahlı 3 kişi tarafından kesildi. 
     Ayan ile şoförünü araçtan indiren silahlı kişiler, içinde yüklü miktarda para ve değerli evrak bulunan otomobili alarak hızla olay yerinden uzaklaştılar. 
     Ayan'ın durumu bildirmesi üzerine hareketlenen polis, Avcılar istikametine gittiği belirlenen otomobili bulmak için alarma geçti. 
     Kadıköy Göztepe'den çalınan 34 VD 8935 plakalı Opel marka otomobildeki kişilerin de gaspçılarla birlikte birkaç noktada görülmesi ve ortak hareket ettiklerinin belirlenmesi üzerine çalışmalar, il geneline yayıldı. 
     Polis telsizinden yapılan anonslarda, Avcılar ve çevre ilçelerin tüm ekiplerinin E-5 Karayolu üzerinde kontrol yapmaları ve tüm yan yolları kesmeleri istendi. 
     Bir ara Cennet Mahallesi'nde görülen Mercedes marka otomobili takibe alan polisler, daha sonra ara sokaklara giren aracın izini kaybetti. 
     Uygulamaların sürdüğü sırada, aranan Mercedes marka otomobilin Yakuplu Beldesi'nde durduğu ve içinden çıkartılan evrakların yakıldığı ihbarı alındı. 
     Jandarma ekiplerinin de sevk edildiği olay yerine giden polis, yakılan evrak külleriyle karşılaştı. 
     Bölgede yapılan aramalarda otomobilin izine rastlanmazken, saat 02.00 sıralarında Avcılar Altınyıldız mevkiinde tekrar görülen otomobil, kısa sürede polisi atlatmayı başardı. 
     İstanbul Emniyet Müdürü Celalettin Cerrah'ın, ekipleri bizzat yönettiği uygulamalarda bulunamayan otomobilin ele geçirilmesi için başlatılan çalışmalar sürüyor. 
     
     DAHA ÖNCE DE 2.4 TRİLYON LİRASI ÇALINMIŞTI 

     Öte yandan, Pelit Pastaneleri'nin sahibi Selahattin Ayan'ın evinin kapısını 2003 yılında kıran hırsızlar, yaklaşık 2.4 trilyon liralık para ve ziynet eşyasını çalmıştı. 
     Dönemin İstanbul Emniyet Müdürü Hasan Özdemir, bu hırsızlık olayını aydınlatmada ve faillerini yakalamakta başarısız oldukları gerekçesiyle Asayiş Şube Müdürlüğü Hırsızlık Büro Amirliği'nde görevli 41 polisin görev yerini değiştirmişti. 

     
</TEXT>
</DOC>
