<DOC>
<DOCNO> 248362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun30.html </URL>
<DATE> 2004/06/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Prodi korktu Sonuçlar endişe verici 
</HEADLINE>
<TEXT>

     AB Komisyonu Başkanı Romano Prodi, AB Anayasası taslağı üzerinde henüz uzlaşmaya varılamadığını, Avrupa Parlamentosu seçimlerinin sonuçlarının da ''endişe verici'' olduğunu söyledi. 
     Prodi, yarın başlayacak AB zirvesi ve Hükümetlerarası Konferans HAK öncesinde Brüksel'de düzenlediği basın toplantısında, çeşitli değerlendirmelerde bulundu. 
     Avrupa Parlamentosu seçimlerinde kamuoyunun politikacılara açık bir mesaj verdiğini, sandık başına gitmeyerek büyük bir hayal kırıklığı yaşadığını gösterdiğini belirten Prodi, endişe verici bir durumun söz konusu olduğunu, kamuoyunun mesajının dikkate alınması gerektiğini anlattı. 
     Prodi, Avrupa Parlamentosu'nda kötümserlerin çoğalmasının olumsuz bir gelişme olduğunu, ancak bunun abartılmaması gerektiğini, kötümserlerin ve AB karşıtlarının artmasının bugünkü siyaset ortamında doğal karşılanması gerektiğini ifade ederek, ''Avrupa Parlamentosu'nda her görüşe yer var'' dedi. 
     AB Anayasası taslağı üzerinde bir uzlaşmaya varılamadığını, ancak ''iyimser beklentiler'' olduğunu söyleyen Romano Prodi, zirvede bir araya gelecek AB devlet ve hükümet başkanlarına bir çağrıda bulunarak, ''Bu müzakerelerin başarıyla sonuçlanmasına büyük ihtiyaç var. Vatandaşlara net bir Avrupa fikri vermek için anayasaya ihtiyacımız var. Çekincelere son vermek gerekiyor'' diye konuştu. 
     Prodi, zirvede anayasa konusunda bir uzlaşmaya varılamamasının, ''Avrupa Parlamentosu seçimlerinin ardından çok kötü bir sinyal'' oluşturacağını belirtti. 
     Romano Prodi, kendisinin Avrupa Parlamentosu bünyesinde yeni bir siyasi grup oluşturulmasına ihtiyaç bulunduğunu düşündüğünü, bunun somutlaştırılması için çalıştıklarını da belirtti. 
     Prodi, yarın kendisinin AB Komisyonu Başkanı sıfatıyla katılacağı son zirvenin yapılacağını da söyleyerek, son 5 yılda, AB'de ''gerçek bir devrim'' yaşandığını, ortak para birimine geçildiğini, 10 yeni üyenin katıldığını, çeşitli reformlar yapıldığını anlattı ve ''Daha yapacak çok şey var'' dedi. 
     Romano Prodi, zirvede devlet ve hüklümet başkanlarının yeni bir AB Komisyonu Başkanı konusunda uzlaşmaya varamamaları halinde kendisinin tekrar bu göreve gelip gelmeyeceğinin sorulması üzerine, ''Bilemem, kararı devlet ve hükümet başkanları verecek'' dedi. 
     
</TEXT>
</DOC>
