<DOC>
<DOCNO> 248128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy45.html </URL>
<DATE> 2004/06/15/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Dişli " AB'nin tarih vermesi reform sürecini hızlandırır." 
</HEADLINE>
<TEXT>

     AK Parti Genel Başkan Yardımcısı Şaban Dişli, Avrupa Birliği'nin Türkiye'ye müzakere tarihi vermesinin Türkiye'de reformları ve uygulama sürecini hızlandıracağını, ekonomik duruma katkıda bulunacağını söyledi. 
     Dişli, Washington'da düşünce kuruluşu Western Policy Center tarafından düzenlenen ''Türkiye ve AB'' konulu bir panele katıldı. 
     Şaban Dişli, paneldeki konuşmasında, AB ile üyelik müzakerelerine başlamanın üyelik anlamına gelmediğinin ve uygulama bakımından daha yapılması gereken şeyler olduğunun bilindiğini kaydetti. 
     Dişli, ''Bizim istediğimiz şu. Çok fazla şey gerçekleştirdik. Uygulama için elimizden gelen gayreti gösteriyoruz. Başbakan Recep Tayyip Erdoğan'ın söylediği gibi insan hakları konularında sıfır tolerans gösteriyoruz. Bize bir el verin. Bu reform sürecini daha da hızlandırmak istiyoruz'' diye konuştu. 
     AB'den müzakerelerin başlaması için tarih alınmasıyla ekonomik durumun da büyük yarar göreceğine işaret eden Dişli, Türk kamuoyunda, ''AB mutlaka bir bahane bulacaktır'' inancına karşılık hükümetin, ''biz üstümüze düşen ödevi yaparsak verilen söz tutulacaktır'' yaklaşımını izlediğini kaydetti. 
     Dişli, AB'nin Türkiye ile üyelik müzakerelerini başlatması durumunda Türkiye'nin, uygulama sürecindeki eksikliklerini de daha büyük bir hızla aşarak standardı yakalayacağına işaret etti. 
     
</TEXT>
</DOC>
