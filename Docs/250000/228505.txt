<DOC>
<DOCNO> 228505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/guncel/gun01.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT ajanı çift taraflı çalıştı 
</HEADLINE>
<TEXT>

   
   Almanya'da MİT adına ajanlık yapmaktan yargılanan ve 10 ay hapis cezasına çarptırılan Hüseyin H.'nin Rheinland Pfalz eyaletindeki Anayasayı Koruma Teşkilatı adına da çalıştığı ileri sürüldü. İddia Alman Focus dergisinin... Focus, terör örgütü DHKP - C'ye sızmayı başaran 39 yaşındaki Türk ajanın sorgusu sırasında, örgüt hakkında hem MİT'i, hem de Anayasayı Koruma Teşkilatı'nı bilgilendirdiğini itiraf ettiğini kaydetti. 
   
   DHKP-C'ye sızmış 
   Federal Başsavcılık tarafından hakkında dava açılan H., Mayıs 2001 - Eylül 2002 arasında MİT adına çalışmakla, 2002'de DHKP - C'ye sızarak silah ticareti yapmakla suçlanıyordu. İddialara göre H., DHKP - C'ye sızmış, 2002'de de örgütün silahlarını kurye ve şoför olarak ülke dışına çıkarmıştı. 2003'te Almanya'da tutuklandığı ileri sürülen H.'nin, Mainz Konsolosluğu'nda görevli bir Türk diplomatla yaptığı telefon görüşmelerini delil olarak gösteren Başsavcılık, silah kaçakçılığının Ankara tarafından organize edildiğini düşünüyor. 
   Koblenz'deki Yüksek Eyalet Mahkemesi, H.'yi, gizli ajanlık faaliyetlerinde bulunmaktan 10 ay hapis cezasına çarptırmış, 3 yıl suç işlememek kaydıyla cezayı tecil etmişti. H.'nin henüz cezaevinde olduğu, ancak her an salıverilebileceği bildirildi. 
   Ajan krizinin iki ülke arasındaki ilişkileri gerginleştirebileceğini kaydeden Focus, Türk diplomatın "persona non grata" istenmeyen kişi ilan edilerek, sınırdışı edilmesinin söz konusu olduğunu da belirtti. 
   
   
   
   
</TEXT>
</DOC>
