<DOC>
<DOCNO> 244555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur28.html </URL>
<DATE> 2004/06/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Liselerde "rapor" tartışması... 
</HEADLINE>
<TEXT>

     Antalya Tabip Odası Başkanı Naci İşoğlu, lise son sınıf öğrencileri ve velilerinin ''asılsız rapor'' almak için doktorlara başvurduğunu, bunun da öğrenciyi, veliyi ve doktorları karşı karşıya getirdiğini bildirdi. 
     Antalya Tabip Odası Yönetim Kurulu Başkanı İşoğlu, yaptığı yazılı açıklamada, lise son sınıf öğrencilerinin, üniversite sınavlarına hazırlanma gerekçesiyle, doktorlardan asılsız rapor almaya çalıştıklarını belirtti. Her yıl lise son sınıf öğrencileri ve velilerinin, ''asılsız rapor'' almak için doktorlara başvurduğunu anımsatan İşoğlu, ''Bu ise çoğu kez doktorlarla, öğrencileri ve velileri karşı karşıya getiriyor'' dedi. İşoğlu, şunları kaydetti 
     ''Eğitim sistemimizin yanlışlığı, yetersizliği ve çarpıklığı yüzünden, lise son sınıf öğrencilerinin üniversite sınavlarına hazırlanmak ve kendilerine zaman yaratmak amacıyla böyle bir yönteme itilmeleri, asıl sorunu gizlemekte, üstelik yeni sorunlara yol açmaktadır. Başka bir çözüm bulamadıklarından, asılsız rapor talebiyle öğrencilerin, öğretmenlerince doktorlara gönderilmeleri doğal bir davranış doktorların da rapor vermeleri doğal bir çözüm olarak kanıksanmış durumdadır. Rapor bir hak olarak görülmekte, asılsız rapor vermeyi uygun görmeyen doktorlar ise çok ağır bir suç işleyerek, öğrencinin geleceğiyle oynanmakla suçlanmaktadır.'' Milli Eğitim Bakanlığı'nın bu sorunu çözmesi gerektiğini ifade eden İşoğlu, açıklamasını şöyle tamamladı 
     ''Eğer öğrenciler sınav öncesi eğitim sistemimizin yanlışlığı, yetersizliği ve çarpıklığı nedeniyle yaygın olarak okula gitmiyor ya da gidemiyorlarsa ve bu anlaşılır bulunuyorsa, asıl muhatabın, sorunu çözmesi gerekir. Milli Eğitim Bakanlığı, artık bu sorunu çözmelidir. Sorunun parçası olmayan bizleri, öğrenciler ve velileriyle karşı karşıya getirmemelidir.'' 
     
</TEXT>
</DOC>
