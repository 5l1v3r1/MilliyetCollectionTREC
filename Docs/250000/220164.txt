<DOC>
<DOCNO> 220164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/siyaset/asiy.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aranan işkenceci polis 10 dakika uzaklıkta 
</HEADLINE>
<TEXT>

   Üniversite öğrencisi Altunbaş'ı işkenceyle öldürdükleri iddiasıyla yargılanan ancak bulunamadığı için tebligat yapılamayan sanık polisler, duruşmaya yine gelmedi 
      Gökçer Tahincioğlu 

   
   Hacettepe Üniversitesi öğrencisi Birtan Altunbaş'ı, 1991'de işkenceyle öldürdükleri iddiasıyla yargılanan bir kısmı emekli 8 sanığın avukatlarının "Kimin gazeteci olup olmadığı belli değil. Yayın yasağı ve gizlilik kararı istiyoruz" talebi, "yayınlar haber vasfında" gerekçesiyle reddedildi. Ankara 2. Ağır Ceza Mahkemesi'ndeki duruşmaya sanıklar katılmadı. 24 Kasım 2003'te avukatları davadan çekilen, ancak bu durumdan, "ulaşılamamaları" nedeniyle haberdar edilemedikleri gerekçesiyle uzun süredir duruşmalarda temsil edilmeyen sanıklar İbrahim Dedeoğlu ve Hasan Cavit Orhan'ın yeni avukatları duruşmaya geldi. 
   Orhan'ın avukatı Mehmet Emin Bağcı, "Kendini büyük olarak tanıtan bazı ulusal gazeteler, maksatlı haberlerle yargıyı baskı altına almaktadır. Hatta bu işe ABD Dışişleri Bakanı Colin Powell da karışmıştır. ABD önce elindeki kanı temizlesin. Can güvenliği yok. Kimin basın mensubu, kimin olmadığı henüz belli değil. Yayın yasağı konulmalı" dedi. Bağcı'nın, müvekkilinin adliye yakınında beklediğini söylemesi üzerine müşteki avukatları, "O zaman derhal tutuklanmalıdır" dedi. Bağcı, buna "Kendisi devlet memuru. 10 dakika uzaklıkta" yanıtını verdi. 
   
   Duruşma tarihine itiraz 
   Dedeoğlu'nun avukatı Ahmet Özçiçek, yayın yasağı, Avukat Mehmet Ener, "gizlilik" kararı, talep etti. Müşteki Avukatı Behiç Aşçı da "İşkenceci yetiştiren ABD samimi değildir" dedi. Savcı 4 sanığın beraatını Dedeoğlu, Orhan, Süleyman Sinkil ve Sadi Çaylı'nın 4 yıl 5 ay 10'ar gün hapisle cezalandırılmalarını istedi. Mahkeme Başkanı Ziya Ünal, avukatlar ve savcının taleplerini redderek duruşmayı 18 Mart'a erteledi. Ünül, sanık avukatlarının tarihe itiraz etmesi üzerine, "24 Kasım'dan bu yana müvekillerinize ulaşmaya çalışıyoruz. Sanırım, geçen süre makuldür" dedi. 
   Duruşmanın ardından, aynı suçtan yargılanan ancak dosyaları bulunamadığı için ayrılan emekli polisler Ahmet Baştan ve Naim Kılıç'ın duruşmalarına geçildi. Ünal, 1998'den bu yana ulaşılamayan, gıyabi tutuklu Baştan için yeni müzekkere yazılmasını kararlaştırdı. 
   
   Mahkeme tebligatını muhtarlığa bıraktırdı 
   Mahkeme, "tanınmadığı" için Sincan'daki adresine ulaşılamayan İbrahim Dedeoğlu'na yapılan tebligatı muhtarlığa bıraktırarak, tebliğ yapılmış saydı. Mahkemenin Ankara'daki adreslerinde aradığı Dedeoğlu, yayımlanan haberler nedeniyle Milliyet'e gönderdiği Ankara 25. Noterliği onaylı açıklamada, adresini "Karaman" olarak belirtti. Duruşmaları, ABD Büyükelçiliği Siyasi İşler Bürosu görevlisi Philip W. Kaplan da izledi. 
   
   
   
   
</TEXT>
</DOC>
