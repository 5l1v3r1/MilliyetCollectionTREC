<DOC>
<DOCNO> 206884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur36.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yüzünden Konya'yı Ankara'ya bağlayan yollar kapandı 
</HEADLINE>
<TEXT>

     Yurdun büyük bölümünü etkisi altına alan kar yağışı ve soğuk hava, yaşamı olumsuz etkiliyor. 
     Yoğun kar yağışı ve tipi nedeniyle Konya'yı Ankara ve Antalya'ya bağlayan karayollarında ulaşım güçlükle sağlanıyor. 
     Konya'yı Ankara ve Antalya'ya bağlayan karayollarında görüş mesafesinin 15 metrenin altına düşmesi ve buzlanma nedeniyle bu yönlerde gidecek araçlara, kontrollü olarak izin veriliyor. 
     Yetkililer, yol üzerinde çok sayıda maddi hasarlı trafik kazasının meydana geldiğini belirterek, araçlarda zincir, çekme halatı ve takoz bulundurulmasını istediler. 
     Karayolları ekipleri, karayollarının açık tutulması için çalışmalarını aralıksız sürdürüyor. 
     Bu arada, Konya'nın Beyşehir İlçesi'nde, kar yağışı nedeniyle ilköğretim okulları ve liseler, yarın tatil edildi. 
     
     ZONGULDAK'TA KAR TATİLİ 
     Zonguldak'ta da yoğun kar yağışı etkili oluyor. 
     İl Milli Eğitim Müdür Vekili Harun Girgin, yazılı açıklamasında, yoğun kar yağışı nedeniyle merkez ilçenin yanı sıra bağlı Kozlu, Beycuma, Çatalağzı, Elvanpazarcık, Gelik, Karaman, Karapınar, Muslu ve Sivriler beldelerindeki bazı okullarda, yarın öğrenim yapılmayacağını bildirdi. 
     
</TEXT>
</DOC>
