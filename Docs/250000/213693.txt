<DOC>
<DOCNO> 213693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/yazar/guclu.html </URL>
<DATE> 2004/02/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hani her şey insan içindi 
</HEADLINE>
<TEXT>

   
   Dünden bugüne enteresan gelişmeler oluyor. Kağıt üzerinde her şey iyiye gidiyor ama insanlar mutsuz. Oysa atılan her adımın insanların mutluluğu için olduğu söyleniyor... 
   Türki cumhuriyetlere Sovyetler Birliği döneminde de gittim. Sonrasında da. Bağımsızlıklarına kavuştuklarında çok daha mutlu olacakları söylenmişti. Ama o havayı göremedim. 
   ABD'nin Irak'ı işgal etmesinin temel nedeni de huzuru ve refahı getirmekti. Tam tersi oldu. 
   En güncel konu olan KKTC'yi ele alalım. 74 Barış Harekatı ve sonrasında yapılan tüm fedakarlıklar, onların güvenliği ve mutluluğu için. Ama nedense onlar da mutsuz. 
   Türkiye'ye geldiğimizde de değişen bir şey yok. Enflasyonla mücadele için yıllarca kemer sıktık. Sonunda düştü. Ama nedense biz hala hissedemedik. 
   Bekleyin diyorlar. Değişen ne olacaksa .. 
   
   Yerel seçimler    Önümüzdeki yerel seçimler, insana hizmetin bir göstergesi olacak. Gösterilen her aday, hangi partiden aday olduğu ile değil bugüne kadar yaptıkları ile değerlendirilecek. 
   Seçmenin gözü artık açıldı. Hizmete talip her adaya, benim için daha da önemlisi çocuğum ve onun geleceği için ne yaptın sorusunu soracak. 
   Verecek cevabı olanlar oy alacak. Olmayan ya da kıvırtanlar, ummadıkları bir tepki ile karşılaşacak. 
   Önceki gün de yazdım. Artık hiçbir oy çantada keklik değil. Lafla, vaatle olmuyor. Onu hak etmek gerekiyor. 
   
   Çocuklar mutlu değilse...    Bir toplumda, hele hele bizim gibi nüfusun üçte ikisinin 25 yaşın altında olduğu ülkelerde, çocuk ve gençleri mutlu etmeden toplumu mutlu etmek mümkün değil. 
   Çocuğu iyi beslenemeyen, iyi eğitim almayan, karnını doyuracak bir iş bulamayan anne babalar için artık en öncelikli sorun, onların geleceği. 
   Çocukların aile içindeki öneminin artması ile birlikte geleceği ile ilgili beklentiler ve önem duygusu da arttı. Kendi için yaptığı fedakarlıkları onlar için yapmıyor. Ben heba oldum. Onlar olmasın istiyor. 
   Ama nedense siyasilerin ilk unuttuğu hep çocuklar oluyor. Herhalde oyları yok diye önemsemiyorlar. Oysa her çocuğun ardında artık üç, beş oy var. İşte bu yüzden yerel seçim falan demeden iktidarı da, muhalefeti de şekillendirecek olan onlar. 
   Benim için, çocuğum için, toplum için, insanlık için ne yaptın sorusu, artık Türk siyasetine girecek. Bunun zamanı geldi 
   Bu soruya verecek cevabı olmayanlar aday da olmamalı, aday da gösterilmemelidir Yoksa faturası, kendisine de, partisine de, topluma da ağır olabilir. 
   Özetin özeti Siyasetin özünde insana hizmet yatıyor. Eğitimin temelinde de insanın mutluluğu. Ama nedense iki kavramı bir arada görmek mümkün olmuyor. Oysa eğitime dayalı olmayan hiçbir başarı, kalıcı ve mutluluk getirici değildir... 
   
      
   
   
</TEXT>
</DOC>
