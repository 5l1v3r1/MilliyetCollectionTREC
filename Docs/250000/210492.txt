<DOC>
<DOCNO> 210492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur38.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'de 500'ü aşkın köy yolu ulaşıma kapandı... 
</HEADLINE>
<TEXT>

     Balıkesir'de, yoğun kar yağışı ve fırtına yaşamı olumsuz etkiliyor. 
     AA muhabirinin aldığı bilgiye göre, sabah saatlerinde tipi şeklinde başlayan kar nedeniyle Balıkesir ve ilçelerine bağlı 500'ü aşkın köy yolu ulaşıma kapandı. 
     Taşımalı eğitim yapan bazı okullarda öğrencilerin, yolların kapalı olması nedeniyle köylerine dönememeleri üzerine Köy Hizmetleri İl Müdürlüğü ekipleri devreye girdi. Kar ve fırtınanın enerji nakil hatlarında yol açtığı hasar Balıkesir il merkezinde elektrik kesintisine neden oldu. 
     Balıkesir Valisi Atıl Üzelgün, kötü hava koşullarının bölgeyi adeta esir aldığını belirterek, '''Çok fazla olumsuzluklar yaşıyoruz'' dedi. 
     İl genelinde karnelerin bugün dağıtılması konusunda Milli Eğitim Müdürlüğü yetkililerine talimat verdiğini, okulların tatil edilip edilmeyeceği konusunda karar verecek komisyonun toplantısının sürdüğünü anlatan Üzelgün, köy yollarının yanı sıra karayollarında da yer yer kapanmalar olduğunu, bu yolları açık tutmak için ekiplerin aralıksız çalıştıklarını söyledi. 
     Üzelgün, Balıkesir-Çanakkale güzergahında enerji nakil hatlarındaki hasar nedeniyle kente elektrik verilemediğini ifade ederek, her türlü ihbar ve şikayetleri değerlendirdiklerini belirtti. 
     Köy Hizmetleri Müdürü İbrahim Akbıyık da tüm ilçelerin köylerinde sıkıntı bulunduğunu, yağışın bu şekilde devam etmesi halinde akşam saatlerinde il genelinde açık köy yolu kalmayacağını söyledi. 
     Özellikle taşımalı sisteme dahil okullardaki öğretmen ve öğrencilerin dönüş yapmak için kendilerinden yardım istediklerine değinen Akbıyık, ''Herhangi bir çalışma yapamıyoruz. Tipi olduğu için açtığımız yollar 10-15 dakikada eski haline dönüyor'' dedi. 
     Bu arada, Ayvalık İlçesi'nde bu sabah başlayan karla karışık yağmur, tarım arazilerinin, çok sayıda ev ve işyerinin sular altında kalmasına neden olurken, trafo merkezini su basması yüzünden ilçe merkezinde elektrik kesildi. 
     Yetkililer, bazı enerji nakil hatlarının İzmir'den beslendiğini, bu sayede ilçeye aralıklarla elektrik verilebildiğini belirtirken, ilçedeki ilköğretim okulları ve liselerin tatil edildiğini söylediler. 
     DSİ Balıkesir Bölge Müdürü Şahin Durukan, su baskınlarını yerinde görmek amacıyla bölgeye gitti. 
     Bu arada, yoğun kar yağışı nedeniyle Susurluk ilçe merkezi ile köylerinde okullar tatil edildi. 
     
</TEXT>
</DOC>
