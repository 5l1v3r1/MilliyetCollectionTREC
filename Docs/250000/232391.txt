<DOC>
<DOCNO> 232391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonyas08.html </URL>
<DATE> 2004/04/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ailelerde "kardeş kıskançlığı"na dikkat 
</HEADLINE>
<TEXT>

     Aydın Rehberlik Araştırma Merkezi RAM Psikoloji Danışmanı Eylem Küçük, anne ve babaların çocuklarını yeni kardeşleri için önceden hazırlaması gerektiğini söyledi. 
     Küçük, AA muhabirine yaptığı açıklamada, yeni kardeşine gösterilecek ilgi karşısında çocukların, anne ve babaları tarafından artık sevilmeyeceği düşüncesine kapılarak, kıskançlık gösterebileceğini belirti. 
     Bu gibi durumlarda çocukların çok farklı tepkiler gösterebileceğine dikkati çeken Küçük, şöyle konuştu 
     ''Çocukların bir kısmı tüm ilgiyi üzerine çekmeye çalışırken, içine kapanık çocuklar ise evin yeni üyesine abartılı ve sahte bir ilgi gösterebilir. Yeni doğan kardeşini kıskanan çocuk, anne ve babasının dengeli davranışları karşısında bu duygularından sıyrılabilir. Yanlış tutum ve davranışlar çocuğun hem psikolojisini bozacak hem de sosyal hayatında sorunlara yol açacak durumlara sebep olabilir. Bu yüzden anne ve baba çocuğunu önceden eve gelecek yeni bir birey düşüncesine hazırlamalı.'' Hamilelik döneminde çocuğun kardeş düşüncesine alıştırılmasının çok önemli olduğunu belirten Küçük, bu yapılmadığı takdirde çocuğun kendine rakip olarak gördüğü kardeşiyle daima bir ''didişme'' halinde olacağını ifade etti. 
     Küçük, karakteri yeni yeni şekillenmeye başlayan çocukların bu dönemde sorun yaşamalarının normal olduğunu, ailelerin çocukların ilişkilerini uzaktan takip etmesi gerektiğini de sözlerine ekledi. 
     
</TEXT>
</DOC>
