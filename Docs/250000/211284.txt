<DOC>
<DOCNO> 211284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo15.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Öldürücü Nihat 
</HEADLINE>
<TEXT>

     İspanyol spor basını deplasmanda Celta De Vigo'yu 5-2 yenerek üstüste 4. galibiyetini alan Real Sociedad'ta, 2 gol atan Nihat Kahveci için ''öldürücü'' yakıştırmasında bulundu. 
     Kovaçeviç, Xabi Alonso ve Nihat'ı maçın en iyileri olarak gösteren İspanyol gazeteleri, Real Sociedad'ın aldığı galibiyetle Celta De Vigo Teknik Direktörü Lotina'nın sonunu getirdiğini yazdı. 
     As Gazetesi, Türk futbolcuyla ilgili olarak, ''Onu topa doğru koşarken görmenin zevki bambaşka. İkili mücadelelerde üstünlüğüyle kendisine geniş bir alan yarattı'' yorumunu yaptı. Gazete, ilk kez AB ülkesi oyuncusu statüsünde sahaya çıkan Nihat'ın, kontraataklarda kendisine yarattığı pozisyonlarda 2 gol atıp bir ''kral'' olduğunu gösterdiğini belirtip, ''Teşekkürler Nihat'' ifadesini kullandı. 
     Öte yandan İspanyol basını, FC Barcelona'nın Kluivert'ın golüyle Sevilla deplasmanında aldığı 3 puanı ''tesadüfi'' olarak göstererek, yine de teknik direktör Frank Rijkaard'ın koltuğunun kurtulduğunu yazdı. Gazeteler, ilk 11'de sahaya çıkan kaleci Victor Valdes'e 89. dakikada kurtarışından dolayı övgüler yağdırdı. 

     
</TEXT>
</DOC>
