<DOC>
<DOCNO> 233980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas16.html </URL>
<DATE> 2004/04/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İlk defa erkek olmadan 2 dişi fare, yavrular dünyaya getirdi 
</HEADLINE>
<TEXT>

     Japon ve Koreli bilim adamları, memelilerde ilk defa denedikleri bir yöntemle, erkeğin genetik katılımı olmadan 2 dişi fareden yavrular dünyaya getirdi. 
     Nature dergisinin yarın yayımlanacak sayısında çıkan araştırmanın sonuçlarına göre, dişilerden biri, ''DNA'sı bir erkek fareninki gibi hareket edecek'' şekilde mutasyona uğratıldı. 
     DNA'sı mutasyona uğratılan dişi fare ile bir başka dişi farenin dünyaya getirdiği iki yavrudan birine, Japon masal kahramanı ''Kaguya'' adı verildi. Sağlıklı bir fare olan Kaguya'nın, ergenleştikten sonra yavruladığı belirtildi. 
     Bu çalışmanın, fareler ve insanlarda, üremek için neden bir erkeğin DNA'sına ihtiyaç duyulduğuna açıklık kazandırması bekleniyor. 
     Tarımsal ve bilimsel amaçlar için faydalı olabilecek araştırma ayrıca kök hücre üretimi açısından da önem taşıyor. 
     Uzmanlar, farelerde denenen bu yöntemin, teknik ve ahlaki açıdan insanlarda uygulanamayacağını vurguladılar. 
     Bilim adamları, kertenkele gibi bazı hayvanların yalnızca annelik genleriyle ürediklerine, ancak memelilerin bunu yapmadıklarına dikkat çekiyorlar. 
     Farelerle bugüne kadar yapılan laboratuvar deneylerinde, ceninler üretilebilmiş, ancak başarılı doğum yapılamamıştı. 

     
</TEXT>
</DOC>
