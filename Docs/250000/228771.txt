<DOC>
<DOCNO> 228771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur30.html </URL>
<DATE> 2004/04/05/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
Tokat'lı işadamı,devlet hastanesi ek binası için 500 milyar yardım yaptı 
</HEADLINE>
<TEXT>

     Tokatlı bir işadamı, Tokat Dr. Cevdet Aykan Devlet Hastanesi'nde yapımı planlanan ek bina için 500 milyar lira yardımda bulundu. 
     Tokat'ın Erbaa ilçesinden işadamı Ali Özgül'ün hastaneye bağışladığı 500 milyar liralık yardımla ilgili olarak valilikte düzenlenen imza töreninde konuşan Vali Ayhan Nasuhbeyoğlu, hastanenin ek bina yapımı için önemli mesafe alındığını, kısa bir süre içerisinde temel atma töreninin gerçekleşeceğini söyledi. 
     Hayırsever işadamı Özgül'e yaptığı yardımdan dolayı teşekkür eden Vali Nasuhbeyoğlu, şunları kaydetti 
     ''Kendisinin maddi ve manevi anlamda, gerek Erbaa'da, gerekse şehrimizde yaptığı yardımları biliyoruz. Bu yardımın hayırsever diğer vatandaşlarımıza örnek olmasını istiyoruz. Yapılan bu yardımın, ilimiz hastanesinin ek binasının yapımında mihenk taşı olacağına inanıyorum.'' Hayırsever işadamı Özgül ise yaptığı bu yardımla hastaneye elinden geldiği kadar faydalı olmayı amaçladığını belirterek, ''Bu dünyada hayır işlerine de bakmak zorundayız çünkü bu dünyanın bir de öbür tarafı var'' diye konuştu. 
     Vali Nasuhbeyoğlu'nun Özgül'e teşekkür plaketi vermesinin ardından, iki taraf arasında yardım protokolü imzalandı. 
     
</TEXT>
</DOC>
