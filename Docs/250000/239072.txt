<DOC>
<DOCNO> 239072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy03.html </URL>
<DATE> 2004/05/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Meclis'e 'Çocuklarımızı uyuşturucudan kurtarın' çağrısı 
</HEADLINE>
<TEXT>

     Türk Eğitim-Sen, öğrenciler arasında sigara, alkol ve uyuşturucuya başlama yaşının düştüğüne işaret ederek, bu konuda gerekli önlemlerin alınması ve yasal düzenlemelerin yapılması amacıyla 90 bin imzalı dilekçeyi TBMM Dilekçi Komisyonu'na sundu. 
     Türk Eğitim-Sen Genel Başkanı Şuayip Özcan ve beraberindekiler, Dilekçe Komisyonu Başkanı Yahya Akman'ı ziyaret ettiler. Özcan, 42 ilde 13 bin 950 ilk ve orta öğretim öğrencisi üzerinde yaptıkları araştırmada, öğrencilerin yüzde 13'ünün sigara, yüzde 7'sinin alkol ve yüzde 1.29'unun da uyuşturucu madde kullandığı sonucuna vardıklarıni dile getirerek, erkek öğrencilerin 12-13, kız öğrencilerin 14-15 yaşlarında sigara ile tanıştığını, alkole başlama yaşının ise erkeklerde 14-15, kızlarda ise 16-17 olduğunu ifade etti. Özcan, bir başka araştırmaya göre, uyuşturucu kullananların yüzde 8.5'inin 16 yaşından küçük, yüzde 77.9'unun ise 16-30 yaşlarında uyuşturucu kullanmaya başladıklarını söyledi. 
     Özcan, okullardaki madde bağımlılığının tehlikelerine dikkat çekmek ve gerekli önlemlerin alınmasını sağlamak amacıyla topladıkları 90 bin imzalı dilekçeyi, Komisyon Başkanı Yahya Akman'a sundu. 
     Yahya Akman'da, Türk Eğitim-Sen yöneticilerinin, yoğun siyasal gündem içerisinde sosyal sorunların önemini bir kez daha kendilerine anımsattığını belirterek, "Burada söz konusu olan geleceğimiz, çocuklarımız" dedi. Akman, başta devlet kuruluşları olmak üzeire, sivil toplum örgütleri ve medyaya bu konuda büyük görev düştüğünü kaydederken, böylesine önemli bir konuya TBMM'nin duyarsızk kalmasının söz konusu olmayacağını söyledi. TBMM'nin Türkiye'nin kalbi, herşeyi ve milli iradenin tecelli ettiği yer olduğuna işaret eden Akman, bu duyarlılıkları TBMM Başkanlığı, Başbakanlık ve ilgili tüm bakanlıklara ileteceklerini bildirdi. 
     
</TEXT>
</DOC>
