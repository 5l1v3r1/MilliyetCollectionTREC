<DOC>
<DOCNO> 225223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo07.html </URL>
<DATE> 2004/03/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Adanaspor Hooijdonk'un frikikleri için önlem alacağız... 
</HEADLINE>
<TEXT>

     Süper Lig'de kalma mücadelesi veren Adanaspor, hafta sonu sahasında lider Fenerbahçe ile yapacağı maçta hesaplarını galibiyet üzerine yapıyor. 
     Adanaspor Teknik Sorumlusu Ahmet Ziya Yüce, Fenerbahçe ile zorlu bir puan mücadelesi yapacaklarını söyledi. Fenerbahçe'nin kendilerini hafife alması durumunda bunu en iyi şekilde değerlendireceklerini belirten Yüce, şöyle konuştu 
     ''Rakibimizin gücünü biliyoruz. Ancak, bizim de galibiyete ihtiyacımız var. Fenerbahçe'yi yenip 3 puan alıp, ardından sahamızda yapacağımız Gençlerbirliği ve Bursaspor maçlarını da kazanırsak ligde kalma mücadelesi yapan diğer takımlarla aynı duruma geliriz.'' Genç ve kısıtlı bir kadrolarının olduğunu, ancak iyi mücadele ettiklerini ifade eden Yüce, ''Galatasaray, Trabzonspor ve Gaziantepspor gibi güçlü takımlarla yaptığımız maçlarda gol attık. Fenerbahçe, sahasındaki Bursaspor karşısında son dakikalarda attığı tesadüf golle galip geldi'' dedi. 
     Yüce, Fenerbahçe'nin kadrosunda duran topları iyi kullanan Hooijdonk gibi futbolcuların bulunduğunu da ifade ederek, ''Duran toplarda Hooijdonk'un etkili frikiklerine karşı baraj kurdurup önlemimizi alacağız'' diye konuştu. 
     Antrenmanda sakatlanan kaleci Atilla'nın aşil tendonunun koptuğunu ve bugün İzmir'de ameliyat olduğunu belirten Yüce, sakatlığı geçen Güngör'ün takımla birlikte çalışmalara başladığını, Genç Milli Takım'da olan Gürhan'ın, Fenerbahçe maçında oynayamayacağını sözlerine ekledi. 
     
     BİLETLERE TALEP YOK 

     Bu arada, dün stat gişelerinde protokol ve loca 100, kapalı üst 60, kapalı alt 40, maraton 25, kuzey kale arkası 25, güney kale arkası tribünü 10 milyon liradan satışa çıkarılan biletlere talebin az olduğu öğrenildi. İlk gün çok az sayıda biletin satıldığı ve Fenerbahçe Kulübü'nden de şu ana kadar herhangi bir talebin gelmediği belirtildi. 

     
</TEXT>
</DOC>
