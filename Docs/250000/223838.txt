<DOC>
<DOCNO> 223838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur04.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine tanker faciası 1 ölü, 5 yaralı 
</HEADLINE>
<TEXT>

     Şanlıurfa'da akaryakıt yüklü tankerin neden olduğu trafik kazasında ilk belirlemelere göre 1 kişi öldü, 5 kişi yaralandı. 
     Şanlıurfa Valisi Şükrü Kocatepe, ilk aldıkları bilgide ölü sayısının 3 olduğunu ancak, daha sonra 1 kişinin öldüğünü öğrendiklerini söyledi. 
     Şanlıurfa Valisi Şükrü Kocatape tanker kazası sonrası yaptığı açıklamada, Gaziantep'ten Şanlıurfa'ya gelen Sadun Negiz'in kullandığı 73 DP 761 plakalı akaryakıt yüklü tankerin, otogar mevkiinde direksiyon hakimiyetini kaybederek, karşı yönden gelen Bekir Mürsi'nin kullandığı 63 DL 026 plakalı araçla çarpıştığını, daha sonra devrilerek aynı yönde seyreden Mehmet Ziya Demirbaş'ın kullandığı 63 PC 585 plakalı otomobile çaptığını belirtti. 
     Kocatepe, kazada 63 PC 585 plakalı otomobilde bulunan Hasan Güneş'in öldüğü, 73 DL 761 plakalı tanker sürücüsü Sadun Negiz ve Abdulcabbar Akçakaya ile 63 DL 026 plakalı otomobilde bulunan Bakır Mürsi ve Gülin Mürsi ile Mehmet Ziya Demirbaş'ın ağır yaralandığını kaydetti. 
     Kazada yaralanan tanker sürücüsü Sadun Negiz, ilk müdahalenin ardından Gaziantep'e sevk edildi. Diğer 4 yaralı ise Şanlıurfa'daki çeşitli hastanelerde tedavi altına alındı. Şanlıurfa Valisi Kocatepe, son iki ayda aynı mevkide meydana gelen trafik kazalarında, toplam 8 kişinin hayatını kaybettiğine işaret ederek, şöyle konuştu 
     ''Karayolları Genel Müdürü ile 13 martta görüştük. Sigorta kavşağına üst geçit veya köprülü kavşak yapılmasını istedik. Ayrıca bu mevkide hız kesici ve ışıklı uyarıcıların da bulunmadığını söyledik. Sigorta kavşağı ölüm yolu haline geldi. Bu durumu ortadan kaldırmak için otoyolun bir an önce faaliyete geçirilmesi gerekiyor.'' Bu arada kazanın meydana geldiği yolu trafiğe kapatan vatandaşlar, can güvenliklerinin bulunmadığını belirttiler. Vatandaşlar, polisin müdahalesiyle dağıtıldı. 
     Kazadan sonra ulaşıma kapanan Şanlıurfa-Gaziantep Karayolu trafik ekiplerinin müdahalesiyle açıldı. 
     
</TEXT>
</DOC>
