<DOC>
<DOCNO> 232442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/spor/bnba.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş başlıyor 
</HEADLINE>
<TEXT>

   NBA'de gözler, erkeklerin çocuklardan ayrıldığı yer olarak gösterilen Play-off'lara çevrildi. Son şampiyon San Antanio unvanını korumak, L.A. Lakers ise tacını geri almak istiyor 
   
   Yaklaşık 6 ay ve oynanan 1189 maç sonrasında NBA'de 2003 - 04 normal sezonunun geçtiğimiz çarşamba akşamı sona ermesiyle gözler artık NBA şampiyonunun belirleneceği Play - off heyecanına çevrildi. Erkeklerin çocuklardan ayrıldıkları yer olan Play - off'larda sadece en iyiler ayakta kalacak ve şampiyonluk için kozlarını paylaşacak. Son şampiyon San Antonio, unvanını korumaya çalışırken, L.A.Lakers, geçen yıl kaptırdığı tacını geri almak için ter dökecek. Normal sezonda aldığı galibiyetlerin hiç bir işe yaramadığını bilen Minnesota, elit takımlar arasına girebilmek için Play - off'ta başarılı olmak zorunda olduğunun bilincinde. Sacramento ve Dallas yıllardır peşinde koştukları büyük ödüle uzanmak için ilk önce aralarında düello yapacaklar. Indiana, New Jersey ve Detroit ise adlarını NBA finaline yazdırıp Batı Konferansı hegemonyası altına giren NBA şampiyonluğunu Doğu yakasına getirmeye çalışacaklar. Son yılların en çekişmelisi olmaya aday 2004 NBA Play - off'larında 1. tur eşleşmeleri ve bizim tahminlerimiz ise şu şekilde... 
   
   
   
   BATI KONFERANSI 
   1 Minnesota Timberwolves 58-24 
   8 Denver Nuggets 43-39 
   Tarihinde ilk defa Batı Konferansı'nı 1. sırada bitirmeyi başaran ve NBA Finali'ne kadar saha avantajını eline geçiren Minnesota her ne kadar NBA şampiyonluğunun önemli adaylarından biri olsa da ilk yapmaları gereken şey bir ilki daha gerçekleştirip son 7 yıldır aşamadıkları Play - off 1. turunu geçmek olacak. En Değerli Oyuncu ödülünün bu sezonki en büyük adayı All - Star forvet Kevin Garnett ve ekibinin aşması gereken engel ise 9 yıl aradan sonra play -off'lara dönen 19 yaşındaki süper çaylak Carmelo Anthony'nin liderliğindeki Denver Nuggets olacak. Denver'a sezon içinde oynanan maçlarda 3-1 üstünlük kuran Wolves, tecrübesiyle bu kez şeytanın bacağını kırıp kazasız belasız konferans yarı finaline yükselecektir. Tahmin 4-1 Minnesota 
   2 Los Angeles Lakers 56-26 
   7 Houston Rockets 45- 37 
   All - Star arasından sonra 26 maçın 22'sini kazanan Lakers, Sacramento'nun hediye ettiği 2 maç sayesinde Play - off'a 2. srada girdi. Shaquille O'Neal -Yao Ming ilk defa Play - off'larda karşılaşacak ve Shaq ligin en dominant pivotu olduğunu genç Çinli karşısında göstermeye çalışacak. Ligin en iyi savunma yapan takımlarından olan Houston'ın seride iddalı olabilmesi için Francis - Mobley ikilisinin Bryant - Payton ikilisine karşı istikrarlı bir mücadele vermesi şart. Tahmin 4-2 Lakers 
   3 San Antonio Spurs 57-25 
   6 Memphis Grizzlies 50- 32 
   Unvanını koruma hedefiyle play-off arenasına adımını atacak son şampiyon San Antonio'nun ilk rakibi kulüp tarihinde ilk defa Play - off oynayacak olan tecrübesiz Memphis Grizzlies. Son 11 maçını kazanarak Play - off savaşına hazır olduğunu kanıtlayan Spurs sezon içinde Memphis'e 4 maçın 3'ünü vermişti. Yani Spurs için bu turda herşey güllük gülistanlık olmayabilir ama tecrübe ve Tim Duncan faktörü serinin Spurs'e yakın olduğunu söylüyor. Tahmin 4-2 Spurs 
   4 Sacramento Kings 55-27 
   5 Dallas Mavericks 52-30 
   Sezonun son iki maçını kaybederek konferansta ikincilikten dördüncülüğe gerileyen ve Houston yerine geçen yıl kendilerini Play - off'da saf dışı bırakan Dallas ile eşleşen Sacramento şayet play-offlar 1 ay önce başlamış olsa bu serinin mutlak favorisiydi ama şu anda aynı şeyi söylemek pek mümkün değil. Chris Webber her ne kadar Kings için çok önemli bir oyuncu olsa da Mor - Beyazlılar'ın takım kimyası Webber geldiğinden beri bir deformasyon yaşıyor gibi. Ligin en iyi hücum eden iki takımı sezon içinde yaptıkları 4 maçta 887 sayı ürettiler ve yine bol skorlu maçlar bizleri bekliyor. Son haftalarda form grafiği yükselen Dallas ile tam tersi bir grafik çizen Kings'in mücadelesi 7 maçlık bir seriye sahne olabilir. Tahmin 4-3 Dallas 
   
   DOĞU KONFERANSI 
   1 Indiana Pacers 61-21 
   8 Boston Celtics 36-46 
   Indiana'lılar geçen sezon play-off 1. turunda elendikleri ve bu sezon yine 1. turda eşleştikleri Boston karşısına "Hatırlıyor musunuz Bir zamanlar Play - off'dan elediğiniz yetenekli ama tecrübesiz bir takım vardı. İşte o takım biziz " diyerek çıkacak. Kulüp tarihindeki en iyi sezonu geçiren ve 60 galibiyet alarak NBA'in en iyi galibiyet yüzdesini elde eden Indiana Pacers gerçekten de geçen yıl elendikleri Boston Celtics karşısına intikam almak için çıkacak ve bunu da başaracak gibi. Tahmin 4-1 Indiana 
   2 New Jersey Nets 47-35 
   7 New York Knicks 39-43 
   Jason Kidd ve Kenyon Martin'in Play - off öncesinde iyileşmeleri son iki yılın NBA Finalisti New Jersey'nin komşu şehrin takımı, ezeli rakip New York karşısında vereceği mücadele öncesinde büyük moral oldu. Stephon Marbury - Jason Kidd arasındaki rekabet ve Kurt Thomas- Kenyon Martin ve Jefferson - Tim Thomas eşleşmelerini serinin kaderini çizecek. Sezon içindeki maçlarda 3-1 New Jersey üstünlüğü olduğunu hatırlatalım. Tahmin 4-3 New Jersey 
   3 Detroit Pistons 54-28 
   6 Milwaukee Bucks 41-41 
   Rasheed Wallace takasından beri 26 maçın 20'sini kazanan Detroit Pistons Play - off'a kalarak sezon başında "draft lotaryasına oynarlar" diyenleri mahçup eden Milwaukee karşısında tur mücadelesi verecek. Bucks son 3 maçını kaybedip dördüncülükten altıncılığa inerek Pistons'ın rakibi oldu ve bu genç takım zihinsel olarak Pistons'la karşılaşacakları gerçeğini bir an evvel kabullenip bu şoku üzerlerinden atamazsa Pistons için kolay lokma olmaktan öteye gidemezler. Pistons bu seride uzun ve kalıplı ön alanı ve tecrübeli arka alan oyuncularıyla ağır basıyor. Tahmin 4-1 Detroit 
   4 Miami Heat 42-40 
   5 New Orleans Hornets 41-41 
   Birkaç hafta önce Miami Heat'in yaşadığı çıkış trendinden bahsetmiştik. O yazıyı yazdığımızda Play - off tablosuna yeni girmiş olan Miami, sezonun son günü 4. sıraya kadar çıktı ve 1. tur için saha avantajını eline geçirdi. New Orleans ise Miami'nin aksine sezona iyi başlayıp sakatlıklar ve yaşanan oyuncu - coach gerginlikleri yüzünden kötü bitiren bir takım. All - Star Jamaal Mashburn Bu seride Hornets adına forma giyemeyecek. Güce dayalı basketbol oynayan Hornets ile hıza ve atletikliğe dayanan oyun stiline sahip Miami arasındaki bu eşleşmede favori, çıkış trendini sürdüren Miami. Tahmin 4-3 Miami. 
   
   
   
</TEXT>
</DOC>
