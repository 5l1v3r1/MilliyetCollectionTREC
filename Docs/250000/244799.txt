<DOC>
<DOCNO> 244799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur04.html </URL>
<DATE> 2004/06/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Öğrenim kredileri 2005'ten itibaren aylık ödenecek... 
</HEADLINE>
<TEXT>

     Yükseköğrenim Kredi ve Yurtlar Kurumu YURTKUR , üniversite öğrencilerine verilen öğrenim kredilerinin ödemelerini gelecek yıldan itibaren 3 aylık yerine aylık yapmayı planlıyor. 
     Alınan bilgiye göre, YURTKUR, Maliye Bakanlığı'na konuya ilişkin talebi içeren yazı gönderdi. Yazıda, üniversite öğrencilerine 3 ayda bir verilen öğrenim kredisinin ödemelerinin 2005 yılından itibaren aylık yapılması konusunda izin istendi. 
     YURTKUR yetkilileri, 3 aylık sürenin bir öğrenci için çok uzun olduğunu, öğrencilerin harcamalarını planlı yapabilmeleri için böyle bir uygulama getirmek istediklerini ifade ettiler. 
     YURTKUR, lisans, önlisans ve yüksek lisans öğrenimi gören toplam 0 bin öğrenciye öğrenim kredisi veriyor. 54 bin 700 öğrenci de kurumun karşılıksız bursundan yararlanıyor. 
     Halen, önlisans ve lisans öğrencilerine 3'er aylık karşılığı 270'er milyon lira veriliyor. Öğrenim kredisi ödemeleri yılda dört kez, ocak-şubat-mart, nisan-mayıs-haziran, temmuz-ağustos-eylül ve ekim-kasım-aralık olmak üzere üçer aylık dönemler halinde yapılıyor. 
     Öğrenim kredileri, öğrencilerin Ziraat Bankası şubelerindeki hesaplarına her dönemin ilk ayının 7'sinden itibaren yatırılıyor. 
     
</TEXT>
</DOC>
