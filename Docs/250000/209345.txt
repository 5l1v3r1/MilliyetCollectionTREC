<DOC>
<DOCNO> 209345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/ekonomi/eko03.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ta 'Rekabet' önerisi 
</HEADLINE>
<TEXT>

   Rekabet Kurulu Başkanı Mustafa Parlak "Tüpraş'ı alacakların, akaryakıt dağıtıcılarına karşı rekabet kurallarına uygun davranmalarını isteyebiliriz" 
      HAKAN ŞANLITÜRK Ankara 
   
   Tüpraş ihalesiyle ilgili tartışmalar devam ederken, ihaleyi mercek altına alan Rekabet Kurulu Başkanı Mustafa Parlak, "Operasyonel olmasa bile eylemsel bazı önerilerimiz olabilir" dedi. 
   Parlak, sektörle ilgili bilgileri bir ay önceden toplamaya başladıklarını açıkladı. "Bilgileri toplamaya önceden başlamamış olsaydık 15 günlük sürede incelemeyi bitirmemiz mümkün olmazdı" diyen Parlak, Tüpraş'ın sektörde hakim konumda olduğunu bu nedenle de dikkat etmesi gereken hususlar olacağını kaydetti. 
   Rekabet Kurulu'nun ihaleyle ilgili olumsuz görüş belirtmesi halinde devir işleminin hukuki olarak gerçekleşmemiş sayılacağını hatırlatan Parlak, yapısal anlamda bir önerilerinin olmayacağını ifade ederek şunları söyledi 
   "Tüpraş'ın faaliyetleri konusunda dikkat etmesi gereken hususlar olacaktır. Eylemsel öneri derken dağıtıcılara karşı davranışlarında rekabet kuralına uygun hareket etmelerini isteyebiliriz.Biz satışla birlikte piyasada rekabetçi ortamda herhangi bir bozulma olmamasına dikkat edeceğiz." 
   
   
</TEXT>
</DOC>
