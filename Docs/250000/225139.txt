<DOC>
<DOCNO> 225139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun62.html </URL>
<DATE> 2004/03/24/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Fransa'da bomba paniği Tren yolunda patlayıcı bulundu 
</HEADLINE>
<TEXT>

     Fransa'nın başkenti Paris ile İsviçre'nin Basel kenti arasındaki demiryolu üzerinde patlayıcı bulundu. 
     İçişleri Bakanlığı tarafından yapılan açıklamada, Fransız bir demiryolu işçisinin, iki ülke arasındaki demiryolu üzerinde patlayıcı mekanizma bulduğu bildirildi. 
     Bomba imha uzmanlarının patlayıcıyı etkisiz hale getirdiği belirtilen açıklamada, patlayıcı mekanizmanın Montieramey isimli kasaba yakınlarında, toprağa yarı gömülü halde bulunduğu bildirildi. 
     Şu ana kadar patlayıcı maddeyi üstlenen bir grubun olmadığı kaydedilen açıklamada, patlayıcının, daha önce Fransız demiryollarına bombalar yerleştirdiği yolunda tehditte bulunan AZF isimli örgütün tarifine uymadığı belirtildi. 
     AZF isimli örgüt, bu ay başında, devletin 4 milyon dolar ve 1 milyon euro fidye ödememesi halinde, Fransız demiryolları üzerine yerleştirdiğini iddia ettiği 9 bombayı patlatacağı tehdidinde bulunmuştu. 
     Polis tarafından tanınmayan örgütün tehdidinden sonra, demiryolları idaresi seferber olarak, ülke genelinde demiryolu ağında geniş çaplı arama yapmıştı. 
     
</TEXT>
</DOC>
