<DOC>
<DOCNO> 244019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur06.html </URL>
<DATE> 2004/05/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Dikkat ÖSS öncesi uzman önerileri... 
</HEADLINE>
<TEXT>

     Uğur Kariyer Merkezi Genel Koordinatörü Psikoloji Uzmanı Fulya Kurter, ÖSS'ye girecek öğrencilerin heyecan ve kaygı yaşamalarının doğal olduğunu belirterek, velilerin de çocuklarına duydukları güveni hissettirmeleri ve onlara destek olmaları gerektiğini söyledi. 
     Kurter, ÖSS'ye yaklaşık 3 hafta kaldığını hatırlatarak, öğrencilere ve velilere bu süreçte görevler düştüğünü kaydetti. 
     ''Üniversite adaylarının sınavla ilgili heyecan ve kaygı yaşaması doğaldır. Sınava giren diğer adayların da aynı heyecanı yaşadığını unutmayın'' diyen Kurter, şunları kaydetti 
     ''Şu ana kadar pek çok deneme sınavı benzeri sınavları çözdünüz, aslında yepyeni bir şey değil. Bu güvenle o koltuğa oturun. Kendinize göre başarılı saydığınız bir sınavınızı düşünün ve o günkü ruh halinizi hissetmeye çalışın. Sonuç ne olursa olsun, unutmayın insan ömrü ortalama 80 yıl, yapacak daha çok şey var.'' Sınav öncesi ve sonrasında velilere de önemli görevler düştüğünü dile getiren Kurter, ''Velilerin, çocuklarına duydukları güveni hissettirmeleri ve onlara destek olmaları gerekir'' dedi. 
     
     SINAV ÖNCESİ 

     Fulya Kurter, sınav öncesi için öğrencilere şu önerilerde bulundu 
     - Sınava bir hafta kala vücudunuza, beslenmenize ve uykunuza özel önem gösterin. Fazla çay, kahve gibi uyarıcı maddelerden ve sakinleştirici ya da uyarıcı nitelik taşıyan ilaçları kullanmaktan kaçının. 
     - Sınava birkaç hafta kala, zihninizi ve bedeninizi yoracak faaliyetlerde bulunmayın. Yeni konular öğrenmeye çalışmayın. 
     - Sevdiklerinizle beraber zaman geçirin. Yapmaktan hoşlandığınız aktivitelere yönelin. Aileniz ve arkadaşlarınızla sınavdan konuşmamaya özen gösterin. 
     - Sınavdan önce, sakatlanma veya hastalanmayla sonuçlanabilecek aktivitelerden özellikle de futbol, basketbol ve güreş gibi sporlardan uzak durun. 
     - Sınavdan birkaç gün önce sınava gireceğiniz okulu, eğer mümkünse sınıfı görün. Mekanı önceden keşfetmek, kendinizi daha güvende hissetmenize yardımcı olacak, sınava ısınmanızı kolaylaştıracaktır. Sınav sabahı için yol ve zamanlama planınızı tespit edin, alternatif yolları araştırın. 
     - Sınav sırasında yanınızda olması gereken belgeleriniz ile kalem, silgi, kalemtraş, kalem ucu, saat, su, şeker ve şekerli yiyecekler ile varsa kendinize uğurlu geleceğine inandığınız objeleri sınav gününden bir gün önce hazırlayın. 
     - Sınavdan bir gün önceki akşam, hafif yiyecekler tercih edin. Uykunuzu alabilecek şekilde alışkın olduğunuz saatte yatın. Öncesinde, sevdiğiniz bir müzik dinleyin. 
     
     SINAV GÜNÜ VE ANI 

     Kurter, sınav günü ve sınav sırasında da öğrencilere şu önerilerde bulundu 
     - Güne iyi bir kahvaltıyla başlayın. 
     - Rahat kıyafetler giymeyi tercih edin. Özellikle sizi terletecek, fiziksel olarak rahatsız edecek kıyafet giymeyin. 
     - Bir gece önceden hazırladığınız belgeleri ve malzemeleri son kez kontrol edip yanınıza alın. 
     - Evden çıkmadan önce tuvalet ihtiyacınızı giderin. 
     - Sınav mekanına sınavdan yarım saat önce ulaşacak şekilde evden çıkın. 
     - Sınav salonunu ve oturduğunuz yerin size ait olup olmadığını kontrol edin. 
     - Salon başkanının söylediklerini dikkatlice dinleyin. 
     - Dağıtılan cevap formunun size ait olup olmadığını kontrol edin. Size ait değilse, hiçbir işaretleme yapmadan salon görevlisine haber verin. 
     - Sınav kitapçıklarını aldıktan sonra cevap formunuza kitapçık türünü kodlayın. Cevap formunda doldurmanız gereken diğer bilgileri de dikkatlice, hata yapmadan kodlayın. 
     - Soru kitapçığını gözden geçirin. Eksik ve hatalı sayfa olup olmadığını kontrol edin. 
     - Sınava en iyi olduğunuz bölümden ve deneme sınavında alışık olduğunuz şekilde başlayın. Türkçeden 35, matematikten 20 soru yapmalıyım gibi kendinizi şartlandırmayın. 
     - Bilmediğiniz soru üzerinde fazla vakit kaybetmeyin. Diğer sorulara geçin. Vaktiniz kaldığı ölçüde boş bıraktığınız sorulara geri dönebilirsiniz. 
     - Soruların tamamını ve cevap seçeneklerini okuyun. Cevabı bulduğunuzu düşünüp diğerlerini atlamayın. 
     - Olumsuz soru köklerine ve altı çizili ifadelere dikkat edin. 
     - Boş bıraktığınız sorulara karşı periyodik olarak kaydırma yapıp yapmadığınızı kontrol edin. 
     - 4 yanlışın 1 doğruyu götürdüğünü unutmayın. Emin olmadığınız sorularda işaretleme yapmayın. 
     - Sınavla ilgili konsantrasyonunuzun düştüğünü hissettiğinizde, zihninizi 15 saniyeliğine dinlendirin. Bu sizin diğer sorulara daha etkin bir şekilde yanıt vermenizi sağlayacaktır. 
     - Sınav süresini en verimli şekilde kullanmaya çalışın. Çözemediğiniz sorular üzerinde fazla vakit kaybetmeyin. Çok hızlı cevap vermeye çalışmak da hata yapma riskinizi yükseltecektir. 
     - Sınav bitiminde tüm belgeleri eksiksiz olarak salon görevlisine teslim edin. 
     
     VELİLERE 

     Kurter, sınava girecek öğrencilerin velilerine de şu önerileri yaptı 
     - Sınavı ve sınav gününü çocuğunuza olağan dışı bir durum olarak yansıtmayın. 
     - Kendi kaygınızı çocuğunuza yansıtmamaya çalışın. Çünkü bu çocuğunuzu daha çok kaygılandırabilir. 
     - Çocuğunuza sevginizi sınava endekslemeyin. Çocuğunuza koşulsuz destek verin. Sınav sonucuna değil ona değer verdiğinizi gösterin. 
     - Sınavın hayatın dönüm noktası olmadığını ama yaşam amaçlarına ulaşma yollarından biri olduğunu belirtin. 
     - Sınav sonrasında sınavın sonucuyla ilgili yorum yapmaktan kaçının. 
     
</TEXT>
</DOC>
