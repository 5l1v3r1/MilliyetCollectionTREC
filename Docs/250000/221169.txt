<DOC>
<DOCNO> 221169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yazar/guclu.html </URL>
<DATE> 2004/03/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci bursları kafa karıştırdı 2 
</HEADLINE>
<TEXT>

   
   Üniversiteler de dahil tüm kamu kurum ve kuruluşlarının üniversite öğrencilerine burs vermelerini engelleyen yeni burs yasasına, sert tepkiler gelmeye devam ediyor. 
   Rektörler, önceki ay Başbakan Erdoğan ile yaptıkları görüşmede, söz konusu yasanın da gündeme geldiğini ve Erdoğan'ın "Tedirgin olmanıza hiç gerek yok. Sizin verdiğiniz burslara dokunulmayacak" taahhüdünde bulunduğunu hatırlatarak "Bu ülkede Başbakan'ın sözüne de güvenemeyeceksek kime güveneceğiz Ne söyleniyorsa tam aksi oluyor" dediler. 
   Tüm kamu kurum ve kuruluşları içerisinde burs verme muafiyetinin sadece belediyelere tanınmış olması farklı yorumları getirdi. "Bu yasa ile öğrenciler, siyasetin kucağına itiliyor. Belediyeler, kendilerine arka bahçe yaratacaklar" iddiasında bulunuldu. 
   Kredi ve Yurtlar Kurumu Genel Müdürü Hasan Albayrak ise, söz konusu iddialarla ilgili olarak "Belli ki yasanın ruhu iyi anlaşılamamış. Biz üniversitelerden para istemiyoruz. Sadece burs vermek istedikleri isimleri bize bildirsinler yeter" dedi. 
   Albayrak, ÖSS'de ilk 100'e, ilk 1000'e öğrencilere ekstra bir burs verilip verilmeyeceğine yönelik olarak ise "Şu an için bir ayrım söz konusu değil. Herkes için 90 milyon lira. Ama yönetmelikler hazırlanırken bu durum da dikkate alınabilir" diye konuştu. 
   
   Bağışlar durur    Üniversitelerin çoğunda, mezunlardan gelen bağışların yanı sıra öğretim üyeleri ve diğer çalışanların maaşlarından yapılan gönüllü kesintileriyle öğrencilere burs veriliyor. Söz konusu yasa ile üniversitelerce organize edilen bu tür burslar da ortadan kalkacak. Rektörler, "Daha önce üniversite vakıflarının kapatılması nedeniyle büyük bir darbe yemiştik. Bu ikinci darbe oldu. Hükümet ne yapmak istiyor, anlayamadık" dediler. 
   Haksız da sayılmazlar. Üniversiteleri ilgilendiren yasaların üniversitelerin görüşleri dikkate alınmadan hazırlanması, iktidarın şeffaflık ve ortak yönetim söylemi ile hiç uyuşmuyor. Umarız, bundan sonra atılan adımlarda konuyla ilgili tüm tarafların görüşleri de dikkate alınır. 
   
   TÜBİTAK yasası    YÖK yasası gibi değiştirilmesi öngörülen sancılı yasalardan birisi de TÜBİTAK yasası. Bilim Kurulu üyeleri oldu bittiye getirilip değiştirildi. Ama yasa tasarısı üzerindeki çalışmalar hala devam ediyor. 
   Türkiye Bilimler Akademisi TÜBA, diğer bazı kurumlar gibi hükümete karşı "Hayır kesinlikle yasanın kılına dokunamazsınız. Sizin niyetiniz başka" yaklaşımında değil. Başkan Prof. Dr. Engin Bermek, "Kırk yıl önce çıkan yasanın elbette revizyona ihtiyacı var. Yasalar, toplumun gerisinde kalamaz. Günün koşullarına göre yeniden ele alınmalıdır. Bu da kavgasız dövüşsüz olmalıdır. Dünyadaki yasal düzenlemelere bakıp, en uygun model ne ise onu getirmeliyiz. Biz bu konuda hazırladığımız taslağı ve bilgileri Başbakanlığa sunduk. İnternet sitemizi de herkesin görüşüne açtık. Herkesten katkı bekliyoruz. Bu olumlu yönde bir destek de olabilir, eleştiri de" dedi. TÜBA'nın oluşturduğu tartışma platformuna tuba gov.tr adresinden ulaşabilirsiniz. 
   Özetin özeti Son bir haftada önüme gelen haberlere bakıyorum. Dünya Bankası Başkanı Wolfensohn, Papa Jan Paul ve Başbakan Erdoğan'ın söylemleri aynı Eğitim ve çocuklardan daha önemli bir şey yok. Madem öyle. Hak ettiği önemi verelim .. 
   
      
   
   
</TEXT>
</DOC>
