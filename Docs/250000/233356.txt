<DOC>
<DOCNO> 233356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/spor/bnba.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Simdi ödül zamanı 
</HEADLINE>
<TEXT>

   Dünya'nın en önemli spor olaylarından biri sayılan NBA'de Play-Off heyecanı tüm hızıyla sürerken, oyuncular sezon sonu ödülleri için de tüm yeteneklerini sergilemeye devam ediyorlar. İşte 2003 - 04 sezonunun en iyileri 
      NBA'e yakın plan METE AKTAŞ 

   
   NBA'DE play - off heyecanına kendimizi kaptırdığımız şu günlerde sezon sonu ödülleri de yavaş yavaş sahiplerini bulmaya başlayacak. En Değerli Oyuncu, Yılın Çaylağı, Yılın Coachu, Yılın Savunmacısı, Yılın 6. Adamı ve Yılın En Çok Gelişme Gösteren Oyuncusu kategorilerinde dağıtılacak bu ödüllere, 82 maçlık maraton boyunca gösterdikleri performanslarla "bize göre" hak eden isimleri birlikte inceleyelim. İşte 2003 - 04 normal sezonunun en iyileri... 
   
   Yılın coachu 
   Jerry Sloan U.Jazz 
   2003 - 04 sezonu öncesinde Utah Jazz'ın ligin, hatta lig tarihinin en kötü derecesini elde edeceği tahmin edenlerin sayısı azımsanmayacak kadar azdı. John Stockton emekli olmuş, Karl Malone, Lakers'a transfer olmuştu. Yeni transfer Keon Clark ise sakatlanıp sezonu başlamadan kapatmıştı. 31. maçta ise takımın 1 numaralı skoreri Matt Harpring dizinden sakatlanıp, sezonu kapatıyordu. Ama her türlü aksiliğe rağmen Utah Jazz direndi ve sezonu 50 galibiyet oranıyla tamamlamayı garantiledi, play-off'u da ancak 81. maçta aldığı yenilgiyle kaçırdı. Bütün bu başarının mimarı ise sezon ortasında eşinin kansere yakalandığı haberini alan, ama takımını bu zor dönemde dahi yalnız bırakmayan coach Jerry Sloan'du. 
   
   Yılın savunmacısı 
   Ben Wallace Detroit Pistons 
   PAZARTESİ gecesi NBA, bu ödülün 2003 - 04 sezonundaki sahibinin Indiana Pacers'ın başarılı swingman'i Ron Artest olduğunu açıkladı. Artest yapılan oylamada son iki yıldır Yılın Savunmacısı seçilen Ben Wallace'ın önünde 1. olarak Yılın Savunmacısı unvanını eline geçirdi. Artest'in rakibin en iyi dış skorerini kilitlemesiyle Pacers şüphesiz büyük avantaj kazandı ve 61 galibiyette en büyük rolü oynadı. Ama ben yine de kocaman Afro saç modele ve korkutucu bakışlara sahip Ben Wallace'ın bu sezon da, bu ödülü en az Artest kadar hak ettiğine inanıyorum ve tercihimi ondan yana kullanıyorum. Ligin en iyi savunma yapan takımının en iyi savunmacısı olan "Big Ben" bu sezon 12.5 ribaund NBA 2.si , 3.06 blok NBA 2.si ve 1.76 top çalma NBA 7.si ile oynarken 9.5 sayı ortalamasıyla da kariyerinin en yüksek rakamına ulaştı. 
   
   Gelişme gösteren oyuncuZach Randolph 
   Portland Trail Blazers 
   2002 - 03 sezonunda 8.4 sayı 4.5 ribaund ile oynayan 2.05 m boyundaki genç forvet, bu sezon ilk beşe yerleştiği Blazers'da ortalamalarını 20.4 sayı 10.5 ribaund'a çıkartarak bu ödülün en güçlü adayı olarak göze çarptı. 
   
   Yılın 6. adamı 
   Emanuel Ginobili S.A.Spurs 
   SEZONA ilk beşte başlayan, daha sonra Hidayet Türkoğlu'nun başarılı performansı ile benche ittiği Emanuel Ginobili, benchten takıma daha olumlu bir katkıda bulununca coach Popovich Arjantinli yıldızı 6. adam rolünde kullanmaya başladı ve meyvelerini Spurs galibiyet hanesine eklediği maçlarla aldı. Enerjisi, yaratıcılığı ve hızlı elleri Spurs hücumuna çok yönlülük ve heyecan getiriyor. Bu ödül belki Dallas'lı Antawn Jamison'a gidecek, ama benim seçimim Ginobili. 
   
   En değerli oyuncu 
   Kevin Garnett M.Timberwolves 
   NORMAL sezona damgasını vuran oyuncuydu 2.13'lük Kevin Garnett. Her gece, istikrarlı şekilde sahanın her iki ucunda da parmak ısırtan performanslar ortaya koymasının yanı sıra, gerçek bir lider olarak ortaya çıkıp Minnesota'yı Batı konferansının zirvesine yerleştirmesi 27 yaşındaki All - Star forveti, en prestijli kişisel ödülün en büyük adayı olmasını sağlıyor. Sayı, ribaund ve blok kategorilerinden kariyerinin en iyi rakamlarını elde eden Garnett'in 2003 - 04 istatistikleri 24.2 sayı NBA 2.si , 14.0 ribaund NBA 1.si , 5.0 asist, 2.17 blok NBA 11.si 1.47 top çalma NBA 18.si . 
   
   Yılın çaylağı 
   LeBron James C.Cavaliers , Carmelo Anthony D.Nuggets 
   2003 NBA Draftı'nın 1 numaralı oyuncusu olan ve NBA'in "yeni Mesih'i" olarak gösterilen Cleveland Cavaliers'ın çok yönlü guardı LeBron James ve 2003 Draftı'nda 3. sırada Denver Nuggets tarafından seçilen Carmelo Anthony, yılın çaylağı ödülü için kıyasıya yarışa girdiler. 19 yaşındaki LeBron James, 21.0 sayı NBA 13.sü , 5.9 asist NBA 13.sü 5.0 ribaund 1.6 top çalma NBA 14.sü ortalamaları elde ederken, Cleveland'ın uzun süre Play-Off yarışında mücadele etmesinde en büyük paya sahipti. Ama daha da önemlisi James yetenekleri ve karizması ile NBA'in gelecek 20 yılına damgasını vuracak oyuncu olduğunu göstermesiydi. James gibi 19 yaşında olan Carmelo Anthony ise tıpkı geçen yıl Syracuse Üniversitesi'ni ilk sezonunda sırtlayıp, NCAA şampiyonluğuna taşıdığı gibi bu yıl da Denver'ı 9 yıl aradan sonra Play - Off'a sokmayı başardı. En son 1999'da Yılın Çaylağı Ödülü'nü iki oyuncu Elton Brand - Steve Francis arasında paylaştıran NBA, bu sezon da benzer bir yola başvurup iki genç yıldızı da ödüllendirmeli. 
   
   
</TEXT>
</DOC>
