<DOC>
<DOCNO> 219489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko09.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın futbol şirketleri tek çatı altında toplanıyor... 
</HEADLINE>
<TEXT>

     Galatasaray Kulübü'nün futbolla ilgili 5 şirketinin hisseleri, UEFA lisans kriterlerine uyum için Galatasaray Spor ve Futbol İşletmeciliği Ticaret A.Ş'ye devredilecek. 
     Galatasaray Sportif A.Ş'den Borsa'ya gönderilen açıklamada, çoğunluk hissedarı Galatasaray Spor Kulübü Derneği'nin 28 Şubat 2004 tarihinde yapılan Olağan Mali Kongresi'nde alınan ve Galatasaray Sportif A.Ş'yi ilgilendiren kararlara yer verildi. 
     Açıklamada, Galatasaray Sportif A.Ş. ve Galatasaray Spor Kulübü Derneği ile AIG Blue Voyage ve AIG Global Sports arasında süregelen ihtilafı ve ICC Uluslararası Tahkim ve İstanbul mahkemelerinde devam eden tüm davaları sonuçlandırmak üzere 14 Şubat 2004 tarihinde imzalanan sulh anlaşması uyarınca, AIG şirketlerinin elinde bulunan yüzde 21.05'lik hisselerden B grubu hisseleri hisse başına 50 bin lira USD karşılığı 0.038 bedel ile C ve D grubu hisseleri de hisse başına 4 trilyon 799 milyar 525 milyon lira USD karşılığı 3.636.004 bedel olmak üzere toplam 23.5 milyon dolar bedelle satın alınmasına karar verildiği anımsatıldı. 
     Açıklamada, Galatasaray'ın futbolla ilgili şirketlerindeki hisselerin bir çatı altında toplanmasına ilişkin olarak ise şu bilgi verildi 
     ''2004-2005 sezonundan geçerli olacak UEFA Lisans Kriterlerine uyum sağlayabilmek amacıyla, kulübün futbolla ilgili şirketleri Galatasaray Sportif Sınai ve Ticari Yatırımlar A.Ş, Galatasaray Spor ve Stad İşletmeciliği A.Ş, Galatasaray Pazarlama Ticaret Sınai Turizm Yatırım ve Spor Faaliyetleri A.Ş, Galatasaray Sigorta Aracılık Hizmetleri A.Ş. ve Beylerbeyi Sportif Faaliyetler Ticaret A.Ş. hisselerinin tamamı veya bir bölümünün Galatasaray Spor ve Futbol İşletmeciliği Ticaret A.Ş.'ye devredilmesi kararı alınmıştır.'' Mali Kongre'de, Galatasaray Sportif A.Ş. ile kulüp arasında 1 Kasım 2000 ve 1 Haziran 2001 tarihinde imzalanan profesyonel futbol takımı kira sözleşmelerinin Galatasaray Spor ve Futbol İşletmeciliği Ticaret A.Ş'ye devredilmesi de karara bağlandı. 
     
</TEXT>
</DOC>
