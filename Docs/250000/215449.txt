<DOC>
<DOCNO> 215449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun29.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaat Bakanı "Firmaların Rusya'da iyi bir şöhreti var" 
</HEADLINE>
<TEXT>

     Rusya Devlet Başkanı Vladimir Putin, Moskova'daki Transvaal Aqua Park'ta meydana gelen ve 25 kişinin hayatını kaybettiği kazanın suçlularının cezalandırılacağını söyledi. 
     Putin, yayımladığı açıklamada, kazada hayatını kaybedenlerin yakınlarına başsağlığı dileyerek, olayla ilgili soruşturmanın başlatıldığını ve sorumluların cezalandırılması gerektiğini kaydetti. 
     Moskova Belediye Başkanı Yuri Lujkov, olayda şu ana kadar 25 kişinin cesedinin çıkarıldığını belirtirken, çalışmaların devam ettiği tesisteki enkaz altında 9 ila 13 kişinin bulunabileceğini söyledi. 
     Ölenler arasında 7 çocuk, 6 kadın ve 12 erkek bulunuyor. 
     Olayla ilgili soruşturma devam ederken, savcılık da ölüme neden olmak suçlamasıyla dava açtı ve enkazdan topladığı parçaları incelemeye aldı. 
     
     ''KOÇAK İNŞAAT CİDDİ BİR FİRMA'' 
     Koçak İnşaat'ın Kanti-Mansisk'deki inşaatı da savcılık tarafından açılan soruşturma yüzünden geçici olarak durduruldu. 
     Rusya Enformasyon Ajansı RIA Novosti, Koçak İnşaat'ın Sibirya'nın güneyindeki tiyatro-konser salonu ve yerleşim yeri inşaatının soruşturma çerçevesinde durdurulduğunu belirtti. 
     Kanti-Mansisk Bölgesi İnşaat Bölümü sorumlusu Georgi Natalushi, RIA Novosti'ye yaptığı açıklamada, şirketin Moskova'daki Aqua Park'ın benzerini orada inşa etmeyi planladığını, ancak Moskova'daki kaza yüzünden bu projenin geleceğinin ne olacağını bilemediğini kaydetti. 
     Koçak İnşaat'ın bölgedeki işleriyle ilgili de yorumda bulunan Nataluşhi, ''Ciddi donanımları olan, ciddi bir firma. Belki de Moskova'da olanlardan dolayı suçlanması gereken onlar değil'' diye konuştu. 
     İnşaat Bakanı Nikolay Koşman, bugün gazetecilere yaptığı açıklamada, Moskova'daki tüm spor salonlarının kontrolden geçirileceğini belirterek, ''Kentte Aqua Park mimarisinde birçok yapı var. Bunların hepsi kontrolden geçirilecek'' diye konuştu. 
     
     ''FİRMALARIN RUSYA'DA İYİ ŞÖHRETLERİ VAR'' 
     Koşman, gazetecilerin sorusu üzerine, Aqua Park'ın inşaatında yer alan Koçak İnşaat, Sergey Kiselev ve Ortakları, ZAO ve Ortakları firmalarının Rusya'da iyi şöhretlerinin bulunduğunu ve tanınan firmalar olduğunu belirtti. 
     Bu şirketlerin lisanslarının geçerlilik sürelerinin daha önce 3 yıl uzatıldığını belirten Koşman, yüzme ve eğlence merkezindeki trajediden sonra 3 şirketin lisansının geçerliliğinin geçici iptal edildiğini kaydetti. 
     Bu şirketlerin lisanlarının iptal edilip edilmeyeceğine mahkemelerin karar vereceğini belirten Koşman, ''Rusya'da normal bir inşaat piyasası olmadığından dolayı kontrol mekanizmasının daha da sıkılaştırılması gerekiyor. Bu denetimler de devlete bağlı kurumlar tarafından yürütülmeli'' diye konuştu. 
     Koşman, başlatılan incelemenin sonucu hakkındaki bir soru üzerine de bu konuda net bir cevabın hafta sonuna kadar alınabileceğini kaydetti. 
     Aqua Park inşaatının Moskova'daki Mosexpertiza ve Mosarknadzor adlı şirket tarafından denetlendiğini belirten Koşman, onay belgesinin de Güneybatı Moskova Bölgesi Yönetimi tarafından verildiğini kaydetti. 
     
</TEXT>
</DOC>
