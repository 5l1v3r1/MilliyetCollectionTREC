<DOC>
<DOCNO> 212710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko02.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
4 kişilik ailenin gıda harcaması memur maaşının yüzde 87'si... 
</HEADLINE>
<TEXT>

     Türkiye Kamu-Sen, 4 kişilik bir ailenin aylık zorunlu gıda harcamalarının en düşük memur maaşı içindeki oranının, yüzde 87.3 olduğunu savundu. 
     Türkiye Kamu-Sen tarafından yapılan araştırmada, Avrupa ülkelerinde çalışan memurların ücretlerinin, Türkiye'deki ücretlere göre ortalama 7-8 kat daha fazla olduğu ifade edilerek, Fransa'da en düşük memur maaşının 1305, Türkiye'de ise 260 Euro olduğu kaydedildi. 
     ''Ortalama memur maaşının en düşük olduğu ülkelerden Lüksemburg'da'' bir memurun 4 bin 400, Türkiye'de ise 366 Euro kazandığı öne sürülen araştırmada, ülkeler bazında satın alma gücüne bakıldığında, Türkiye'nin 260 Euro ile sadece satın alma gücü 210 Euro olan Macaristan'ın üzerinde yer aldığı ileri sürüldü. 
     Araştırmada, Türkiye'de, Aralık 2003 rakamlarına göre, 4 kişilik bir ailenin aylık zorunlu gıda harcamalarının en düşük memur maaşı içindeki oranının yüzde 87.3 olduğu savunuldu. 
     Bu rakamın Finlandiya'da yüzde 28, Fransa'da yüzde 33.7, Macaristan'da yüzde 108, Hollanda'da yüzde 22.6 civarında olduğu ileri sürülen araştırmada, ''Yani, Türkiye'de 260 Euro alan en düşük ücretli memur, bu paranın 227 Euro'sunu gıdaya harcıyor'' ifadesi kullanıldı. 
     
</TEXT>
</DOC>
