<DOC>
<DOCNO> 234733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/ekonomi/aeko.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kamu bankaları faiz düşürecek' 
</HEADLINE>
<TEXT>


Kamu Bankaları Ortak Yönetim Kurulu Başkanı Zeki Sayın, faiz indiriminin maliyetlerinin altında olduğunu belirtti. Sayın, 'Bireysel kredilerdeki faiz oranlarını düşürmeye devam edeceğiz' dedi 

Finans Sohbetleri KADİFE ŞAHİN 

Bankacılıkta özellikle bireysel kredi faizlerinde yaşanan rek betin başını çeken kamu bankalarının Ortak Yönetim Kurulu Başkanı olan Zeki Sayın, faiz indiriminin devam edeceğini söyledi. 
Kamu bankalarının yeniden yapılandırmada özerk yapıya kavuştuğunu belirterek kamu sermayeli banka olarak tanımlayan Sayın, "Biz yönetime geldikten sonra Ziraat ve Halk Bankası özelleşecek diye yan gelip yatmadık. Bu bankaları aktif bir bankacılık anlayışıyla yöneterek müşteriyle yakınlaştırdığımız için eleştiri aldık. Öldürücü rekabet peşinde değiliz ama bankacılık çalışması içindeyiz. Otomobil kredisi dışında konut kredisi ve tamamlayıcı krediler veriyoruz" dedi. 
Kamu bankalarının faiz indirimi nedeniyle neden eleştirildikleri konusuna açıklık getiren Zeki Sayın, şöyle konuştu 
"Bakın eleştiriler nereden çıktı biz özellikle bireysel kredilerde, örneğin otomobil kredilerinde faizi 1.90'a düşürdük. Biz faizi 1.90'a düşürdüğümüz zaman diğer bankalar 1.90'a düşmemişlerdi. 2 veya 2.25'teydiler. Kamu sermayeli bankalar arasında da 1.90'nın üstünde faiz uygulayan vardı. 
'Neden böyle oluyor , faiz düşürmesinler' diye konuşmalar oldu. Hatta şikayetlerde de bulunuldu. Biz para satan müesseseleriz. Eğer benim maliyetimin altındaysa ben bu faizden kredi veririm." 
Kamu bankalarının maliyetin altında kredi vermediğini belirten Sayın, "Veremeyiz, çünkü görev zararı adledilir. Biz maliyetimizin altında kredi verirken zorlanmıyoruz ama bizim bu uygulamamız diğer bankaları zorlayabilir" diye kaydetti. 

'Yüzde 200 artış sağladık' 
Kamu bankalarının faaliyetlerinde hükümet ve Ekonomi Bakanı'ndan herhangi bir talimat almadığını söyleyen Sayın, şunları anlattı "Bize ne personel tayininde ne kredi verilmesinde ne da faiz oranlarında en ufak bir şekilde bir şey söylenmiyor. Türk ve dünya ekonomisini dikkate alarak faiz indiriyoruz. Faizi yüzde 1.90'a indirdiğimizde eleştirildik. Bir banka 1.89 yaptı. Şimdi 1.80. Ama biz 1.90'dayız. Peki, bizi eleştirenler neden 1.80'e düştüler Faiz indirmeden önceki rakamlarımıza göre otomobil kredilerinde yüzde 200 artış oldu. Bu uygulamalarımız sürecek. Faiz indirmeye devam edeceğiz." 

Özelleştirme süreci sürüyor Kamu bankalarında daha önce başlayan özelleştirme sürecinin devam ettiğini söyleyen Sayın, özelleştirme ile ilgili çalışmalarda hiçbir aksaklık veya düşünce değişikliği olmadığını söyledi. 
"Biz kamu bankalarını özelleştirmeyeceğiz, yani hisselerini kamunun dışındaki birilerine vermeyeceğiz diye hiçbir makamda böyle bir söz edilmedi" diyen Sayın, "Özelleştirme neyi gerektiriyorsa o çalışmalara devam ediliyor. Bu çerçeve içinde çalıştık. Ancak nasıl olsa bu bankalar özelleşecek diye hiçbir işi askıya almadık. Çünkü bize emanet edilen bu bankalar özerk bir banka şeklinde çalışmaya devam ediyor" dedi. 

'Asıl sahip devlet' 
Özelleştirme sonucunda devletin elinde kamu bankalarının yüzde 30'nun kalabileceğini belirten Sayın şunları söyledi "Yüzde 100 de verebiliriz. Elimizde yüzde 10, yüzde 20 veya yüzde 30 kalmış bu hiç önemli değil. Bütün mesele bu bankaların özel sektör düşüncesi içinde çalışmasına müsaade edilmesi. Şu anda bizim görüşümüz budur. Ben burada kesinlikle hükümeti kast etmiyorum, çünkü bu bankaların asıl sahibi devlettir. Bize intikal eden şu kadarı bizde kalsın şu kadarı gitsin diye bir şey yok. Ancak ben profesyonel yönetici olarak yüzde 30'nun devletin elinde kalmasında hiçbir mahsur görmüyorum". 


</TEXT>
</DOC>
