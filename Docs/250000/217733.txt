<DOC>
<DOCNO> 217733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko39.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Enerji Ödülü, Arçelik'in 
</HEADLINE>
<TEXT>

     Avrupa Birliği Komisyonu, Arçelik'in Eskişehir tesislerinde üretilen buzdolabını, Avrupa'nın en az enerji tüketen buzdolabı olarak belirledi. 
     Arçelik, yenilikçi anlayışı, ileri teknolojisi ve çevreye verdiği önem sayesinde, yüzlerce modelin yer aldığı European Energy Yarışması'nda birinci seçildi. Bu yıl ikincisi düzenlenen ve Avrupa Birliği Komisyonu'nun teknoloji iyileştirme projesi kapsamında yürütülen European Energy Yarışması'nda Arçelik, hem kategorisinde birinci seçilmesi hem de tüm kategoriler arasında ''En Az Enerji Tüketen Buzdolabı''nı üretmesi nedeniyle ödüllendirildi. 
     Almanya'nın Köln kentindeki Hometech Fuarı'nın açılışı nedeniyle düzenlenen törende ödülü, Arçelik A.Ş. Üretim ve Teknoloji Grup Direktörü Turgut Soysal aldı. 
     Soysal, ''Kendi teknolojimizle aldığımız bu ödül, bizim için ayrı bir önem taşıyor. Arçelik ekibinin dünya çapında yeni standartlar yaratma konusundaki başarısı ile gurur duyuyoruz'' dedi. 
     Yenilikçiliğe, ileri teknolojiye, çevreye ve doğal kaynaklara verdiği önemle çift kapılı buzdolabı kategorisinde ödül alan Arçelik, aynı zamanda jüri tarafından yapılan Enerji Verimlilik Endeksi değerlendirmesi sonucunda tüm kategoriler arasında ''En Verimli Buzdolabı'' olarak belirlendi. Arçelik, Energy listesinde bulunan 21 Avrupalı üretici şirket, A ve A sınıflarından 900 farklı model arasından yarışmaya başvuranları geride bıraktı. 
     Avrupa'da şu ana kadar ulaşılan en düşük Enerji Verimlilik Endeksi'ne sahip olan ödüllü buzdolabı, Arçelik'in Eskişehir tesislerinde Türk mühendisler tarafından tasarlanıp üretiliyor. Enerji Verimlilik Endeksi düştükçe, enerji tasarrufu artıyor. A sınıfı bir buzdolabının Enerji Verimlilik Endeksi yüzde 42-55 arasında yer alırken, Arçelik bu oranı yüzde 19.81'e düşürmüş bulunuyor. Günde 16W'lık bir ampul kadar enerji tüketen ödüllü buzdolabının yıllık tüketimi sadece 137kWh. A sınıfı bir buzdolabının yıllık tüketimi ise 325kWh'ı buluyor. Yani, A sınıfı bir buzdolabından yüzde 58 daha az enerji tüketiyor. 
     Energy teknoloji iyileştirme projesi, Almanya, Fransa, İtalya, İngiltere, Hollanda, Avusturya, Belçika, Finlandiya, Norveç, Portekiz, İsveç ve İsviçre tarafından desteklenerek finanse ediliyor ve düşük enerji tüketen soğutucu üretiminin geliştirilmesini amaçlıyor. 
     
</TEXT>
</DOC>
