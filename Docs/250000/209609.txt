<DOC>
<DOCNO> 209609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun20.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en pahalı mantarıyla dev bir omlet yapıldı 
</HEADLINE>
<TEXT>

     Fransa'nın güneyindeki Uzes kentinde dün düzenlenen mantar festivalinde, dünyanın en pahalı mantar türü olan ve ''kara elmas'' olarak da adlandırılan ''trüf'' yermantarı ile binlerce euro tutarında ve 3 metre 70 santimetre boyutunda dev bir omlet yapıldığı bildirildi. 
     Ülkede geçen yaz yaşanan aşırı sıcaklar nedeniyle kilosu 1000 euro'ya kadar yükselen bu değerli mantardan 3,5 kilo kullanılarak, 3280 yumurta, 3 kilo tereyağı ve 6 litre sıvıyağ ile pişirilen omletin, ''Frejus Dev Omlet Derneği'' yönetiminde yapıldığı kaydedildi. 
     Açık havada, izleyicilerin gözleri önünde büyük bir ocağın üzerinde bir kaç dakikada hazırlanan omletin çapı 3 metre 70 santimetre, ağırlığı da 600 kilo olarak belirlendi. 
     Omlet piştikten sonra bin parçaya bölündü ve her bir parçası ziyaretçilere 10 euro karşılığında satıldı. 
     Dernek başkanı Claude Rosso yaptığı açıklamada, ''Dev omlet, trüf mantarını tüketiciye tanıtmak için yapılan ve cüzdanı çok zorlamayan bir dernek etkinliğidir'' şeklinde konuştu. 
     Uzes kenti, güney Fransa'nın ''trüf'' mantarı başkenti olarak kabul ediliyor. 
     
</TEXT>
</DOC>
