<DOC>
<DOCNO> 211495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo08.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman Ülkerspor istediğim çizgiyi yakaladı... 
</HEADLINE>
<TEXT>

     Ülkerspor Antrenörü Ergin Ataman, sezon içinde başına geçtiği takımın, son haftalarda istediği gibi oynamaya başladığını belirterek, ''Takım şu anda istediğim çizgiyi yakaladı'' dedi. 
     Ülkerspor'un Avrupa Ligi 6. haftasında Pau Orthez'e yenildiği maçtan sonra takımın başına getirilen Ataman, Avrupa Ligi'nde ilk 3 maçı kaybettikten sonra son 2 maçı kazanarak çıkışa geçtiklerini ifade ederek, ''Bu galibiyetlerle son sıradan 4. sıraya yükseldik. Avrupa'daki ilk maçlarımdaki yenilgilerden sonra takım şu anda istediğim çizgiyi yakaladı. Takımın durumu ilerisi için ümit verici'' diye konuştu. 
     Avrupa Ligi'nde 1. turda önlerinde 4 maç bulunduğunu hatırlatan Ataman, ''Grupta çok büyük bir denge var. Barcelona dışındaki hiçbir takım gruptan çıkmayı garantileyemedi. Grup ikincisinin 6, sonuncunun 4 galibiyeti var. İkinci tura çıkmamız için en az 2 galibiyete ihtiyacımız olduğunu düşünüyorum'' dedi. 
     
     ROMA'YI YENERSEK, TUR GARANTİ 
     Ergin Ataman, yarınki rakipleri Lottomatica Roma takımının grupta istikrarsız bir grafik çizdiğini kaydederek, ''Roma'nın artık devre dışı kaldığını düşündüğümüz bir anda geçtiğimiz hafta Partizan'ı deplasmanda yenip, potaya girdiler. Kadroları kağıt üzerinde belki de Barcelona'dan sonra en iyi olan bir takım. Ama hem Avrupa hem de İtalya Ligi'ne çok kötü başladılar. Yarın son derece sert bir maç olacak'' diye konuştu. 
     ''Son 4 maçtan 'şu maçlar daha kolay' diyemem'' diyen Ataman, şöyle devam etti 
     ''2 galibiyete ihtiyacımız var. Tabii ki kendi sahamızda oynayacağımız maçlarda daha avantajlıyız. Bence son 4 maçtan Roma maçı en önemlisi. Roma'yı İtalya'da yenersek, turu garantileyebiliriz ve belki bu galibiyet bizi bir üst tura çıkarabilir. Çünkü ilk 5 için doğrudan rakibimiz olan Roma'yı İstanbul'da da yenmiştik.'' 
     
     NAUMOSKİ 
     Kendisinin aldırdığı Naumoski'nin çok tecrübeli ve Türkiye'yi bilen bir oyuncu olduğu için transfer ettiklerini kaydeden Ataman, ''Uyum sorunu yaşamayacağını bildiğimiz için bu transferi yaptık'' dedi. 
     Ataman, Naumoski ile uzun yıllar birlikte çalıştığını anlatarak, ''Onun neler yapabileceğini biliyordum. Ayrıca o da benim sistemimi çok iyi biliyordu. Takımda önemli bir eksikliği giderdi ve güven aşıladı. Takımı oynatması, Booker'ın yükünü azalttı'' diye konuştu. 
     
     RENTZİAS'TAKİ DEĞİŞİM 
     Ergin Ataman, son maçlarda Rentzias'daki olumlu değişimi 2 türlü değerlendirdiğini söyledi. 
     Sezon başında yeni bir takıma geldiği için bu oyuncunun uyum dönemi geçirdiğini dile getiren Ataman, ''Ayrıca NBA'den geldiği için Avrupa basketboluna da uyum dönemi biraz uzadı ama bunu atlattı. Belki şu andaki hücumda oynadığımız sisteme daha iyi adapte oldu, daha rahatladı. Bunda Naumoski'nin de katkısı var'' dedi. 
     Fenerbahçe maçında ilk 5'te başlayan Arda'nın da Türkiye'nin önemli oyuncularından biri olduğunu belirten Ergin Ataman, Haluk'un hasta olması ve son antrenmanlardaki performansı nedeniyle bu oyuncuyu ilk 5'te oynattığını ve memnun kaldığını söyledi. 
     Ataman, hem Türkiye hem de Avrupa Ligi'nde zorlu bir mücadele yaptıklarını vurgulayarak, ''Türkiye Ligi maçlarında daha geniş bir kadroyla oynuyoruz. Bu şekilde oyuncularımızın tecrübesi artıyor. Takım olgusu yaratmaya çalışıyoruz'' diyerek sözlerini tamamladı. 
     
</TEXT>
</DOC>
