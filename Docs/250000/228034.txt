<DOC>
<DOCNO> 228034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur13.html </URL>
<DATE> 2004/04/02/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Depremler yazın ve gece meydana gelir inanışı yanlış... 
</HEADLINE>
<TEXT>

     Anadolu Üniversitesi AÜ Uydu ve Uzay Bilimleri Araştırma Enstitüsü Müdürü Prof. Dr. Can Ayday, depremlerin yaz mevsiminde veya gece meydana geldiği yönündeki savların gerçekle ilgisi olmadığını bildirdi. 
     Ayday, yazılı açıklamasında, Türkiye'nin herhangi bir yerinde yaşanan doğal afetlerin ardından depremle ilgili akademik bilgiye sahip bilimadamlarının sık sık depremin ne zaman meydana geleceği yönündeki sorulara muhatap kaldığını belirterek, buna verilecek en iyi cevabın ''Deprem unutulduğu zaman meydana gelir'' olduğunu ifade etti. 
     Erzurum'da art arda yaşanan depremlerin ardından Eskişehir'de birçok kişinin konuyla ilgili akademisyenlere ''Yaz geliyor, depremler yine başladı'', ''depremler yaz mevsiminde daha sık mı olur '' gibi soruları yönelttiğini bildiren Ayday, şunları kaydetti 
     ''Bazı akademisyenlerin medyada da dile getirdiği gibi depremlerin yaz mevsiminde veya gece meydana geldiği yönündeki savların gerçekle ilgisi yoktur. Bu konuda çalışma yapılmaz. Çalışmalar ve bu çalışmaların sonucunda ilgililere almaları gerekli önlemler belirtildiği halde, hiçbir önlem alınmazsa depremin yaz-kış, gece-gündüz olacağı konusunda hurafelere inanır, ve depremi unuturuz.'' 
     
</TEXT>
</DOC>
