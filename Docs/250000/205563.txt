<DOC>
<DOCNO> 205563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sondun04.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, yeni yılı böyle kutladı... 
</HEADLINE>
<TEXT>

     Dünya genelinde yeni yıl kutlamaları, terörizm endişesi nedeniyle sıkı güvenlik önlemleri altında yapıldı. 
     Fransa'nın başkenti Paris'te 5 bin 500 polis görev yaparken, metro ve banliyö treni ilk kez gece boyunca halka hizmet verdi. Champs Elysees çevresinde araç kullanılmasına izin verilmedi. 
     İngiltere'nin başkenti Londra'da Trafalgar Meydanı, inşaat çalışması nedeniyle halka kapatıldı, kentte 2 bin polis görev yaptı. Kentin en büyük turistik merkezlerden biri olan Milenyum Kubbesi'ne akın eden 50 bin kişi, yeni yıla dans ederek girdi. 
     Almanya'nın başkenti Berlin'de yaklaşık bir milyon kişi, yeni yılı, Brandenburg Kapısı'nın her iki yanında toplanarak sıkı güvenlik önlemleri altında karşıladı. 
     New York'ta 500 bin kadar kişi, Times Meydanı'nda toplandı. Sıkı güvenlik önlemlerinin alındığı meydana gelenler aramadan geçirildi ve yerel saatle gece yarısından önce meydandan ayrılmaya izin verilmedi. 
     Belediye Başkanı Michael Bloomberg ve aktör Christopher Reeve, saatler tam gece yarısını gösterdiğinde, geleneksel kutlamaları başlatan düğmeye bastılar. 
     Başkent Moskova'da düzenlenen tiyatro baskını ve Çeçenistan'ın başkenti Grozni'de yerel hükümet binasına yapılan saldırıyla sarsılan Rusya'da, Devlet Başkanı Vladimir Putin, televizyonda yayımlanan mesajında, ''Bin yıllık bir tarihe sahip Rusya, geleceğini hakkıyla karşılıyor'' derken, ülkede 250 bin polis işbaşındaydı. 
     Alkollü kişilerin yol açtığı şiddet eylemlerinin önüne geçilmesi için Moskova'nın merkezinde içki satışı yasaklandı. 
     Vatikan'da, havaalanları ile ABD ve İsrail büyükelçiliklerinde sıkı güvenlik önlemleri alındı. 
     İsrail'in başkenti Tel Aviv'de, halk, terör tehdidine rağmen gece kulüpleriyle otelleri doldurdu. 
     Güvenlik güçleriyle isyancıların çatıştığı Fildişi Kıyısı'nda, geçen 19 Eylül'den bu yana geceleri uygulanan sokağa çıkma yasağı bir günlüğüne kaldırıldı. 
     Malezya'nın başkenti Kuala Lumpur'da paraşütle gösteri yapan akrobatlar, yeni yıla dünyanın en yüksek binası olan 425 mitre yüksekliğindeki Petronas İkiz Kuleleri'nden atlayarak girerken, gösteriyi Başbakan Mahathir Muhammed dahil onbinlerce kişi izledi. 
     Bali adasında yaklaşık 200 kişinin ölümüne yol açan, gece kulübüne yönelik bombalı saldırıyla sarsılan Endonezya'da 200 bin polis görev yaptı. 
     Yeni yıl kutlamalarına izin verilmeyen Pakistan'ın Karaçi kentinde otellerde parti vermek yasaklanırken, binlerce genç, Umman Denizi kıyısında plajlarda toplandı. 
     Japonya'da yeni yılda milyonlarca kişi kutsal yerlere akın etti. 
     Kuveyt'te Doha kampındaki Amerikan askerleri, alkolsüz bira içerek yeni yıla girerken, Güney Afrika'nın Cape Town kentinde de güvenlik önlemleri artırıldı. 
     Venezüella'da Devlet Başkanı Hugo Chavez, görevden ayrılması için ülkede bir aydır sürdürülen genel greve rağmen, halktan, ''2003 yılında zorluklara göğüs germelerini'' istedi. Chavez, televizyonda yayınlanan yeni yıl mesajında, ''Venezüella'yı yıkmaya yönelik bir başka girişimle savaşıyoruz. Başarılı olmayacaklar. Yılın ilk çeyreğinde ekonomik sıkıntılara hazırlıklı olmalıyız'' dedi. 
     Dünyanın 5. büyük petrol ihracatçısı Venezüella'daki grev, ülkede günlük 3 milyon varil petrol ihracatı neredeyse sıfıra düşürdü. 
     Bu arada, Filipinler'in Tacurong kentinde, bir havai fişek mağazasının yakınında meydana gelen patlamada ölenlerin sayısı 9'a yükseldi. Patlamada 32 kişi de yaralandı. 
     Hindistan'ın Cammu-Keşmir eyaletinde meydana gelen çatışmalarda da biri sivil 11 kişi yaşamını yitirdi. 
     





</TEXT>
</DOC>
