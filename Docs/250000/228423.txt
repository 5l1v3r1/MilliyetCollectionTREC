<DOC>
<DOCNO> 228423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko08.html </URL>
<DATE> 2004/04/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bayraktar Tarımsal üretimin devamı için çiftçilere kredi açılmalıdır 
</HEADLINE>
<TEXT>

     Türkiye Ziraat Odaları Birliği TZOB Başkanı Şemsi Bayraktar, tarım sektörünün yüzde 90'ına hitap eden Ziraat Bankası'nın, borçlu olan üreticilere, yeni kredi kullandırmadığına işaret ederek, tarımsal üretimin devamı için yeniden kredi açılmasının şart olduğunu bildirdi. 
     Bayraktar yaptığı yazılı açıklamada, TZOB Tarımsal Finansman Çalışma Grubu'nun sonuç bildirgesi hakkında bilgi verdi. 
     Ziraat Bankası'na borcu olan üreticilerle borçlarını taksitlendiren çiftçilere, borcu bitmeden kredi açılmadığını belirten Bayraktar, şöyle dedi 
     ''Tarımsal üretimin devamı için finansman çok önemlidir. Son yıllarda yaşanan ekonomik kriz ve doğal afetler sonucu borcunu ödeyemeyerek taksitlendiren çiftçilere, üretimlerini devam ettirebilmeleri için yeniden kredi açılmalıdır. 
     Bu borçlar, ülkede yaşanan ekonomik krizin üretici üzerine etkileri ve tarım politikalarında yapılan ani ve yanlış değişimlerden kaynaklanmaktadır. Çiftçi borcunu ödemenin yanında üretime devam etmek istemekte ve dolayısıyla üretimde zorunluluk haline dönüşen tarımsal krediye ihtiyaç duymaktadır.'' Yasa kapsamında borçların 3 yıl içersinde ödenebileceğini, bu süre esnasında da çiftçinin kredi kullanamaması sonucu üretimin engellenmesine neden olacağını öne süren Bayraktar, Aralık 2002 tarihi itibariyle, 331 bin 138 üreticinin bankaya borcu bulunduğunu, 220 bin üreticinin taksit1endirme kapsamına alındığını ifade etti. 
     Bu durumda, 331 bin 138 üreticinin Ziraat Bankası'ndan kredi kullanamadığını kaydeden Bayraktar, Ziraat Bankası'nın yeni dönemde verdiği kredilere karşılık teminat oranlarını yüzde 100 arttırdığını, ipotek olarak da, şehir merkezinde daire, dükkan, araba ve gayrimenkullar talep ettiğini, kefil olarak da memur ve esnaf istediğini bildirdi. 
     Bayraktar, ''Bazı şubeler ise herhangi bir inceleme yapılmadan başvuru geri çevirerek, üreticiyi yanlış müdahalelerle karşı karşıya bırakmaktadır'' dedi. 
     Yeni uygulanmaya başlanan düşük faizli kredi uygulamasından, mevcut 3 milyon tarım işletmesinden sadece 420 bin tarım işletmesinin yararlanabileceğine dikkati çeken Bayraktar, şöyle dedi 
     ''Tarım kesiminin verimli şekilde tarımsal kredi kullanıp üretime dönüştürebilmesi için tarımsal kredi faiz oranlarının tarımsal ürünlerin artış oranlarına veya enflasyon oranlarına göre belirlenmesi gerekmektedir. Tarımsal kredilerin vade tarihleri, bölgelerde yetiştirilen önemli ürünlerin hasat dönemleri dikkate alınarak belirlenmelidir.'' Bayraktar, sektöre yeni giren ve Ege Bölgesi üreticilerinin finansman ihtiyacını karşılamaya yönelik faaliyet gösteren Denizbank ve İş Bankası'nın tarıma yönelik kredi uygulamalarını ülke geneline yaygınlaştırılması gerektiğini bildirdi. 
     
</TEXT>
</DOC>
