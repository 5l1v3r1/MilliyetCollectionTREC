<DOC>
<DOCNO> 229618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko27.html </URL>
<DATE> 2004/04/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Vakıfbank 50 yaşında... 
</HEADLINE>
<TEXT>

     Türkiye Vakıflar Bankası, yarın 50 yaşına giriyor. 
     Türk bankacılığının gelişmesinde önemli kilometre taşlarından biri olan Vakıfbank, bundan 50 yıl önce 1954 yılı Nisan ayında 6219 sayılı özel kanun ile binlerce gayrimenkule sahip Vakıflar Genel Müdürlüğü'nün yüzde 55 oranında hissedar olmasıyla, 50 milyon lira sermaye ile kuruldu. 
     O yıllara göre oldukça iyi bir sermaye ile kurulan Banka, Tarık Gürerk'in yönetiminde büyük bir coşkuyla Ankara'da ilk şubesini açarak faaliyetine başladı. Banka'nın kuruluş amacı, önemli bir gayrimenkul ve nakite sahip vakıf paraları ve gelirlerini verimli bir şekilde değerlendirmek ve Türk ekonomisine destek olmaktı. 
     Yüzyıllar öncesinden günümüze gelen vakıfların gelirleriyle kurulan Banka, bugün de sermayesinin yüzde 75'i 3. sektöre yani vakıflar sahipliğinde faaliyetlerini sürdürüyor. 
     Kurulduğu andan itibaren çağdaş bankacılığın gereklerini yerine getirmeye çalışan Vakıfbank, çeşitli yıllarda patlak veren ekonomik krizlerden de fazla yara almadan yoluna devam etti. 
     Bankacılıkta birçok ''ilk''e de imza atan Vakıfbank, 1991 yılında İnsansız Bankacılık Birimi, Kredili Bankomat, Altın Emanet Hesabı, Finans Market Şubesi, uydu üzerinden iletişim yapan mobil şube, uzun vadeli konut kredisi gibi bankacılık enstürmanlarını ilk kullanan bankalardan biri oldu. 
     Vakıfbank yetkililerinden edinilen bilgiye göre, Banka, Türkiye'nin her noktasında faaliyet gösteren 294 şubesi, 1 yurtdışı şubesi, 3 menkul kıymet merkezi, 4 mobil şubesi, 400'ü aşan muhabir banka ağı, 1.704 ATM'si ve 7 bin 341 çalışanıyla hizmet veriyor. 
     Ayrıca, 1 milyon 600 bin kredi kartı bulunan Banka, 6 bin kurumun 750 bini aşkın çalışanı ile 1 milyon SSK, Bağkur ve Emekli Sandığı emeklisinin maaş ödemesini gerçekleştiriyor. 
     
     VAKIFBANK GENEL MÜDÜRÜ KACAR 
     Banka'nın 50. yılı nedeniyle bir açıklama yapan Vakıfbank Genel Müdürü Ahmet Kacar, yarım asırı geride bırakan Banka'nın, bankacılıktan sigortacılığa, değişik sektörlerde faaliyet gösteren 36 iştirakiyle Türk ekonomisine hizmet verdiğini ve her geçen gün büyümeye devam ettiğini söyledi. 
     Vakıfbank'ın 2003 yılını 750 trilyon lira brüt, 232 trilyon lira da net kar ile kapattığını belirten Kacar, şöyle konuştu 
     ''Sermayesinin yüzde 75'i Vakıflar Genel Müdürlüğü'ne ait olan Vakıfbank, bugün 3. sektöre ait bir banka olarak da ayrıcalıklı bir konuma sahip. 
     Yarının bankacılığını yapan Bankamız, ihracatçılara, sanayicilere, KOBİ'lere, çalışanlara, emeklilere, öğrencilere, yani toplumun her kesimine hizmet veriyor. Vakıfbank, dinamik bir ekibin akılcı yönetimiyle geleceğin bankacılığı yolunda emin adımlarla ilerliyor. Şimdi hedefimiz, Vakıfbank'ı bir 'dünya bankası' yapmak...'' Banka'nın 2003 yılı Aralık sonu itibariyle reel olarak yüzde 18 büyüyerek aktiflerini 17.1 katrilyon liraya yükselttiğini kaydeden Kacar, Aralık 2002'de yüzde 45.91 olan likit aktiflerin toplam aktiflere oranının Aralık 2003'te yüzde .4 olarak gerçekleştiğini bildirdi. 
     Kacar, bu oran ile Vakıfbank'ın, beş büyük özel banka içinde likiditesi en yüksek 2. banka konumunda yer aldığını söyledi. 
     
     BÜYÜMEYE DEVAM EDİYOR 
     Genel Müdür Kacar, Aralık 2003 itibariyle bankacılık sektörünün mevduat hacmi 2002 yılı sonuna göre yüzde 10.5 arttığını, Vakıfbank'ın mevduat hacminin ise yüzde 34.3 oranında artarak 12.7 katrilyon liraya yükseldiğini böylece Vakıfbank'ın 2003 yılındaki mevduattaki sektör payı yüzde 6.7'den yüzde 8.12'ye yükseldiğini kaydetti. 
     Sektörün özkaynakları Aralık 2003 dönemi itibariyle 2002 yılı sonuna göre yüzde 38,3 oranında artarken, Vakıfbank'ın artış oranı ortaklardan hiçbir destek almaksızın yüzde 54,5 olduğunu ifade eden Kacar, Vakıfbank'ın özkaynaklarının Aralık 2003 itibariyle 759 trilyon liradan, 1 katrilyon 173 trilyon liraya yükseldiğini bildirdi. 
     2003 yılında sektörün nakdi kredi hacmi, yüzde 36.8 oranında artarken, Vakıfbank'ın nakdi kredileri yüzde 39.2 oranında artarak 4 katrilyon 715 trilyon liraya ulaştığını belirten Kacar, Banka'nın sektördeki payının 2002 yılında yüzde 5.97 iken bu oranın, 2003 yılı sonunda yüzde 7.06'ya yükseldiğini kaydetti. 
     Kacar, geçen yıl sonu itibariyle Türkiye'nin ihracatının yüzde 5.82'sine karşılık gelen 2.7 milyar dolarlık kısmı Vakıfbank aracılığıyla gerçekleştirildiğini ve aynı şekilde Türkiye'nin ithalatının yüzde 7'sinin, yani 4.7 milyar dolarlık kısmının, yine Vakıfbank aracılığıyla yapıldığını bildirdi. 
     KOBİ'lere destek vermeye önem veren Banka'nın, çeşitli sanayi ve ticaret odalarıyla anlaşmalar yaparak, 2003 yılında KOBİ'lere 1.5 katrilyon lira tutarında kaynak aktardığını da ifade eden Kacar, ''Kriz dönemlerinde KOBİ'lere verdiği destekle ayakta kalmalarını sağlayan Vakıfbank, bankacılık sektöründe güvenin simgesi olarak anılıyor'' diye konuştu. 
     
     ''TEKNOLOJİYE ÖNEM VERİYORUZ'' 
     Kacar, bugün teknolojik altyapısını tamamen yenileyen Vakıflar Bankası'nın bankacılığın gerektirdiği çağdaş bir donanıma sahip olduğunu söyledi. 
     Ankara'daki Teknoloji Merkezi EBİS'in, bankacılıkta teknolojinin geldiği en üst seviyeyi simgelediğini anlatan Kacar, 24 saat hizmet veren çağrı merkezinin, Türkiye'nin en büyük kredi kartı basım merkezi ve bankacılığın tüm bilgisayar ve internet işlemlerini bünyesinde barındıran Sistem Merkezi ile bir uzay üssünü andırdığını kaydetti. Vakıfbank, internet bankacılığında da önde gelen bankalar arasında yer aldığını anlatan Kacar, tüm bankacılık hizmetlerini internet yoluyla müşterilerine veren Vakıfbank'ın bu hizmeti her geçen gün müşterilerin daha büyük ilgisini çektiğini ifade etti. Kacar, ''Nitekim 2003 yılında şubesiz bankacılık kapsamındaki bireysel müşteri sayısı 495 bin, kurumsal müşteri sayısı 4 bin 600'e yükseldi. İşlem adedi yaklaşık 18 milyon, işlem miktarı ise yaklaşık 5.6 katrilyon lira oldu'' diye konuştu. 
     
</TEXT>
</DOC>
