<DOC>
<DOCNO> 247803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy19.html </URL>
<DATE> 2004/06/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ecevit Türkiye'nin huzurunu bozmaya çalışanlar huzur bulamazlar 
</HEADLINE>
<TEXT>

     DSP Genel Başkanı Bülent Ecevit, bazı çevrelerin ''sanki Türkiye'de haklar ve özgürlükler bakımından hala büyük eksiklikler varmış gibi konuştuklarını'' belirterek, ''Türkiye'nin huzurunu bozmaya çalışanların kendilerinin de huzur bulamayacağını'' söyledi. 
     Ecevit, yaptığı yazılı açıklamada, son yıllarda Türkiye'nin ulusal birlik ve haklar için büyük mücadele verdiğini ve bu mücadeleden olumlu sonuçlar sağlandığını ifade etti. 
     Bunu, Avrupa Birliği veya Amerika Birleşik Devletleri'nin değil, doğrudan doğruya Türk halkının iradesinin sağladığını vurgulayan Ecevit, şunları kaydetti 
     ''Fakat bazı çevreler sanki Türkiye'de haklar ve özgürlükler bakımından hala büyük eksiklikler varmış gibi konuşmaktadırlar. Birkaç gün önce özgürlüklerine kavuşan bazı yurttaşlarımız bunu özellikle iddia etmektedirler. Aynı çevreler bir yandan da bölücü teröristlere ancak sınırlı bir ateşkes önererek, Türkiye'yi baskı altında tutmaya kalkışmaktadırlar. Bu tür davranışlar iyi niyetle bağdaşmaz. Güneydoğu ve Doğu Anadolu'daki birçok yurttaşlarımızın da bundan rahatsızlık duyduklarını biliyorum. Apo'nun yakalanmasından sonra Türkiye'de bölücü terör eylemleri hemen tümüyle sona ermişti. Ama şimdi eylemler yeniden başlıyor. Bu olumsuz gelişmeleri içerden ve dışardan körükleyenlerin başında da sözde müttefikimiz olan bazı batılı devletler gelmektedir. Bu ülkelerle ilişkilerimiz derhal yeniden düzenlenmelidir. Türkiye'nin huzurunu bozmaya çalışanların kendileri de huzur bulamazlar.'' 

     
</TEXT>
</DOC>
