<DOC>
<DOCNO> 238492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/guncel/gun08.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehdi milisleri Necef ve Kufa'da 
</HEADLINE>
<TEXT>


ABD askerleriyle, Şii lider Sadr'a bağlı Mehdi ordusu arasındaki çatışmalarda, 10'dan fazla sivil öldü 

NAMIK DURUKAN Necef 

Necef ve Kufa çevresinde üç gündür ABD askerleriyle Şii lider Mukteda El Sadr'a bağlı Mehdi ordusu arasında yoğun çatışmalar yaşanıyor. Kentin ABD askerlerinin denetimine girdiği iddiaları gerçeği yansıtmazken, çatışmalarda 10'dan fazla sivil yaşamını yitirdi, çok sayıda kişi yaralandı. 
ABD askerlerinin tank ve helikopterlerle başlattığı saldırıda, roketatar ve ağır makineli silahlarla donatılan Mehdi ordusunun mevzilerinin de yer aldığı kent çevresindeki birçok nokta vuruldu. Necef ve Kufa'yı kuşatan ABD askerleri, anayollarda kontrol noktaları oluşturdu. 
Iraklı polislerin devriye görevi yaptığı Necef ve Kufa'nın tamamını Mehdi ordusu kontrol ediyor. Sadr, Mehdi ordusuyla Kufa'da önceki gün gövde gösterisi yaptı. ABD'nin kendisini yakalamak için başlattığı harek ta rağmen Kufa'daki İmam Ali Camii'ne gelen Sadr, cuma hutbesi verdi. Ebu Gıreyb Cezaevi'nde yaşanan işkence ve kötü muameleye değinerek İsrail ve ABD'ye meydan okuyan Sadr, "Dünyaya hükmeden ABD, askerlerinin kötü uygulamalarından nasıl haberdar olmaz Suç işleyen ABD askerleri Irak'taki mahkemelerde yargılanmalı, cezaevleri boşaltılmalıdır. İsteğimiz yerine getirilmezse, ABD'ye karşı gerekeni yaparız" dedi. 
Mehdi ordusunun ABD kuvvetleriyle çatışması Necef'teki Şiileri ise rahatsız etti. Şiiler, Sadr ve milislerine Necef'i terk etme çağrısı yaptı. 

İngilizlere de saldırdılar 
Sadr'a bağlı yüzlerce milis, dün ülkenin güneyindeki Basra kentinde de İngiliz askerlerine karşı, roketatarlar ve otomatik silahlarla saldırı düzenledi. Sabah saatlerinde valilik binasına da ateş açan milisler, kentin çeşitli bölümlerinde kontrolü ele geçirdiler. Basra'nın kuzeyindeki Amara'da da Şii milislerle İngilizler arasında çatışmalar çıktı. 



</TEXT>
</DOC>
