<DOC>
<DOCNO> 205437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo32.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Yusuf ve Hakan'a Gaziantep de talip oldu... 
</HEADLINE>
<TEXT>

     - Birinci Süper Futbol Ligi'nin ilk devresini 26 puanla 8. sırada tamamlayan ve UEFA Kupası'nda 3. tura yükselen Gaziantepspor'da ikinci devreye daha güçlü bir kadroyla girmek için başlatılan transfer harekatı sürdürülüyor. 
     Kulüp Başkanı Celal Doğan, yaptığı açıklamada, ilk yarıyı hedeflenenden 5-6 puan geride tamamladıklarını, hem UEFA Kupası hem de ligde dar bir kadro ile mücadele vermenin sıkıntılarını yaşadıklarını söyledi. 
     İkinci devre aynı sıkıntıyı yaşamamak ve ligde daha üst sıralarda olmak için kadro takviyesinin şart olduğunu vurgulayan Doğan, ''Ligde devre arasını tüm takımlar iyi değerlendirmek istiyor. Özellikle tüm takımlar takviye yapacak gibi görünüyor. Teknik kadrodaki arkadaşların belirlediği isimler üzerinde yoğun bir çalışma yapıyoruz. Temas halindeki futbolcularla çok yakın zamanda sözleşme imzalayacağız'' dedi. 
     
     KULÜP BULMALARI İSTENEN FUTBOLCULAR 
     Bir süre önce yönetim kurulu kararıyla kendilerine kulüp bulmaları istenilen futbolculara yönelik değerlendirmelerde de bulunan Doğan, şunları söyledi 
     ''Hasan Özer, Mehmet Polat, Cem Baki, Mustafa Şahintürk ve Hüseyin'e bir süre önce kulüp bulmaları halinde yardımcı olacağımız yönünde tebligat yaptık. Bunlar sonuçta bizim oyuncularımız, kulüp bulmamaları halinde kapının dışına koyacak halimiz yok. Yalnızca bu oyunculardan Mehmet Polat'ın özellikle kulüp bulmasını istiyoruz. Hasan Özer'e talip olanlar var, anlaşamazsa ikinci devre yine oyuncumuzdur, sahaya çıkar formasını giyer oynar.'' Doğan, yabancı transferde tespit edilen oyunculardan Levski Sofya takımından Nikolov ve Brezilya'nın Cruzero takımından orta saha oyuncusu Santos ile ilgilendiklerini, bu transferde son aşamaya gelindiğini belirterek, ''Santos ve Nikolov transferinde son aşamadayız. Bu transferlere ek olarak, Fenerbahçe'den Hakan Bayraktar ile görüşmelerimiz son aşamaya geldi. Eski oyuncumuzu tekrar kazanmak istiyoruz. Başka takımlarla takas yoluyla transfer görüşmelerimiz yok. Şu anda bütün takımlar nakit sıkıntısı çekiyor, bu nedenle herkes takas yoluyla transfer yapmak istiyor'' diye konuştu. 
     
     ''FENERBAHÇE BİZDEN ÖMER'İ İSTEMEDİ'' 
     Celal Doğan, milli kalecileri Ömer'i Fenerbahçe'nin istediği yönündeki iddiaları da yalanlayarak, ''Fenerbahçe bizden Ömer'i istemedi. Bu haberler külliyen yalan. Şu anda UEFA Kupası'nda mücadele eden bir takımdan oyuncu zaten istenmez. Fenerbahçe bu konuda anlayışlıdır. İbrahim Toraman meselesi ise zaten mümkün değil'' dedi. 
     Doğan, ligin ilk devresinde hakemlerin kötü bir performans sergilediğini, MHK Başkanı Bülent Yavuz'un da bunu kabul ettiği yönünde açıklamaları bulunduğunu, ikinci devre genç hakemlerin görevlendirilmesi kararını olumlu bulduğunu açıkladı. 
     Bu arada kırmızı-siyahlılarda, birçok kulübün listesinde bulunan Fenerbahçeli Yusuf ile görüşmelerde son aşamaya gelindiği, Yusuf'un Gaziantepspor'un teklifini kabul ettiği öğrenildi. 
     
</TEXT>
</DOC>
