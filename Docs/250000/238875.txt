<DOC>
<DOCNO> 238875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur10.html </URL>
<DATE> 2004/05/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Evli kadınlardan korkutan yanıt "Koca, gerekirse karısına vurabilir" 
</HEADLINE>
<TEXT>

     Düzce'de, evli ve birçoğu fiziksel şiddete maruz kalan kadınlarla yapılan bir araştırma, ''kocanın gerekirse eşine vurabileceği'' görüşünün devam ettiğini ortaya koydu. 
     Abant İzzet Baysal Üniversitesi Tıp Fakültesi Halk Sağlığı Anabilim Dalı Öğretim Üyesi Yrd. Doç. Dr. Atilla Senih Mayda, büyük çoğunluğu 19-35 yaş grubunda 'ü Ağrı, 41'i de Düzce doğumlu 116 evli kadınla bir çalışma yaptı. 
     Çalışmada, yarıya yakını hiç okula gitmemiş kadınların yüzde 41.4'ünün aile içi fiziksel, yüzde 25.9'unun duygusal, yüzde 8.6'sının da cinsel şiddete maruz kaldığı belirlendi. 
     Evde şiddet uygulayanlar arasında eşler ilk sırayı alırken, 6 kadın bu soruya ''kayınvalide'' cevabını verdi. 
     ''Eve kilitlemek'', ''maddi yönden kısıtlamak'', ''öldürmekle tehdit etmek'', ''vücuduna, kollarına ve bacaklarına yumrukla vurmak'', ''yerde tekmelemek'', ''boğazı sıkmak'' uygulanan şiddet türleri arasında yer aldı. 
     Fiziksel şiddete maruz kaldığını açıklayan 44 kadından 3'ü, gördüğü şiddet nedeniyle kol, bacak ya da kaburgasının kırıldığını ifade etti. 
     Yüzde 17.2'si baba evinde de şiddete maruz kalan kadınların yarıya yakını, ''kocanın gerekirse eşini dövebileceği'' görüşünü savundu. Bu görüşü savunanların yüzde 60.9'unun fiziksel şiddete maruz kaldığı belirlendi. 
     Araştırmada, eğitim seviyesi yükseldikçe kocanın hiç vurmaması gerektiğini belirten kadın sayısının arttığı görüldü. Yine kadınların yüzde 64.7'si, anne-babaların çocuklarını terbiye etmek için gerektiğinde dövmesini doğru bulurken, 22 kadın da insanların aralarındaki sorunları çözmek için bazen kaba kuvvet kullanmalarının zorunlu olduğu görüşünü dile getirdi. 
     Katılımcıların yüzde 81.9'sı, hemşire ve ebelerin aile içi şiddetle ilgili sorular sormaları halinde, doğru yanıtları vereceklerini ifade ettiler. 
     
     YORUM... 
     Sonuçları yorumlayan Yrd. Doç. Dr. Atilla Senih Mayda, bu görüşün ataerkil aile yapısı veya kadınların ekonomik özgürlüğünün bulunmamasından kaynaklanabileceğini söyledi. 
     Mayda, sonuçların kadına yönelik şiddet oranının düşürülmesinde, eğitim düzeyinin yükseltilmesinin önemli rol oynayabileceğini ortaya koyduğunu ifade etti. 
     Kadına yönelik aile içi şiddetin, en sık rastlanılan kadına yönelik şiddet türü olduğuna dikkati çeken Yrd. Doç. Dr. Mayda, WHO verilerine göre, her 5 kadından birinin aile içi şiddete maruz kaldığına işaret etti. 
     Kadına yönelik aile içi şiddetin sıklığını öğrenmenin, aile sırrı olarak kabul edilmesi nedeniyle zor olduğunu belirten Mayda, ''Yurtdışında yapılan çalışmalarda kadınların beşte birinden azının şiddete uğradığını doktoruna söylediği belirtilmektedir. Bu durumda, sağlık kurumuna başvuran tüm kadınlara, şikayeti ne olursa olsun şiddete maruz kalıp kalmadığının sorulması gündeme gelmektedir. Buna kadınların nasıl tepki göstereceği hakkında bütün dünyada çalışmalar yapılmaktadır'' diye konuştu. 
     
</TEXT>
</DOC>
