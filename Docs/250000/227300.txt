<DOC>
<DOCNO> 227300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo20.html </URL>
<DATE> 2004/03/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Galatasaray'da derbi maç hazırlıkları... 
</HEADLINE>
<TEXT>

     Galatasaray, Beşiktaş ile hafta sonunda yapacağı derbi maçın hazırlıklarını sürdürdü. 
     Teknik Direktör Gheorghe Hagi yönetiminde Florya Metin Oktay Tesisleri'nde yapılan ve yaklaşık birbuçuk saat süren idmanda sarı-kırmızılılar, taktik ağırlıklı bir çalışma yaptılar. 
     Futbolcular, Hagi'nin isteklerini yapmakta zorlanırken, Ümit Karan ve Batista idman sonunda verilen taktik konusunda birbirleri ile tartıştı. 
     Antrenmana, milli takımlarda bulunan Bülent, Hakan Şükür, Sabri, Mondragon, Bratu ve Petre ile sakat olan Ergün, sol ayağında ödem olan Ömer ve grip nedeniyle evinde dinlenen Hasan katılmadı. 
     Ömer salonda çalışırken, Ergün ise üst sahada tek başına koşu yaptı. 
     Galatasaray, Beşiktaş maçının hazırlıklarını bu akşam basına kapalı yapacağı antrenmanla sürdürecek. 
     Bu arada, idman sonrasında 'Herşey Galatasaray için Platformu 'yöneticileri, futbolculara baklava ikram ederek Beşiktaş maçı öncesinde moral verdi. 
     
</TEXT>
</DOC>
