<DOC>
<DOCNO> 239412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo09.html </URL>
<DATE> 2004/05/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Gürsoy 'Hagi kolay bir adam da değil. Zor insan' 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, ''Düştüğü yerden kalkmasını bilen bir ekibiz. Mağlubiyeti kabul eder, ama hiçbir zaman hazmedemeyiz'' dedi. 
     Işık Sigorta tarafından Kalyon Hotel'de düzenlenen ''11 Altın Adam'' yarışmasına konuk olarak katılan Gürsoy, jüri üyelerinin sorularını yanıtladı. 
     Lig şampiyonu Fenerbahçe ile Türkiye Kupası'nı kazanan Trabzonspor'u kutlayarak sözlerine başlayan Ergun Gürsoy, yöneticiliğe ara verdiği dönemde Galatasaray'dan hiç kopmadığını belirterek, bu süre içinde işlerin çok daha zorlaştığını fark ettiğini söyledi. Gürsoy, ''Yöneticiliğin bir önceki dönemime göre daha zor olduğunu gördüm. Gün geçtikçe bu işler zorlaşıyor'' dedi. 
     Türk futbolunun Türkiye'nin önünde gittiğini, bundan da gurur duymaları gerektiğini anlatan Gürsoy, Trabzonspor'un başarısını çok büyük bulduğunu, 250 bin nüfus ve dar olanaklarla yola çıkılan bir yarışta bordo-mavili takının zor şartlara rağmen Türkiye Kupası'nı alması ve ligde şampiyonluk yarışını sonuna kadar kovalamasının kutlanması gereken bir olay olduğunu kaydetti. 
     
     OYUNU AZİZ YILDIRIM'A VERDİ 

     Fenerbahçe'yi de lig şampiyonluğundan dolayı kutlayan Ergun Gürsoy, sarı-lacivertli takımın hakkıyla bu başarıyı elde ettiğini, sarı-lacivertli camianın bütün birimleriyle başarılı olduğunu söyledi. 
     Jüri toplantısında ayın yöneticisi yarışmasında oyunu Aziz Yıldırım'a verdiğini açıkça söyleyen Gürsoy, ''Çok büyük sıkıntılar yaşadılar, ama yılmadılar ve uzun maratonda başarılı oldular. Kutluyorum. Haklarıyla şampiyon oldular. Bundan sonra biz veya başka bir takım şampiyon olduğu zaman, artık kimseden 'şerefli ikincilik' edebiyatı duymak istemiyorum. Kim şampiyon olursa alnından öpmek lazım'' dedi. 
     
     ''DÜŞTÜĞÜMÜZ YERDEN KALKMASINI BİLEN BİR EKİBİZ'' 

     Galatasaray'ın bu sezon iyi bir grafik çizemediğini vurgulayan Ergun Gürsoy, ''Ancak düştüğü yerden kalkmasını bilen bir ekibiz. Mağlubiyeti kabul eder, ama hiçbir zaman hazmedemeyiz'' diyerek, gelecek sezonlarda daha başarılı bir Galatasaray sözünü verdi. 
     Geçmiş yıllardaki transfer çalışmalarından örnekler veren Gürsoy, artık deneyim sahibi biri olduğunu vurgulayarak, ''Geçmişte bazen futbolcunun boyuna posuna bakıp da oyuncu almış olabilirim. Ama şimdi istatistiklere bakıyorum. Oyuncuların mevkilerine bakıyorum'' dedi. 
     Galatasaray'ın bu sezon yabancı oyunculardan faydalanamadığını ve kaleci hariç son maçlarda yabancısız mücadele ettiğini kaydeden Gürsoy, şöyle konuştu 
     ''Bu sezon kaleci hariç yabancısız oynadık. Yeni sezonda yabancı ihtiyacını karşılamak için büyük bir çaba içindeyiz. 100. yılımızda bizi bir adım daha ileriye götürecek, kiralık olsun, borç olsun, tapusuyla olsun transferler yapacağız. Real Madrid, Inter, Milan gibi önde gelen takımların kullanmadığı oyuncular var. Kiralama yoluyla veya bonservisleriyle alabilirsek almaya çalışacağız. Eğer biz iddialıysak, 100. yılda şampiyonluk istiyorsak böyle bir transfer hareketine girmemiz gerekiyor. Riske girmeden bir şey olmuyor. Biraz riske gireceğiz. Bir hamle daha yapacağız.'' 
     
     ''HAGI ZOR İNSAN'' 

     Teknik direktör Gheorghe Hagi'nin gelecek sezon da takımın başında kalıp kalmayacağıyla ilgili bir soru üzerine de Gürsoy, şunları kaydetti 
     ''Teknik adamlar ellerinde sihirli değnekler olan kişiler değillerdir. Kendilerine verilecek malzemeyle bir şeyler yapmaya çalışırlar. Hagi'nin futbolculuk kariyeri belli. Hatta bana kalsa bugün bile 20 dakika oynatırım. Herkes şunu bilsin, Hagi kolay bir adam da değil. Zor insan. Zaman zaman hırçınlaşabilen, zor bir adam. Ama zor insanlar başarıya daha çabuk ulaşırlar. Bekleyip göreceğiz. Denemeye değer.'' Hagi'den önce dışarıdan başka hoca arayışlarında da bulunduklarını belirten Gürsoy, ''Birisi ancak haziran ayında gelebileceğini, beraberinde de bağlı olduğu menajerlik şirketinden 4-5 oyuncuyla geleceğini söyledi. Benim gibi çok heyecanlı bir insana söylenecek şeyler değildi. İşini çabucak bitirdik'' diye konuştu. 
     Gürsoy, Trabzonsporlu Gökdeniz Karadeniz'in, 4-2 yendikleri maç sonrası yaptığı açıklamayla ilgili olarak da, ''Gökdeniz'in bir tek hatası var. Gelecek sezon bizimle oynayacakları 2 maçı da kazanmaya zaten mecbur. Çünkü asli görevi bu. Çünkü Trabzonspor'un futbolcusu. Ama bunları söyledi diye de kendisini kınamıyorum. Yapacağı odur, doğrusu da...'' 

     
</TEXT>
</DOC>
