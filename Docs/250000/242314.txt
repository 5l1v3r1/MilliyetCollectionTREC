<DOC>
<DOCNO> 242314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun22.html </URL>
<DATE> 2004/05/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mısır G-8 zirvesine katılmayacak 
</HEADLINE>
<TEXT>

     Mısır, gelecek ay ABD'de yapılacak G-8 zirvesine katılmayacağını belirtti. 
     Mısır Dışişleri Bakanı Ahmed Mahir, El Arabiye televizyonuna yaptığı açıklamada, Mısır'ın G-8 zirvesine davet edildiğini, ancak katılmayacağını söyledi. 
     Zirveye Tunus ve Katar'ın da katılmayacağını duyduğunu belirten Mahir, Arap kimliğinin ABD'nin desteklediği ''Büyük Ortadoğu Planı'' içinde erimesini kabul etmediklerini, zirveye katılacak Arap ülkelerinin buna vurgu yapacağını ifade etti. 
     Yemenli yetkililer, Devlet Başkanı Ali Abdullah Salih'in zirveye katılmayı kabul ettiğini, Suudi Arabistanlı diplomatik kaynaklar da zirveye büyük ihtimalle bir heyet gönderileceğini, ancak henüz bu konuda resmi açıklama yapılmadığını kaydettiler. 
     El Hayat gazetesi, Washington'daki diplomatik kaynaklara dayanarak, 8-11 haziranda ABD'de yapılacak G-8 zirvesine katılmaları için, Suudi Arabistan, Mısır, Ürdün, Yemen ve Fas'a davet gönderildiğini bildirmişti. 
     ABD, İngiltere, Kanada, Fransa, Almanya, İtalya, Japonya ve Rusya'dan oluşan G-8 ülkelerinin, zirvede Arap dünyasında yapılması planlanan reformları ele alması bekleniyor. 
     
</TEXT>
</DOC>
