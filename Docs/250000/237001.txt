<DOC>
<DOCNO> 237001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur23.html </URL>
<DATE> 2004/05/03/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Trafik kazası nedeniyle sakat kalınca, eşinden ve işinden oldu .. 
</HEADLINE>
<TEXT>

     Bartın'da geçirdiği trafik kazası nedeniyle yürüme yetisini kaybeden maden işçisi, malulen emekli edildiği Türkiye Taşkömürü Kurumu TTK Amasra Müessese Müdürlüğü'nde çalışmasını sürdürebilmek için ''iş yapamaz'' raporuna itiraz etti. 
     AA muhabirinin aldığı bilgiye göre, yaklaşık 3 yıl önce trafik kazası geçiren bir çocuk babası 34 yaşındaki Mithat Özdal'a Bartın SSK Hastanesi Sağlık Kurulu'nca 2004 Şubat ayına kadar verilen uzun süreli iznin sona ermesinin ardından çalışma gücünün yüzde 65'ini kaybettiği gerekçesiyle iş yapamaz raporu verildi. 
     Söz konusu raporun işyerine ulaştırılmasının ardından iş akdi feshedilen Özdal'a 17 yıllık çalışmasına karşılık 21 milyar 650 milyon lira kıdem tazminatı ödenerek, emekli maaşı bağlanması için ilgili kuruluşlar arasında yazışmalara başlandı. 
     Sigorta Müdürlüğü'ne gönderdiği dilekçe ile rapora itiraz ettiğini ve kurumda özürlü kadrosunda çalışma talebinde bulunduğunu belirten Özdal, şöyle konuştu 
     ''Trafik kazası geçirdikten bir süre sonra eşimle boşandık. Daha sonra işimden de oldum. Şu anda yalnız başıma yaşıyorum ve bütün ihtiyaçlarımı tekerlekli sandalyemle kendim gideriyorum. Daha yaşım genç ve çalışmak istiyorum. Özürlülerin toplumdan bu biçimde izole edilmesine anlam veremiyorum. Herkes bir gün benim durumuma düşebilir. En büyük isteğim, işime geri dönerek hemşire olan eşim Nuray ile barışmak. Çocuğum için her türlü fedakarlığı yapmaya hazırım. Gönderdiğim dilekçenin bir an önce işleme konularak bana sonucun bildirilmesini sabırsızlıkla bekliyorum. Yaşama tekrar dört elle sarılmam, verilecek karara bağlı.'' 
     
</TEXT>
</DOC>
