<DOC>
<DOCNO> 242817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/guncel/axgun02.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızları engellemeyin' 
</HEADLINE>
<TEXT>


Financial Times, Türkiye'de kızların eğitiminde ayrımcılık yapılmasının Avrupa Birliği ile üyelik müzakerelerinde sorun yaratacağını yazdı... 

EKONOMİ SERVİSİ 

Van Gevaş'ta başarılı ilköğretim okulu öğrencisi Eylem Yel'in eğitim hayatının babası yüzünden 2 yıl içinde biteceği örneğini veren Financial Times gazetesi, Türkiye'de kız çocuklarına eğitimde ayrımcılık uygulandığını, bu durumun Avrupa Birliği'ne AB giriş sürecinde engel olabileceğini yazdı. 
FT'nin haberinde UNICEF rakamlarına göre, Türkiye'nin bazı bölgelerinde yaşları 7 ila 13 olan kız çocukların yarısından fazlasının, bazı bölgelerde de yaşları 11 - 15 arası olan kızların yüzde 60'ının okula gidemediği belirtildi. Haberde, "Eylem'i evde tutma kararı ailesinin okul masraflarını karşılayamaması gibi görünse de bu fakir, izole ve çoğunluğu Kürtlerin oluşturduğu bölgede dini ve sosyal önyargılar gücünü hissettiriyor" denildi. Gazete, şu yorumda bulundu 
"Türkiye ne zaman AB üyeliği, anayasal reform veya Kıbrıs konusundaki tavrı gibi konularda atılım yapacak olsa ülke genelinde Eylem gibi kız çocukları parmak kaldırıp 'Pekiyi ben ne olacağım' diye soruyor. Eylem ve onun gibi binlerce kız çocuğu laik Türklere kendileriyle taşra arasındaki kültürel uçurumu tatsız bir şekilde hatırlatıyor." 
Kızlara karşı kültürel ayrımcılığın Türkiye'yi AB üyeliğinden etmeyeceğini, ancak aralıkta AB ile müzakere süreci başlarsa bu durumun ele alınacak temel sosyal konulardan biri olacağının savunulduğu haberde, kızların evde tutulmasının bir başka sebebinin de babaların kızların erkeklerle aynı servis otobüsüne binmesine karşı çıkması olduğu belirtildi. 

'Babamı ikna edin' 

VAN DHA 
Financial Times'a konu olan Eylem Yel, "Ben okumak ve öğretmen olmak istiyorum. Yetkililerin babamı ikna etmesini istiyorum" dedi. Minibüsçülük yapan Musa Yel'in 8 çocuğundan biri olan Eylem, bölgedeki kızların töre gereği okula gönderilmediğini söyledi. 12 yaşındaki kardeşi Devlet'le aynı okulda öğrenim gördüğünü belirten Eylem, "Devlet de okumak istiyor. ama babam izin vermiyor. Biz sık sık kardeşimle okumak istediğimizi söylüyoruz" diye konuştu. 


</TEXT>
</DOC>
