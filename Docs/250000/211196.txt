<DOC>
<DOCNO> 211196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun02.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Newsweek'e demeç Kürtlerin adımları sağlıklı değil 
</HEADLINE>
<TEXT>

     Başbakan Recep Tayyip Erdoğan, Iraklı Kürtlerin Kerkük'te attığı adımların ''sağlıklı olmadığını'' söyledi. 
     Başbakan Erdoğan, Amerikan Newsweek dergisine verdiği demeçte, Irak, Kıbrıs, Avrupa Birliği konularındaki soruları yanıtladı. Amerikan işgalinin ardından Irak'ın bölünmesi gibi istenmeyen bir sonuçla karşılaşmaktan endişe edip etmediği yönündeki soruya Erdoğan, ''Irak'ta etnik veya dini esaslara dayalı federal bir yapı sağlıklı olmayacaktır. Bu durum, Suriye, İran ve Türkiye'yi rahatsız edecektir'' karşılığını verdi. 
     Erdoğan, ''Iraklı Kürtlerin özerklik arayışlarında önemli kazanım elde ettikleri ve petrol zengini Kerkük kenti üzerinde hak iddia ettikleri'' yönündeki bir soruyu şöyle yanıtladı 
     ''Kürtlerin Kerkük'te attığı adımlar sağlıklı değil. Bir etnik grubun, diğerinin üzerinde egemenliğini tatbik etmesi çabaları adil değil. Bu etnik grup Kürt, Türk, Arap veya her ne olursa olsun fark etmez. Bu yaklaşım, Irak'ın bütünlüğüne zarar verecektir. İkinci olarak, Kerkük'te olanlar, bütün Irak halkına ait olması gereken Irak petrolünün, tek bir etnik grup tarafından sömürülmesi ihtimalini yaratıyor. Doğal olarak, diğer etnik unsurlar, buna karşı olumlu bir tavır almayacaklardır.'' 
     
     KIBRIS 
     Kıbrıs sorununda, BM Genel Sekreteri Kofi Annan planına dayalı ilerlemeye hazır olup olmadığı sorusu üzerine Erdoğan, ''Annan planını referans noktası alarak iyi niyetimizi gösteriyoruz. Biz, kalıcı bir çözümün taraftarıyız'' dedi. 
     Avrupa Komisyonu Başkanı Romano Prodi'nin, Kıbrıs konusunda çözüm olursa, Türkiye'nin AB için tarih alma şansının daha da yükseleceği yönünde kendisine özel bir garanti verip vermediği sorusuna karşılık Erdoğan, ''Prodi, Kıbrıs'ta çözümün AB'nin Aralık 2004'teki zirvesinde olumlu bir etkisi olacağını söyledi. Bu, psikolojik bir konu'' yanıtını verdi. 
     Bazı Avrupa ülkelerinin, Türkiye'nin AB üyeliğine karşı olduğunun belirtilmesi üzerine Erdoğan, Türkiye'nin, AB'nin bir parçası olmak istediği kadar, AB'nin de Türkiye'yi bu birlik içinde görmek istemesinin gerektiğini kaydetti. Erdoğan, ''Eğer AB, medeniyetlerin buluştuğu bir yer olmak istiyorsa Türkiye'yi almalı'' dedi. 
     Suriye Devlet Başkanı Beşar Esad'ın Türkiye ziyaretine ilişkin bir soru üzerine Erdoğan, Esad'ın, İsrail ile barış görüşmelerine devam etme yolunda samimi arzusunun bulunduğunu belirterek, Türkiye'nin arabuluculuğunu istediğini ve Türkiye'nin de bu rolü üstlenmeye hazır olduğunu kaydetti. 
     Başbakan Erdoğan, ''İstanbul'daki terör olaylarının arkasında kimin bulunduğu'' sorusu üzerine ''Bilmece neredeyse tamamıyla çözüldü. Bu olayın, Türkiye dışında organize edildiği açık. Tutukladığımız kişiler tarafından bu çok açık biçimde ifade edildi'' dedi. 
     Erdoğan, bu kişilerin, terör örgütü El Kaide üyesi olup olmadığı sorusuna ise ''Bu dini bir terörist örgüt. El Kaide'yi tanıdıklarını söylüyorlar ancak El Kaide'nin üyesi olduklarını söylemiyorlar'' dedi. 
     Erdoğan, Türkiye'nin bu saldırılarda hedef alınmasını ise Türkiye'nin, İslam ve demokrasinin uyum içinde birarada olabileceğini kanıtlayan bir ülke olmasıyla açıkladı. Erdoğan, sinagoglardaki saldırılarda ölenlerin Müslüman olup olmamasının değil, insan olmalarının kendisi için önem taşıdığını, bu acıyı kendi içinde hissettiğini ve sorumlularına karşı savaşmak için elinden geleni yapacağını söyledi. 
     
</TEXT>
</DOC>
