<DOC>
<DOCNO> 233691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/siyaset/siy07.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi bölündü 
</HEADLINE>
<TEXT>

   ABD ve İngiltere'nin hazırladığı ve Annan Planı'nın uygulanmasına güvence veren karar, Konsey üyelerinin muhalefetiyle karşılaştı... 
   SEMA EMİROĞLU New York 

   
   ABD ve İngiltere'nin, Kıbrıs'ta Annan Planı'nın uygulanması konusunda güvence veren bir kararı 24 Nisan'daki referandumdan önce BM Güvenlik Konseyi'nden çıkarma girişimi, başta Rusya'nın veto tehdidi olmak üzere Konsey üyelerinin muhalefetiyle karşılaştı. BM Genel Sekreteri Kofi Annan'ın sunduğu rapor çerçevesinde, Ada'da kurucu anlaşmanın uygulanmasını gözlemleyecek ve BM Anayasası'nın 7'nci bölümü çerçevesinde kuvvet kullanma yetkisi olan yeni bir Barış Gücü kurulmasını öngören ve silah ambargosu getiren karar tasarısı, Güvenlik Konseyi'ni ikiye böldü. 
   Rum AKEL Partisi, Konsey'in güvence vermesi halinde, referandumda 'evet' diyebileceğini açıklamıştı. İngiltere'nin kaleme aldığı ilk tasarı, önceki akşam Konsey'de muhalefetle karşılaştı. Türkiye de "karar çıkar ve buna rağmen Annan Planı kabul edilmezse, garantörlük haklarımız sınırlanabilir" gerekçesiyle taslağa karşı çıktı. Dün sabah ikinci taslakta, yeni barış gücü ve silah ambargosuna ilişkin bölümler tasarının eklerine konuldu ve bunların, Annan Planı'nın iki tarafca da kabulü halinde yürürlüğe gireceği belirtildi. Konsey'in Kurucu Anlaşma'yı onaylaması ise bir başka karara bırakıldı. Tasarı ABD tarafından desteklenirken, veto yetkisi bulunan Rusya ve Fransa'nın yanı sıra, Çin, Pakistan, Şili ve Brezilya'nın da bulunduğu 10 Konsey üyesi karşı çıktı. Gazetemizin baskıya verildiği saatte Güvenlik Konseyi'nin toplantısı devam ediyordu. 
   
   
</TEXT>
</DOC>
