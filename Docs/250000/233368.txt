<DOC>
<DOCNO> 233368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/yasam/yas02.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca bir tarihi havaya uçurdular 
</HEADLINE>
<TEXT>

   İsauriapolis antik şehri, göz göre göre talan ediliyor. Duvarlar dinamitle patlatılarak altın aranıyor tarihi taşlarla ev yapılıyor 
      
   Roma İmparatorluğu'nun en büyük eyaletlerinden İsauria'nın SİT alanı içinde bulunan aynı isimli başkenti, önlem alınamadığı için kaçak kazı yapanların hedefi haline geldi. Bozkır Kaymakamı Hasan Gözen, tarihi Zengibar Kalesi'nin 'duvarlarının içinde altın olduğu' gerekçesiyle dinamitle yıkıldığını söyledi. 
   Konya Bozkır'a bağlı Hacılar, Işıklar ve Ulupınar köyleri arasında bulunan İsauriapolis'te bugüne dek resmi kazı yapılmadı. Bölgenin SİT alanı olmasına karşın eşi görülmemiş tahribata uğradığını vurgulayan Gözen, köylülerin bile evlerini tarihi taşları kullanarak yaptığını söyledi. Özellikle mezarlık bölümünün definecilerin kaçak kazıları nedeniyle 'köstebek yuvası'na döndüğünü söyleyen Gözen, şöyle devam etti "Kale duvarları, defineciler tarafından 'içinde altın var' diye dinamitle patlatılarak yıkıldı. Son çare olarak bir bekçinin görevlendirilmesi için yaptığımız girişimler de sonuçsuz kaldı." 
   
   Müzeler almıyor 
   Kısa süre önce üç kişinin, buldukları lahti jandarmaya satmaya çalışırken yakalandıklarını anımsatan Gözen, müze yetkililerinin, kurtarılan eserleri resmi kazı yapılmaması nedeniyle kabul etmediğini de ifade etti. 
   
   
   
</TEXT>
</DOC>
