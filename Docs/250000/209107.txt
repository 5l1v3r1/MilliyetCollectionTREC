<DOC>
<DOCNO> 209107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo12.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de Kerem çalışmalara başladı... 
</HEADLINE>
<TEXT>

     Türkiye Basketbol Ligi'nde ilk yarıyı lider olarak tamamlayan Efes Pilsen, sezon sonunda da zirveyi hedefliyor. 
     Ligin ikinci yarısında ilk maçında yarın kendi sahasında TOFAŞ ile karşılaşacak Efes Pilsen'in genel menajeri Engin Özerhun, ligin ikinci yarısını kayıpsız atlatıp, sezonu zirvede tamamlamak istediklerini söyledi. 
     Özerhun, ligin ilk yarısında beklemedikleri yenilgiler aldıklarını belirterek, ''Tuborg Pilsener ve Beşiktaş karşısında beklemediğimiz yenilgiler aldık. İkinci yarı iyi sonuçlar alarak, Play-off maçlarına avantajlı başlamak istiyoruz. Ayrıca Pınar Karşıyaka gibi zorlu deplasman maçımız var'' dedi. 
     Avrupa Ligi'nde ASVEL Lyon Villeurbanne maçında sakatlanan Kaya'nın durumuna değinen menajer Özerhun, ''Kaya, 19 Ocak Pazartesi günü doktor kontrolünden geçecek. İtalya'da Benetton Treviso ile yapacağımız maça gelip gelmeyeceği bu kontrolden sonra belli olacak'' diye konuştu. 
     
     KEREM, ANTRENMANLARA BAŞLADI 
     Sakatlığı nedeniyle uzun süredir takımdan ayrı kalan Kerem Tunçeri, antrenmanlara başladı. 
     Engin Özerhun, Kerem'in takımla birlikte antrenmanlara başladığını, ancak bu oyuncunun TOFAŞ ve Benetton Treviso maçlarında oynayıp oynamayacağına teknik heyetin karar vereceğini söyledi. 
     
</TEXT>
</DOC>
