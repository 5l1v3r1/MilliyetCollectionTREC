<DOC>
<DOCNO> 207379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur36.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad, medyanın üst düzey yöneticileri ile görüştü... 
</HEADLINE>
<TEXT>

     Suriye Devlet Başkanı Beşşar Esad, medyanın üst düzey yöneticilerini Çırağan Sarayı'nda kabul ederek, görüştü. 
     Konuk Devlet Başkanı Esad'ın medya yöneticileriyle yaklaşık 45 dakika süren görüşmesine gazete ve televizyonların muhabirleri alınmazken, toplantının başında basın mensuplarının görüntü almalarına izin verildi. 
     Görüşmeye, Mehmet Ali Birand, Ali Kırca, Can Ataklı, Hikmet Bila, Mehmet Yılmaz, Enis Berberoğlu, Nilgün Cerrahoğlu, Ferai Tınç ve Orhan Erinç'in de aralarında bulunduğu, televizyon ve gazetelerin üst düzey yöneticileri ile köşe yazarları katıldı. 
     Beşşar Esad, daha sonra eşi Esma Esad'la Topkapı Sarayı'na gitti. 
     Suriye Devlet Başkanı Esad ve eşi, İstanbul Valisi Muammer Güler tarafından Topkapı Sarayı içinde yer alan Konyalı Restaurant'ta onurlarına verilen yemeğe katıldı. Yemekte, Devlet Bakanı Kürşad Tüzmen, 52. Zırhlı Tümen Komutanı Tümgeneral Hüseyin Nusret Taşdeler ve İstanbul Emniyet Müdürü Celalettin Cerrah da eşleriyle birlikte hazır bulundu. 
     Beşşar Esad ile eşi Esma Esad, Topkapı Sarayı'ndan çıkışlarında kendilerini izleyen basın mensuplarına el salladılar. 
     Bu arada, Topkapı Sarayı ve çevresinde yoğun güvenlik önlemleri alındığı görüldü. 
     
</TEXT>
</DOC>
