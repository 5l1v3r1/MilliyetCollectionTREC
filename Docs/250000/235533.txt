<DOC>
<DOCNO> 235533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun46.html </URL>
<DATE> 2004/04/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Rumlar neden 'hayır' dediklerini açıkladı... İşte nedenler... 
</HEADLINE>
<TEXT>

     Kıbrıs Rum Yönetimi Dışişleri Bakanı Yorgo Yakovu, Rum tarafının Kıbrıs'ın birleşmesini öngören Annan planını reddetmesinin nedeninin, ''Türkiye'den gelen yerleşimciler, Türk askerinin varlığı ve birleşmenin ekonomik maliyeti'' olduğunu söyledi. 
     Yakovu, Finlandiya'nın başkenti Helsinki'deki açıklamasında, ''Türkiye'den gelen yerleşimcilerin varlığı kaygı veren noktalardan biri. Ayrıca, Kıbrıslı bütün Rumların kalbinde, gelecekteki birleşik Kıbrıs'ta hiçbir yabancı askerin olmaması vardır'' dedi. 
     Yakovu, ''Kıbrıslı Rumların, birleşmenin ekonomik maliyetiyle ilgili olarak da kaygı duyduklarını'' kaydetti. Bu maliyetin 10 milyar euro olarak hesaplandığını belirten Yakovu, uluslararası bağışçılar toplantısından ancak 800 milyon euro çıktığını belirtti. Yakovu, ''halk da Rumlar , bu paranın kendi ceplerinden çıkacağını düşündü'' görüşünü savundu. 
     Türkiye'nin AB üyeliğini desteklediklerini kaydeden Yakovu, bu üyeliğin kendileri için jeopolitik yararlar sağlayacağını ve avantajlarına olacağını belirtti. 
     
</TEXT>
</DOC>
