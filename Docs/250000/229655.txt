<DOC>
<DOCNO> 229655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy09.html </URL>
<DATE> 2004/04/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP ''AKP'nin TÜBİTAK'a el koyma işlemi yıkıcı sonuçlar veriyor'' 
</HEADLINE>
<TEXT>

     CHP Grup Başkanvekili Kemal Anadol, CHP'nin TBMM'deki karşı çıkışları ve yasa değişikliklerini Anayasa Mahkemesi'ne taşımasının, Hükümet'in yanlış uygulamalarını durduramadığını öne sürerek, ''AKP Hükümeti'nin TÜBİTAK'a el koyma işlemi yıkıcı sonuçlar veriyor.''dedi. 
     Anadol, TBMM'de düzenlediği basın toplantısında, iktidarın yanlış uygulamalarının en son örneğinin, TÜBİTAK Marmara Araştırma Merkezi'nde MAM yaşandığını savundu. 
     TÜBİTAK-MAM'ın ülkenin en büyük AR-GE birimi olduğunu ve binlerce bilim emekçisi eliyle yüzlerce proje üretildiğini ifade eden Anadol, şunları kaydetti 
     ''Bu başarılı kurumun başkanı Prof.Dr. Naci Görür, TÜBİTAK'ın yönetimi değiştikten sonra yapılan baskıların bir sonucu olarak kurumun proje ve faaliyetlerinin aksadığını ve hatta durma noktasına geldiğini belirterek görevinden ayrılmak zorunda kalmıştır. 
     MAM çalışmalarının değil tamamının, yalnızca bir tanesinin aksaması ve giderek durma noktasına gelmesi, bu ülkenin bilimsel ve teknolojik gelişmesinde, on yıllarca kapanmayacak büyük bir yara açacaktır. Araştırmacılar çalışamayacak, projelerin yürütülmesi aksayacak, sivil sanayi ve savunma sanayisi zarar görecek, yabancı araştırmacı ve kuruluşlarla işbirliği zedelenecektir. Bu kurumsal yıkımın, ülke ekonomisine ve üretimin gelişmesine para ile ölçülemeyecek kadar büyük zarar vereceği çok açıktır. '' Anadol, TÜBİTAK-MAM konusunu bu nedenlerle partisinin Ankara Milletvekili Yakup Kepenek'in hazırladığı genel görüşme önergesiyle TBMM ve kamuoyunun gündemine taşıyacaklarını vurguladı. 
     
     OLAĞANÜSTÜ KURULTAY ÇAĞRISI 

     Kemal Anadol, bir gazetecinin CHP'li 9 milletvekilinin Olağanüstü Kurultay çağrısını nasıl değerlendirdiğine ilişkin sorusunu, ''Biz CHP Grubu'nun yöneticileriyiz. Bu konunun muhatabı Genel Merkez ve Genel Sekreter'dir. Bu konuda bir talep varsa bu bildiri ile değil yeterli sayıda imza toplayarak istenir'' diye yanıtladı. 
     AK Parti Kadın Kolları Başkanı'nın eşinin atamasıyla ilgili bir soruya karşılık da Anadol, şunları söyledi 
     ''Kim bilir daha buna benzer ne atamalar yapılacak. AKP iktidarı yolsuzluk batağında gezinmekte. Bu iktidarın geçen dönem yolsuzluklara bulaşan diğer iktidarlardan bir farkı yoktur. Tas aynı tas, hamam aynı hamam. Yalnızca tellaklar değişmiştir.'' 
     
</TEXT>
</DOC>
