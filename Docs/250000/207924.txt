<DOC>
<DOCNO> 207924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo10.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e fırtına engeli Konferans salonunda antrenman 
</HEADLINE>
<TEXT>

     Antalya'yı dün akşamdan itibaren etkisi altına alan yağmurlu havadan sonra rüzgarın da şiddetini artırması, Fenerbahçe'nin Kemer'de sürdürdüğü kampı olumsuz etkiliyor. 
     Dün akşam Rusya'nın Amkar Perm takımını yoğun yağışa karşın hazırlık maçı oynamak için uzun süre bekleyen sarı-lacivertliler, Rus ekibin asansör kazası nedeniyle kamptaki ilk deneme sınavına çıkamamıştı. 
     Elverişsiz hava koşulları bugün de etkisini sürdürünce Fenerbahçe Teknik Direktörü Christoph Daum, takımını otelin yanında artrenman yaptıkları sahaya çıkarmak yerine konferans salonunda çalışma yaptırmayı tercih etti. 
     Bu arada Fenerbahçe'nin kamp yaptığı otelin yakınlarındaki derenin yanından otele giden yolda kaymalar olduğu için bu yol trafiğe kapatıldı. Vatandaşlar ise trafik akışını anayola çıkan ara sokaklardan sağlıyor. 
     Sarı-lacivertlilerin Kemer'deki çalışma programı, ilerleyen saatlerdeki hava durumuna göre belli olacak. 
     
</TEXT>
</DOC>
