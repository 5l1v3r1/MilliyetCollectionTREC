<DOC>
<DOCNO> 237909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur07.html </URL>
<DATE> 2004/05/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hava kirliliği ile mücadele... Vatandaş kömürünü analiz ettirebilecek... 
</HEADLINE>
<TEXT>

     Yerli kömür, kirliliğin 1. ve 2. derecede yoğun olduğu illerde, ithal kömür ise tüm illerde torbalanarak satışa sunulacak. Vatandaşlar satın aldıkları kömürleri ücretsiz olarak analiz ettirerek, hava kirliliğine yol açıp açmadığını öğrenebilecek. 
     Çevre ve Orman Bakanı Osman Pepe, hava kirliliğinin önlenmesi konusunda valiliklere genelge gönderdi. Pepe genelgesinde, birçok il ve yerleşim biriminde gerekli tedbirlerin alınmaması nedeniyle hava kirliliği sorunu yaşandığını, bunun da kritik meteorolojik şartların oluşması durumunda çevre ve insan sağlığını tehdit eder boyutlara ulaştığını belirtti. 
     Osman Pepe, hava kirliliğinin kirlilik probleminin yaşanmaması, toplum ve çevre sağlığının etkilenmemesi için genelgede yer alan konulara önem verilmesini istedi. 
     Buna göre, diğer yakıtlara göre atmosfere daha az emisyon veren, bu nedenle temiz yakıt olarak adlandırılan doğalgazın illere gelmesi için vali ve belediye başkanları gerekli girişimlerde bulunacaklar ve altyapıyı geliştirecekler. Doğalgaz olan illerde konutlarda, işyerlerinde ve sanayide doğalgaz kullanımı zorunlu hale getirilecek. 
     
     YERLİ VE İTHAL KÖMÜR KULLANIMI 
     Isınma amaçlı soba ve kazanlarda kullanılmasına izin verilen kaliteli kömürün temini, kaçak kömür kullanılmasının önüne geçilmesi, kömür üreticisi ve satıcısının bilinmesi, denetlemenin etkin uygulanması, açıkta satışın önlenmesi, tozmayı önlemek açısından her türlü kömür torbalanarak satışa sunulacak. Bu kapsamda alınacak tedbirler şöyle 
     ''-Yerli ve ithal kömür satıcı ve pazarlamacıları sadece izinli kömürleri satacaklar. 
     -Analiz ücretini kömür ithalatçıları, üreticileri ve satıcıları tarafından ödenmek üzere, ithal kömürler gümrük sahalarından veya ithalatçılara ait depolardan, ithal ve yerli kömür satış yerleri ile apartmanlardan kömür numuneleri alınarak analizler yaptırılabilecek. En az üç torbadan alınan birinci analiz sonucu ortalamasının uygun çıkmaması durumunda cezai işlem uygulanacak. İkinci defa yapılan analizde de olumsuz çıkması durumunda kömür üreticileri, ithalatçıları veya satıcıların izin belgeleri iptal edilecek. Analiz bedelleri vatandaşlara yansıtılmayacak. 
     -Okullarda ve resmi binalarda belirlenen özelliklere sahip ısınma amaçlı kaliteli kömür kullanılacak. 
     -Valilikler ve belediyeler gerekli denetimleri yapacaklar. 
     -Tüketiciler ise belirtilen özellikteki yakıtları kullanacaklar.'' 
     
     SORUMLULUK 
     Yerli kömür 2004-2005 kış sezonunda 1. ve 2. derece hava kirliliğinin yoğun olduğu illerde torbalanarak satışa sunulacak. Torbalama mümkünse kömürün çıkartıldığı yerde yapılacak. 
     Hava kirliliğinin azaltılması amacıyla ithal edilen kömür Çevre ve Orman Bakanlığı'ndan alınan kontrol belgesi çerçevesinde ithal edilirken, illerde satışa sunulması için de bu belge aranacak. İthal kömür 2004-2005 kış sezonunda kirlilik derecesine bakılmaksızın tüm illerde torbalanarak satışa sunulacak. 
     Kömür torbalarının üzerine kömürü üreten-ithal eden ve satışa sunan firmanın adı, adresi, telefon, faks ve e-mail adresi gibi bilgiler yazılacak. 
     Briket kömürde ''TS 12055 standardına'' uyulacak. Petrokok ise Bakanlığın izni ile çimento ve kireç fabrikalarında kullanılacak. Fuel-oil kullanımına ilişkin düzenlemelere de genelgede yer verildi. 
     
     YEŞİL DALGA SİSTEMİ 
     Egzoz kirliliğinin önlenmesi amacıyla alınacak önlemlerin bazıları ise şöyle 
     ''-Egzozundan siyah duman atan, belirlenen sınırların üstünde yolcu ve yük taşıyan, yağ yakan motorlu taşıtlar trafikten men edilecek. 
     -Benzinli ve dizel motorlu araçlarda egzoz gazlarının kontrolü için şok denetimler yapılarak araçların sürekli bakımları sağlanacak. 
     -Kurşunsuz benzin kullanılması için halk uyarılacak. 
     -Kirliliğin yoğun olduğu günlerde tek-çift plaka uygulamasına gidilecek. 
     -Sinyalizasyon sistemi, sabit hızda gidildiği takdirde durmayı gerektirmeyecek şekilde düzenlenerek Yeşil Dalga Sistemi oluşturulacak. 
     -Çocukların oyun alanları trafiğin yoğun olduğu yerlerden uzağa yapılacak.'' Hava kirliliğine yol açan soba ve kalorifer kazanlarının TSE standartlarına uygun hale getirilmesinin istendiği genelgede, ısı yalıtımı, sıcaklık şartları ve yakma saatleri, alternatif enerji kaynaklarının kullanımı, sanayi tesisleri, hava kirliliğinin ölçümü, halkın bilgilendirilmesi gibi konularda alınacak önlemlere de yer verildi. 
     
     KİRLİLİĞİN YOĞUN OLDUĞU İLLER... 
     Genelgede 2003-2004 yılı kış sezonu ortalama değerleri dikkate alınarak yapılan sınıflandırmaya göre, hava kirliliğinin yoğun olduğu iller şöyle sıralandı 
     ''-Hava kirliliğinin 1. derecede yoğun olduğu 1. grup iller Kayseri, Karaman, Kütahya, Tekirdağ, Yozgat, Diyarbakır, Erzurum, Denizli, Karabük, Edirne, Zonguldak, Samsun, Isparta, Ağrı ve Bayburt. 
     -Hava kirliliğinin 1. derecede yoğun olduğu 2. grup iller Adıyaman, Afyon, Ankara, Balıkesir, Burdur, Bursa Orhangazi , Çanakkale, Çorum, Elazığ, Eskişehir, Gaziantep, İstanbul, İzmir, Kahramanmaraş, Kırıkkale, Kırşehir, Kocaeli, Konya, Malatya, Manisa, Muğla, Niğde Bor , Sakarya, Sivas ve Uşak. 
     -Hava kirliliğinin 2. derecede yoğun olduğu iller Aksaray, Amasya, Aydın, Bilecik Bozüyük , Bingöl, Çankırı, Erzincan, Nevşehir, Niğde, Rize, Tokat, Trabzon, Batman, Van, Kars, Muş, Şanlıurfa, Adana.'' Diğer iller hava kirliliğinin 3. derecede yoğun olduğu merkezleri oluşturuyor. 
     
</TEXT>
</DOC>
