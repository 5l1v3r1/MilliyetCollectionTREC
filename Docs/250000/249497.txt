<DOC>
<DOCNO> 249497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonyas10.html </URL>
<DATE> 2004/06/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Etkili sağanak yağışa dikkat 
</HEADLINE>
<TEXT>

     Meteoroloji Genel Müdürlüğü, Türkiye'nin kuzey ve iç kesimlerinin yarından itibaren yeni bir yağışlı havanın etkisine gireceğini duyurdu. 
     Meteoroloji Genel Müdürlüğü'nden yapılan açıklamada yarın Trakya'da sağanak ve gökgürültülü sağanak şeklinde başlayacak yağışların, salı günü Marmara, kuzey Ege, batı Karadeniz, orta Karadeniz'in iç kesimleri ile doğu Anadolu'nun kuzeyinde görüleceği bildirildi. 
     Açıklamada, çarşamba günü Marmara, kuzey ve iç Ege, göller yöresi, doğu Akdeniz, İç Anadolu, Karadeniz ile doğu Anadolu'nun kuzey ve batısında devam edecek yağışların, İç Anadolu'nun güney ve doğusu ile batı ve orta Karadeniz'in iç kesimlerinde yer yer etkili olmasının beklendiği kaydedildi. Yağışlı havanın perşembe ve cuma günleri de kuzeydoğu bölgelerinde etkili olduktan sonra Türkiye'yi terk edeceği belirtilen açıklamada, hava sıcaklığının yarın tüm yurtta artacağı, salı günü batı, çarşamba günü iç kesimlerde 4 ila 6 derece arasında hissedilir derecede azalacağı açıklandı. 

     
</TEXT>
</DOC>
