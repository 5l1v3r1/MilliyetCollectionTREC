<DOC>
<DOCNO> 209874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun27.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Trakya Türkler'inden yüzde 3'lük seçim barajına tepki ... 
</HEADLINE>
<TEXT>

     Batı Trakya Türk Azınlığı, Yunanistan genel seçimlerinde uygulanan yüzde 3 oranındaki barajın, Türk Azınlığın Parlamento'da bağımsız olarak temsil edilmesini engellemesine tepki gösterdi. 
     Batı Trakya Türk Azınlığı Danışma Kurulu, yayınladığı bildiride, milletvekili seçimlerinde siyasi partiler için ülke çapında uygulanan yüzde 3'lük baraj sisteminin, seçim bölgelerinde bağımsız milletvekili adaylarına da uygulanmasının temsil olanağını ortadan kaldırdığına dikkati çekti. 
     Uygulamanın, ''demokrasi geleneğine aykırı olduğu'' kaydedilen bildiride, ''Bununla Batı Trakya Türk Azınlığı'nın Parlamento'da temsil edilme hakkı, siyasi partilerin tercih ve manevralarına tabi kılınmaktadır'' denildi. 
     Bildiride ayrıca, siyasi partilerin Türk Azınlıkla ilgili bugüne kadar seçim öncesi verdikleri vaatleri yerine getirmedikleri kaydedilerek, 7 Mart'ta yapılacak milletvekili seçimlerinin Türk Azınlığı açısından hakkaniyetle sonuç vermesi ve parlamentodaki temsilinin güvence altına alınması için halkın ve toplum liderlerinin birlik ve sağduyu içerisinde hareket etmeleri çağrısında bulunuldu. 
     Yunanistan'da, 1993 yılında yürürlüğe konulan yeni seçim yasası, siyasi parti ve bağımsız milletvekili adaylarının parlamentoya girmeleri için ülke çapında kullanılan oyların en az yüzde 3'ünü almalarını gerektiriyor. 
     Daha önce bağımsız milletvekilleriyle parlamentoda temsil edilen Türk Azınlık, barajın uygulanmasından sonra oy sayısı yetmediği için bağımsız olarak parlamentoda temsil edilemiyor. 
     
</TEXT>
</DOC>
