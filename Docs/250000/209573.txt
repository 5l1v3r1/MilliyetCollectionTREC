<DOC>
<DOCNO> 209573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/yasam/yas02.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, aileyi parçaladı 
</HEADLINE>
<TEXT>

   Muş'ta minik Galip, sevmek istediği koçun boynuz darbeleriyle öldü. Torununun acısına kalbi dayanmayan babaannesi de yaşamını yitirdi... 
   MEHMET AYDIN Muş DHA 
   
   Muş'ta kurbanlık koçu sevmek isteyen 4 yaşındaki Galip aldığı boynuz darbeleriyle yaşamını yitirince, babaannesi Kudret Uslu da torununun acısıyla geçirdiği kalp krizi sonucu öldü. 
   Güzeltepe köyünde dün meydana gelen olayda, babaannesiyle birlikte ahırdaki koça yem vermeye giden küçük Galip, koçu sevmek istedi. Hırçın koç kendisini sevmek isteyen Galip'e saldırdı. 
   Koçun boynuzladığı küçük çocuk, ailesi tarafından Muş Devlet Hastanesi'ne kaldırıldı. Hastanede yapılan tüm müdahalelere rağmen Galip yaşamını yitirdi. 
   
   Kalp krizi geçirdi 
   Torunu Galip'in kaldırıldığı hastanede öldüğünü öğrenen 70 yaşındaki babaanne Kudret Uslu da üzüntüden kalp krizi geçirip yaşama veda etti. 
   
   Dana 3 kişiyi yaraladı 
   Adapazarı'nda da kızgın dana 3 kişiyi yaraladı. Kurban pazarında ipinden kurtulan bir dana, semt pazarına daldı. Önüne çıkan 3 kişiyi boynuz darbeleriyle yaralayan danayı yakalamak için polis ve zabıta memurları seferber oldu. Yaklaşık bir saat süren kovalamacanın ardından kızgın dana etkisiz hale getirildi. 
   
   
</TEXT>
</DOC>
