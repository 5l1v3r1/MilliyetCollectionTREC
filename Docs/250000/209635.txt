<DOC>
<DOCNO> 209635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun46.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener Madrid'de konser verecek 
</HEADLINE>
<TEXT>

     Sertab Erener, yeni albümü ''No Boundaries''in tanıtımı çerçevesinde 22 Ocak'ta Madrid'de özel bir konser verecek. 
     Sony Music ile Pasion Turca'nın organizatörlüğünde yapılacak Erener'in İspanya ziyareti, yarın Barcelona kentinde başlayacak. İspanya'da MTV, TVE, TV3, RNE gibi birçok televizyon ve radyoya röportajlar verecek Türk sanatçı, çarşamba akşamı da İspanya'nın ''Pos Star''ı olan ve Türkiye'de olduğu gibi çok fazla izleyiciyi peşinden sürükleyen ''Operacione Triunfo'' adlı programın final gecesine konuk olacak. İspanya'yı Eurovision'da temsil edecek genç sanatçının belirlendiği yarışmanın son gecesinde Erener, ''Every Way That I Can'' ile ''Here I Am'' adlı şarkılarını seslendirecek. 
     22 Ocak perşembe akşamı Madrid'de 1500 kişilik ''Pasapoga Salonu''nda ''Büyük Türk Gecesi'' adıyla özel davetiyeli bir konser verecek Erener'i izlemeye İspanyolların tanınmış isimlerinin geleceği söyleniyor. Alınan bilgilerde, ünlü TV sunucusu Jesus Vasces, şarkıcılardan Azucar Moreno, Monica Molina, Hevia ve Faffael Amargo gibi isimlerin Sertab Erener'i izlemek için geceye katılacağı öğrenildi. 
     ''Every Way That I Can'' adlı şarkısıyla İspanya'da 3 aya yakın bir süre ''En İyi İlk 5'' arasına giren Erener, İspanyolların yakından izlediği bir Türk sanatçı olarak biliniyor. 
     
</TEXT>
</DOC>
