<DOC>
<DOCNO> 229681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo16.html </URL>
<DATE> 2004/04/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Akçaabat Sebat'tan futbolculara özel prim 
</HEADLINE>
<TEXT>

     Birinci Süper Futbol Ligi'nde arka arkaya Adanaspor ve Bursaspor ile karşılaşacak olan Akçaabat Sebatspor'da, 2 karşılaşmadan 6 puan alınması halinde futbolculara özel prim verilecek. 
     Kulüp Başkan Yardımcısı Baki Eyüboğlu, hafta sonu Adanaspor ve bir sonraki haftada Bursaspor ile sahalarında karşılaşacaklarını belirterek, ''Bu karşılaşmalar, büyük oranda bizim ligde kalıp kalmayacağımızı belirleyecek. Bizim için kader maçları olan bu karşılaşmalardan 6 puanla ayrılmamız halinde, futbolculara özel prim vereceğiz'' dedi. 
     Her iki karşılaşmanın galibiyet primlerinin 2'şer milyar lira olduğunu dile getiren Eyüboğlu, ''Yönetim olarak bu konuya görüşüyoruz. Eğer, 2 maçtan da istediğimiz sonuçla ayrılırsak, futbolculara çok memnun olacakları bir prim vereceğiz'' diye konuştu. 
     Eyüboğlu, bugün yapacakları antrenmandan sonra kampa gireceklerini belirterek, ''Herhangi bir problemimiz yok. Adanaspor'u küçümsemiyoruz, ancak bu karşılaşmadan galibiyetle ayrılacağımıza inanıyoruz. Tüm camia bu maçı bekliyoruz'' diyerek sözlerini tamamladı. 
     
</TEXT>
</DOC>
