<DOC>
<DOCNO> 248378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun46.html </URL>
<DATE> 2004/06/16/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Scheffer "İstanbul Zirvesi, ittifak açısından dönüm noktası olacak" 
</HEADLINE>
<TEXT>

     NATO Genel Sekreteri Jaap De Hoop Scheffer, İstanbul zirvesinin, İttifak açısından önemli bir dönüm noktası olacağını söyledi. 
     Scheffer, bir grup gazeteciye yaptığı değerlendirmede, İstanbul zirvesinin gündeminde Irak konusunun yer bulacağını ve genel çerçevede tartışılacağını belirterek, Bağdat'ta yönetimin yeni hükümete devredilmesinin beklendiğini, bu hükümetten destek talebinin gelmesi halinde kapıların kapalı tutulmayacağını kaydetti. 
     İstanbul zirvesinde Afganistan konusunda da önemli adımlar atılacağını ve kararlar alınacağını söyleyen Scheffer, müttefiklerin bu alandaki katkılarının belirlenmesinin önemi üzerinde durdu. 
     Scheffer, ''Türkiye-AB ilişkilerinde hassas bir yıl yaşandığının belirtilmesi ve Avrupa savunması çerçevesinde bu konunun NATO'da nasıl değerlendirildiğinin'' sorulması üzerine, ''Türkiye-AB ilişkileri açısından zor bir yıl değil, ilginç bir yıl yaşanıyor. Aralık ayında AB komisyonu tarafından önemli bir karar alınacağını biliyoruz. NATO bünyesinde Türkiye'ye tarih verilmesi konusunu biz tartışmıyoruz'' dedi. 
     NATO Genel Sekreteri, ''Bu konuda bir endişe yok mu '' sorusuna, ''Hayır, bu NATO'nun işi değil, AB'nin işidir. Aynı Avrupalı ülkeler, aynı bakanlar, aynı devlet başkanları söz konusu, ama bu tür konuları NATO'da tartışmıyoruz'' dedi. 
     
</TEXT>
</DOC>
