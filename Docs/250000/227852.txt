<DOC>
<DOCNO> 227852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun09.html </URL>
<DATE> 2004/04/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Powell, Türkiye'yi 'İslam Cumhuriyeti' olarak niteledi 
</HEADLINE>
<TEXT>

     ABD Dışişleri Bakanı Colin Powell, Türkiye'yi bir ''İslam Cumhuriyeti'' olarak niteledi ve Irak'ın geleceğinde de İslam ile demokrasinin, Türkiye'deki gibi bir arada olabileceğine işaret etti. 
     Berlin'de bulunan Powell, Alman ZDF televizyonundaki Berlin Mitte programında Maybrit Illner'in sorularını yanıtladı. 
     Röportajın metni, ABD Dışişleri Bakanlığı tarafından da duyuruldu. 
     Illner'in, Irak'ta seçimlerden sonra ortaya çıkacak İslamcı bir cumhuriyet ile ilgili sorusu üzerine Powell, ''Irak'ta bir İslam Cumhuriyeti olacak. Türkiye ve Pakistan'daki diğer İslam Cumhuriyetleri gibi. Ancak bu, anayasal çerçeve, Şeriat hukuku, Kuran hukuku çerçevesinde olacak'' dedi. 
     Powell, ''ABD'nin beklentisinin, Irak'ın demokratik bir İslam devleti olması olduğunu'' belirtti ve ''İslam'ın demokrasi ile bir arada varolamayacağını gösteren bir neden yok. Bu, bizim benimsemediğimiz bir yargı. Neden Türkiye gibi bir İslam ülkesi, Türkiye'deki gibi bir demokrasi olmasın'' ifadelerini kullandı. 
     Irak'ın kitle imha silahları konusunda, savaştan önce BM'de yaptığı sunuş hatırlatılınca Powell, ''Benim BM'deki sunuşum, elimizdeki en iyi kanıtlar ve istihbarat belgelerine dayanıyordu. Bizim bulduğumuz, Saddam Hüseyin'in hala bu silahları elde etme niyetinin olması'' dedi. 
     ABD'nin Irak savaşındaki müttefiklerinden İspanya, Özbekistan ve Türkiye'nin, saldırı tehdidi altında olduğunun belirtilmesi üzerine Powell, ''Irak'tan önce dünya tehlikeli bir yerdi. İspanya, daha önce de terör tehdidiyle yüz yüzeydi'' ifadesini kullandı. 
     
</TEXT>
</DOC>
