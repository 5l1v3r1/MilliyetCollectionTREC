<DOC>
<DOCNO> 214030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun19.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT ''El KAide, Irak'ta Şii-Sünni çatışması çıkarma peşinde'' 
</HEADLINE>
<TEXT>

     New York Times gazetesi, Amerikalı resmi yetkililerin, terör örgütü El Kaide'nin Irak'ta Şii-Sünni çatışması çıkarma peşinde olduğunu düşündüğünü yazdı. 
     Haberde, Amerikalı yetkililerin, ABD'nin El Kaide ile bağlantısı bulunduğu şüphesiyle bir süredir peşinde olduğu Ürdünlü Ebu Musab El Zarkavi'nin, Şii-Sünni çatışması çıkarmak amacıyla dinci militanlara çağrıda bulunduğu 17 sayfalık tarihsiz bir mektup kaleme aldığını düşündüğü kaydedildi. 
     Irak'ta faaliyette bulunduğu sanılan bu Ürdünlünün, işgal kuvvetlerinin iktidarı geçici bir hükümete devretme sürecine de zarar vermek istediği ileri sürülen haberde, El Zarkavi'ye atfedilen ve Amerikalı yetkililerce tercüme edilen belgede, ''El Kaide'nin Amerikan birliklerini Irak'tan kovamadığı için üzgün olduğu, ancak Haziran'dan önce, Sünnilere yönelik bir karşı saldırıyı kışkırtabilmek amacıyla Şii çoğunluğa yönelik bir saldırı tasarlandığı'' belirtiliyor. 
     Haberde, El Zarkavi'nin mektubunun El Kaide'nin Irak'ın başkenti Bağdat'taki bir sığınağına yapılan baskında ele geçirildiği ifade ediliyor. 
     ABD Ordusu doğruladı 
     Irak'taki Amerikan güçleri, New York Times gazetesinin, ''El Kaide'nin Irak'ta Şii-Sünni çatışması çıkarma peşinde olduğuna'' ilişkin haberini doğruladı. 
     Operasyonlar şef yardımcısı Amerikalı Tuğgeneral Mark Kimmitt, Bağdat'ta yaptığı açıklamada, haberi doğruladı ve Amerikalı yetkililerin habere konu olan belgenin Ebu Musab El Zarkavi tarafından yazıldığına inandıklarını söyledi. 
     Kimmitt, ''Biz bu haberin ve belgenin güvenilir olduğuna inanıyoruz, çok ciddiye alıyoruz'' diye konuştu. 
     Koalisyon sözcüsü Dan Senor da Irak'ta El Kaide'nin ve yabancı savaşçıların parmak izini gördüklerini, belgenin bunu açıkça gösterdiğini söyledi. 
     Senor, belgede Şii ve Sünni liderleri hedef alan şiddetin tırmandırılması stratejisiyle ilgili bilgiler olduğunu belirtti. 
     New York Times'ın haberinde, ABD'nin El Kaide ile bağlantısı bulunduğu şüphesiyle bir süredir peşinde olduğu Ürdünlü El Zarkavi'nin, Şii-Sünni çatışması çıkarmak amacıyla dinci militanlara çağrıda bulunduğu 17 sayfalık tarihsiz bir mektup kaleme aldığının düşünüldüğü aktarılmıştı. 
     El Zarkavi'ye atfedilen ve Bağdat'ta bir sığınakta bulunduğu belirtilen belgede, ''El Kaide'nin Amerikan birliklerini Irak'tan kovamadığı için üzgün olduğu, ancak Haziran'dan önce, Sünnilere yönelik bir karşı saldırıyı kışkırtabilmek amacıyla Şii çoğunluğa yönelik bir saldırı tasarlandığı'' ifadelerinin yer aldığı belirtilmişti. 
     
</TEXT>
</DOC>
