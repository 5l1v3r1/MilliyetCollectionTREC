<DOC>
<DOCNO> 220277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko17.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan "2005 Sendromu Raporu"... 
</HEADLINE>
<TEXT>

     Ankara Ticaret Odası ATO tarafından hazırlanan ''2005 Sendromu Raporu'', 2005 yılı başında tüm dünyada tekstil ve konfeksiyon ürünlerine uygulanan kotaların kaldırılacak olması nedeniyle Türk tekstil ve hazır giyim sektörünü zor günlerin beklediğini ortaya koydu. 
     ATO'nun Raporu'nda, kotaların kalkmasının Türkiye'nin ihracat pazarındaki rakiplerinin artmasına ve pazar payının daralmasına yol açacağı ifade edildi. 
     Raporda, bir çok ülkenin hazırlıklarını en az beş yıldan beri sürdürdüğü buna karşılık Türkiye'nin bugüne kadar hiç bir önlem almamış olduğu bunun da kaygıları arttırdığı belirtildi. Türkiye'nin 2005 sendromunu en az hasarla atlatması için içmesi gereken acı ilacın enerji maliyetlerinden vergilere kadar, Türk sanayiinin rekabet şansını yükseltecek her türlü girdinin ucuzlatılması, maliyetinin düşürülmesi olduğu kaydedildi. Üretiminin yüzde 70'ini ihraç eden Türk hazır giyim sektörünün son 6 yılda 10 milyar dolarlık ortalama ile Türkiye ihracatının da motoru durumunda olduğu, aynı dönemde, Türk ihracatının da ortalama yüzde 37'sini oluşturduğu hatırlatıldı. 
     
     AB PAZARI VE OLASI RAKİPLER 
     Türk tekstil sektörünün son 6 yılda ortalama 6 milyar 250 milyon dolarlık ürün ihracatı gerçekleştirdiği ifade edilen raporda, AB piyasasının Türkiye'nin en çok zorlanacağı pazar olarak öne çıktığı kaydedildi. 
     AB'nin hem kotaları kaldırması hem de pazarın daha çok Çin, Hindistan, Pakistan, Tunus ve Fas mallarına açılmasının Türkiye'nin lehine gelişmeler olmadığı, bunların yanı sıra Türkiye, Ukrayna, Macaristan, Polonya, Romanya, Bulgaristan, Çek Cumhuriyeti, ve Slovakya menşeli ürünlerle rekabet etmek durumunda kalacağı bildirildi. 
     Kotaların kalkması nedeniyle AB pazarında yaşanacak gerilimin Türkiye'yi ABD pazarında da beklediği, ABD'nin konfeksiyon tedarikindeki kendi payını 1995'deki yüzde 38'den 2010'larda yüzde 4'e çekmesi aynı şekilde 1995'te yüzde 44 olan tüm dünyaya açık pazarının 2010'larda yüzde 58'e kadar genişlemesi öngörülüyorsa da, bunun da Türkiye'ye getirisi olmayacağına işaret edildi. Raporda, ''Çünkü 2010'larda ABD'ye yakın üretim bölgesi olarak Karayip ülkeleri, Meksika ve Brezilya öne çıkıyor'' denildi. 
     
     TÜRKİYE REKABET EDİLEBİLİRLİKTE 65. SIRADA 
     Raporda, bu gelişmelerin yanı sıra, devlet ve sanayiciler olarak kota duvarlarının kalkmasına bir yıl kala daha hiçbir şey yapmamış olmanın verdiği sancılar da dahil olunca ''stratejik sanayi'' olarak adlandırabilecek olan Türk tekstilini kaygı verici bir sürecin beklediği ifade edildi. Ayrıca, kaygıyı artıran etmenlerin başında girdi maliyetlerinin yüksekliği de gösterildi. 
     İstihdam üzerindeki vergilere bakıldığında OECD ülkeleri arasında en yüksek vergi oranın da Türkiye'de olduğu hatırlatılan raporda, işçilik maliyetlerinde istihdam vergisi oranında yüzde 89 ile Türkiye'nin birinci sırayı aldığı bildirildi. İsveç'te bu oranın yüzde 40.5, Belçika'da 40.1, Fransa'da 39.2 olduğu belirtilen raporda, ''İşçilik maliyetlerinde, sadece Çin-Türkiye kıyaslaması yapıldığında Türkiye'de 400 dolar olan işçilik maliyetlerinin Çin'de 50 dolar olması, Türk sanayicisinin hangi koşullarda rekabet etmeye çalıştığına en çarpıcı örneğini oluşturduğuna dikkat çekiyor'' denildi. 
     Ülkelerin ekonomik rekabet edebilirlik sıralamasındaki Türkiye'nin yerinin, 2005 sendromunda Türkiye'yi nelerin beklediği konusunda net bilgi vermeye yettiği vurgulanan raporda, Finlandiya'nın birinci sırada yer aldığı ligde Tayvan'ın 5, Singapur'un 6, İsrail'in 20, Hong Kong'un 24, Şili'nin 28, Malezya'nın 29, Tayland'ın 32, Güney Afrika'nın 42, Çin'in 44, Brezilya'nın 54, Hindistan'ın 56. Türkiye'nin ise 65'inci sırada olduğu kaydedildi. 
     
     NET YABANCI SERMAYE YATIRIMLARI DONUK 
     Sanayide girdi maliyetlerinin bu kadar yüksek olması ve özellikle son yıllarda katlanarak artması Türkiye'ye giren net sermaye girişlerini de olumsuz etkilendiğine dikkat çekilen raporda, 2002 yılında 585 milyon dolar, 2003 yılında 251 milyon dolar net yatırıma karşılık, 2002 yılında Belçika-Lüksemburg'un 133.9, Çin-Hong Kong'un 66.4, Fransa'nın 51.5, Meksika'nın 13.6, Çek Cumhuriyeti'nin 9.3, Bermuda'nın 9 milyar dolar yabancı sermaye çektiği belirtildi. 
     Raporda, 1980 yılından bu yana geçen 23 yılda Türkiye'nin çektiği yabancı sermayenin 15.7 milyar dolar olduğu dikkate alındığında Meksika'nın bir yılda çektiği yabancı sermayeyi ancak 23 yılda çekebildiği bildirildi. 
     Raporda, Türkiye yabancı sermaye girişi bekleye dursun girdi maliyetlerinin yüksekliği nedeniyle yurt dışında, toplam bin 222 Türk firmanın yaklaşık 5 milyar dolarlık yatırımı bulunduğu ifade edildi. 
     
     ATO BAŞKANI AYGÜN 
     Rapora ilişkin değerlendirmelerde bulunan ATO Başkanı Sinan Aygün, 2005 sendromunun Türkiye'de GSMH'nin yüzde 12'sini, istihdamın yüzde 10'unu, ihracatın yüzde 37'sini gerçekleştiren tekstil sektörünü ciddi bir tehditle karşı karşıya bıraktığını belirterek tahrip gücü yüksek bir bomba ile karşı karşıya olunduğunu vurguladı. Aygün, şöyle devam etti 
     ''2005 sendromu, hazırlığı olmayan ülke sanayilerini batırabilecek ciddi bir tehditken, hazır olan ülkeleri ve onların sanayilerini hayal edemeyecekleri kadar zengin edebilecek ciddi bir fırsattır. Türkiye maalesef hiç bir hazırlık yapmayarak, ekonomisini ve sanayisini koruyacak hiç bir önlem almayarak, olayların akışına kendisini bırakmış durumdadır.'' Aygün, 2005 yılıyla birlikte ihracatta ciddi azalma, ithalatta ise patlama yaşanmasının sürpriz olmayacağının altını çizerken, bugün ihracatta yaşanan artışın da suni olduğunu ihracatın ithalata bağlı olarak arttığını dile getirdi. 
     
     ÇİN'DEN İTHALAT 2.5 MİLYAR DOLAR 
     Aygün, Çin ile ticari ilişkilerde yaşanan bir gelişmenin, sorunu somut olarak ortaya koyan bir argüman niteliğinde olduğunu belirterek, şunları ifade etti 
     ''2002 yılında Türkiye'nin Çin'den yaptığı 1 milyar 125 milyon dolarlık ithalat, 2003 yılı sonunda 2,5 milyar doları aşmıştır. Diğer yandan, Singapur'un ihracatta ulaştığı 122 milyar dolara karşılık, Endonezya'nın 56.5, Malezya'nın 94.4, Tayland'ın 65.3 milyar dolarlık ihracatları yanında Türkiye'nin 2002 yılı rakamlarıyla 35.7 milyar dolarlık ihracatı ancak gerçekleştirmiş olması ihracattaki gelişme açısından olumlu, ancak diğer ülkelerle kıyaslandığında olumsuz bir tablo ortaya çıkardığı söylenebilir.'' 
     
</TEXT>
</DOC>
