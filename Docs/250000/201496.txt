<DOC>
<DOCNO> 201496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/spor/spo04.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Semercioğlu'nun rüyası 
</HEADLINE>
<TEXT>

   Trabzon'un yeni hocası, zenginler kulübünün ünlü üyesi 250 milyon dolarlık Chelsea gibi oynamaları gerektiğini söyledi 
   
   Yanlışları gösterdi 
   BORDO - Mavili kulübün çiçeği burnunda teknik patronu Turgay Semercioğlu Chelsea'ye özendi. Semercioğlu, "Takımda temel savunma ve orta sahada baskı kurma yanlışları var. Türkiye'nin en iyi takımı gösterilen Beşiktaş, Chelsea önünde bir şey yapamadı. Chelsea, sekiz kişiyle mükemmel savunma yaptı, orta sahada baskı kurdu ve hızlı hücuma çıktıklarında rakip kalede dört kişi birden oldu" ifadelerini kullandı. 
   
   Yaralı aslan korkusu 
   BU sistemin 2 - 3 aylık bir dönemde ortaya çıkmasının mümkün olmadığına işaret eden Turgay Semercioğlu, "Ancak bizim arzumuz, Chelsea gibi oynayabilmek" dedi. Galatasaray maçına da değinen Trabzon'un hocası, "Unutmayalım ki yaralı arslan tehlikelidir. 'Her horoz kendi çöplüğünde öter' diye bir söz vardır. Planımızı Olimpiyat Stadı'nda öncelikle yenilmemek üzerine yapıyoruz. Hedefimiz puan ve puanlar almak" diye konuştu. 
   
   İlginç yöntem 
   TRABZONSPOR'UN başkan adaylarından İskender Önal, yerel gazetelere ilan vererek delegelerden oy istiyor. Önal yarım sayfayı bulan ilanlarında, "Söz verdiğimiz işi yapacağız, yapamayacağımız iş için söz vermeyeceğiz" sloganını kullandı. Atay Aktuğ'un da listesiyle birlikte programını bugün açıklaması bekleniyor. 
   
      Maxim'in beklentisi 
   Karadeniz ekibinin Beyaz Rus oyuncusu, Trabzon'da çok mutlu olduğunu söyledi. Maxim Romaschenko, "Herkes Şampiyonlar Ligi'ne katılacağımıza inansın. Eşim her maçıma gelip, beni eleştirir. Gerçek performansıma yüzde 85 yaklaştım. Burada kalmak istiyorum" dedi. 
   
   Mehmet Yılmaz seferberliği 
   KASIKLARINDAN sakatlanan Mehmet Yılmaz'ın, Galatasaray önünde forma giyip giymeyeceği maç günü netlik kazanacak. Turgay Semercioğlu, "Geçen hafta gol atmıştı. Çok hırslı, arzulu ve istekliydi. Sakatlığı beni üzdü. Kadroya girebilir de, giremeyebilir de" dedi. Sağ kanatta Emrah'ın üç haftadır, Mehmet Kahraman'ın bir aydır sakat olması, ayağı kırılan Tayfun'un da devreyi kapatması sıkıntı yaratıyor. Trabzon, bu akşam İstanbul'a giderek, kampa çekilecek. A2 Milli Takımı'nda bulunan Hüseyin ve Hasan Sönmez kafileye burada katılacak. 
   
</TEXT>
</DOC>
