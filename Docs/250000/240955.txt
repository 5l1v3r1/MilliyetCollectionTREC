<DOC>
<DOCNO> 240955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko38.html </URL>
<DATE> 2004/05/18/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
"TSE Kalite Ödülleri" sahiplerini buldu... 
</HEADLINE>
<TEXT>

     Türk Standartları Enstitüsü'nün TSE kuruluşunun 50. yılı nedeniyle, İzmir'de 103 kuruma ''TSE Kalite Ödülleri'' verildi. 
     TSE Başkanı Kenan Malatyalı, Atatürk Kültür Merkezi'nde düzenlenen törende yaptığı konuşmada, Kalite Yönetim Sistemi Belgelendirme faaliyetlerinde kendileriyle uzun yıllar çalışan kuruluşlara ''Kalite Ödülü'' verme kararını aldıklarını bildirdi. 
     Bu karar doğrultusunda şimdiye kadar 7 kentte ödül töreni yaptıklarını belirten Malatyalı, ülkelerin ve toplumların tarihlerinin incelendiğinde, değişimi ve değişime öncülük edenlerin çok önemli bir yere sahip olduğunun görüleceğini söyledi. 
     ''Bugün ekonomide, üretimde değişimin adı kalitedir'' diyen Malatyalı sözlerini şöyle sürdürdü 
     ''Üretimde kuruluşların kaliteyi birinci öncelik olarak benimsemesi, ekonomik yapının sağlıklı bir temel üzerine oturması anlamına gelir. Bu da kaynakların doğru kullanıldığı, israfın önlendiği, etkinliğin, verimliliğin en üst düzeyde gerçekleştiği bir ekonomi anlamına gelir. Gelişmekte olan Türkiye'nin en çok ihtiyaç duyduğu da budur. Ancak, üzülerek belirtmek istiyorum ki ülkemizde 60'ı aşkın firma sadece kar amacı güderek, sistem kurmadan belge dağıtmaktadır.'' Malatyalı, TSE'nin, gelecek yıl Avrupa Kalite Teşkilatı'nın Yıllık Olağan Kongresi'ne ''ikinci kez'' ev sahipliği yapacağını da açıkladı. 
     
     İZMİR VALİSİ GÖKSU 
     İzmir Valisi Yusuf Ziya Göksu da ''Türkiye'nin lider kurumlarının başında TSE'nin geldiğini'' bildirdi. 
     Dünyada hızla bir gelişim sürecinin yaşadığını, sınırların ''bir çizgi haline'' geldiğini belirten Göksu, ''sanayicilerin, üreticilerin kaliteli mal ve hizmetlerle Türkiye'yi bu yarışta öne çıkaracaklarını'' söyledi. 
     İzmir Ticaret Odası İZTO Başkanı Ekrem Demirtaş ise TSE'nin 50 yıldır Türkiye'nin sanayi ve ticaretine yaptığı katkının unutulmasının mümkün olmadığını kaydetti. 
     Konuşmaların ardından 103 firma ve kuruluşa, ''Kalite Ödülü'', Standart Gözlük Firması'nın sahibi İzak Alaluf'a da ayrıca, ''Özel Katkı Ödülü'' verildi. 
     Daha önce törene katılacağı bildirilen Devlet Bakanı Mehmet Aydın'ın Ankara'da İngiltere'den gelen üst düzey bir heyeti ağırladığı için İzmir'e gelemediği ifade edildi. 
     
</TEXT>
</DOC>
