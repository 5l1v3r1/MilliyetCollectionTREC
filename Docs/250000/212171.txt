<DOC>
<DOCNO> 212171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun37.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Annan ile Erdoğan döndükten sonra temasa geçeceğiz" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan ile henüz bir temaslarının olmadığını bildirdi. 
     Cumhurbaşkanı Denktaş, Başbakan Recep Tayyip Erdoğan'ın ABD ziyaretinin ardından, diplomatik yollardan ya da yüzyüye yeniden temas edeceklerini belirterek, ''Ona göre ne yapacağımızı bileceğiz'' dedi. 
     ABD'nin Güney Kıbrıs Büyükelçisi Michael Klosson ile görüşmesinin ardından gazetecilerin sorularını yanıtlayan Cumhurbaşkanı Denktaş, bir gazetecinin, BM Genel Sekreteri Kofi Annan'ın, ''Türk tarafıyla da görüşebileceğini'' söylediğini anımsatarak, ziyaret konusunda belirlenmiş bir tarih olup olmadığını sorması üzerine, Genel Sekreter'le herhangi bir temasının olmadığını belirterek, şunları söyledi 
     ''Biz bildiğiniz gibi, Ankara'dan ayrıldığımızda yapmış olduğumuz görüşmelerden memnun olarak ayrıldık. Sayın Başbakanın, yapacağı New York ve Washington ziyaretlerinden sonra yeniden görüp birlikte bir değerlendirme yapmak üzere ayrıldık. Dolayısıyla biz Sayın Başbakan'ın Washington'dan dönmesini bekliyoruz. Geldikten sonra, herhalde ya diplomatik kanallardan veyahutta yüzyüze bir temas yapacağız. Ve ona göre ne yapacağımızı bileceğiz.'' ''Belli takvimler açıklanmaya başlandı. Bir çağrı bekliyor musunuz '' sorusuna, ''Sayın Başbakan'la görüşeceğim, ondan sonra bu sorulara çok güzel cevap vereceğim' karşılığını veren Cumhurbaşkanı Denktaş, bir gazetecinin son günlerde sessiz kaldığına işaret ederek, ''Son günlerde sessizliğinizi baskı olarak yorumlayanlar da var. Bu dönemde bir rahatsızlığınız var mı '' sorusu üzerine de, şöyle devam etti 
     ''Hiçbir baskı yoktur, hiçbir rahatsızlığım yoktur. Ben bu sözü Ankara'dan ayrılmadan önce verdim ve doğal olan budur. Bir hükümet dış dünyada temas yaparken arkasından gazel okunmaz. En büyük doğal etiket budur. Onlar oraya gidiyor, ne konuşacaklarını, ne yapacaklarını bilmiyorsunuz veyahut ne konuşacaklarını, ne pazarlık yapacaklarını biliyorsunuz, burada siz gazetelere manşet olasınız diye, 'ben bunu biliyorum, şunu biliyorum, bunu istiyorum, bunu istemiyorum' diye laf edip o temasları çürüteceksiniz, olmaz. Bu yapılmaz, hiçbir zaman yapılamaz. Onun için geri geldiklerinde konuşacağız.'' Cumhurbaşkanı Denktaş, başka bir soru üzerine, ABD'nin Güney Kıbrıs Büyükelçisi Klosson'a da aynı yanıtı verdiğini belirterek, ''Kendisi de ne olacağını bilmek üzere geldi'' dedi ve görüşmeye ilişkin ayrıntı vermedi. 
     
</TEXT>
</DOC>
