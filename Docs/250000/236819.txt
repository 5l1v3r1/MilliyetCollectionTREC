<DOC>
<DOCNO> 236819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun01.html </URL>
<DATE> 2004/05/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak gazeteciler için en tehlikeli ülke... 
</HEADLINE>
<TEXT>

     Uluslararası Gazetecileri Koruma Komitesi CPJ , Irak'ın gazeteciler için en tehlikeli ülke olduğunu bildirdi. 
     Gazeteciler için en tehlikeli 10 ülkenin listesini yayımlayan CPJ, Irak'ta savaşın başladığı Mart 2003'ten bu yana 25 gazetecinin hayatını kaybettiğini, bunların çoğunun savaşın bittiğinin resmen açıklanmasından sonra öldürüldüğünü kaydetti. 
     Irak'ta bazı gazetecilerin kaçırıldığını ve gözaltına alındığını hatırlatan CPJ, savaş sonrası dönemde Irak'ın gazeteciler için çetelerin saldırıları, bombalamalar ve çatışmalar gibi sıkça rastlanan tehlikelerle dolu olduğunu, direnişçilerin son zamanlarda aralarında gazetecilerin de bulunduğu yabancıları hedef almaya başlamasının ise yeni bir tehlikeyi gündeme getirdiğini belirtti. 
     
     KÜBA 
     CPJ, Küba'da, Devlet Başkanı Fidel Castro'nun geçen yıl aldığı basına yönelik sıkı tedbirlerin 29 gazetecinin hapse girmesine yol açtığını da öne sürdü. 
     Bazı gazetecilerin, aldıkları 30 yıllık cezalar nedeniyle halen hapiste olduğunu belirten CPJ, cezaevine girmeyen gazetecilerin ise düzenli olarak polisin tacizi ve yıldırma girişimlerine maruz kaldığını ifade etti. 
     CPJ'ye göre sürekli yazmamaları konusunda uyarı alan gazetecilere, bu uyarılara uymadıkları takdirde ''sonuçlarına katlanacakları'' şeklinde gözdağı veriliyor. 
     
     ZİMBABWE 
     CPJ'ye göre, Zimbabwe'de demokrasi yanlılarının yürüyüşlerini haber yaptıkları için gözaltına alınan gazeteciler aynı zamanda iktidardaki partinin yandaşlarının saldırılarına maruz kalıyor. 
     Zimbabwe'deki yönetimin geçen yıl ülkenin tek bağımsız günlük gazetesini kapattığını belirten CPJ, bu ülkede hükümetin onayı olmadan gazetecilik yapmanın suç olduğunu kaydetti. 
     CPJ, bağımsız gazeteciliğin pratik olarak mümkün olmadığı Türkmenistan'da devlet başkanının bütün gazete, radyo ve televizyonları kontrol altında tuttuğunu açıkladı. 
     Gazetecilerin, yayınlanan haberler nedeniyle intikam almak isteyenlerin tehditlerine ve vahşice saldırılarına hedef olduğu Bangladeş'te son 8 yılda 7 gazetecinin öldürüldüğünü bildiren CPJ, Çin'de ise 40'tan fazla gazetecinin cezaevinde olduğunu kaydetti. 
     Eritre'deki yönetimin Eylül 2001'de özel basın kuruluşlarının çalışmasını yasakladığını ve bağımsız gazetecilerin gözaltına aldığını belirten CPJ, Haiti'de ise Devlet Başkanı Jean-Bertrand Aristide'in devrilmesine yol açan ayaklanma sırasında gazetecilerin saldırıya uğradığını dile getirdi. 
     Gazeteciler için en tehlikeli bölgeler arasında Batı Şeria ve Gazze Şeridi'ni de sayan CPJ, bu bölgelerde Nisan 2003'ten bu yana en az 3 gazetecinin öldürüldüğünü bildirdi. 
     CPJ, Rusya'da ise yönetimin, gazetecileri hükümetin yolsuzlukları, devlet başkanı Vladimir Putin'in uygulamaları ve insan hakları ihlalleri konusunda susturmak için daha çok dava açmak ve şirketlere el konulması gibi yöntemler izlediğini kaydetti. 
     
</TEXT>
</DOC>
