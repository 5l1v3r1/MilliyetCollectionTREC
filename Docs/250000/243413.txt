<DOC>
<DOCNO> 243413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/ekonomi/eko03.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merkez Bankası cumhuriyet değildir' 
</HEADLINE>
<TEXT>


Ekonomide siyasi sorumluluğun hükümete ait olduğunu belirten Babacan, "Tüm kurumlar koordineli çalışmalı" dedi 

EKONOMİ SERVİSİ 

Ekonomiden sorumlu Devlet Bakanı Ali Babacan, hiçbir kurumun bir bağımsız cumhuriyet olmadığını belirterek, "Yani bir BDDK Cumhuriyeti, bir Merkez Bankası Cumhuriyeti yoktur, bunlar Türkiye Cumhuriyeti'nin kurumları ve tüm kurumlar koordineli çalışmak durumunda" dedi. 
Milliyet'in dünkü sayısında yer alan "Merkez Bankası'nın bağımsızlığına darbe" haberi kamuoyunda geniş yankı buldu. Babacan, Sky Türk televizyonuna yaptığı açıklamalarda, bütün ekonomi yönetiminin siyasi sorumluluğunun hükümette olduğunu vurguladı. Babacan şunları söyledi 

Siyasi fatura hükümetin 
"Uygulamaların nihai ve siyasi faturası her zaman hükümettedir. Hükümet, TBMM bağımsız kurulların çalışma çerçevesini çizer. Bu çerçeve içinde bağımsızlık alanı budur. Hiçbir kurum bir bağımsız cumhuriyet değildir." 
Kurulların bağımsızlığına müdahaleye ilişkin bir soruya ise Babacan şu yanıtı verdi "BDDK'nın, Merkez Bankası'nın operasyonel bağımsızlığı... Bunlar siyasi tercihtir. Aksi halde yasal çerçeve elimizde, biz herhangi bir değişiklik yapmak istediğimizde Meclis'imize sunarız, Meclis de uygun görürse farklı bir çerçeve oluşur. Bu opsiyon her zaman açık. Bizim bir ekonomik programımız var, ana ilkeleri var. Orda bir çizgi var ve o çizgiden sapma olmaz." 
Babacan, IMF ile 2005 ve sonrasına yönelik olarak, her alternatifin masada olduğunu, en uygun olan formatın IMF'ye sunulacağını ve bu süreçte istişarelerin süreceğini söyledi. Babacan, IMF ile yapılacak anlaşmanın süresine ilişkin olarak da, "3 yıl olacak diye bir şart yok. Güven ortamını güçlendirecek bir şekil ne ise o olsun istiyoruz" dedi. Babacan, borç stokunun GSMH'ya oranını yüzde 91'den yüzde 71'e indirdiklerini de kaydetti. Babacan, dış borcun GSMH'ya oranının da yüzde 32'den yüzde 22'ye indiğini bildirdi. 


</TEXT>
</DOC>
