<DOC>
<DOCNO> 232170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/magazin/amag.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufuk'un 'demosu' koca albüm çıktı 
</HEADLINE>
<TEXT>

   Milliyet, Armağan Çağlayan'a 'Albümüm yok, demom var' diyen Türkstar favorilerinden Ufuk Çakır'ın albümünü ortaya çıkardı 
      Bayram Kaygusuz 
   
   Türkstar yarışmasının favori isimlerinden Ufuk Çakır'ın üç yıl önce albüm çıkardığı ortaya çıktı. Milliyet, geçen hafta Armağan Çağlayan'ın "Hiç albüm çalışman oldu mu " sorusu üzerine, "Yok, sadece demo yaptım" diyen Çakır'ın, 2001'de çıkan albümünü buldu. 
   Radikal Müzik'ten çıkan 'Sevdim İşte' albümünde söz ve müziği kendisine ait sekiz parçaya yer veren Çakır, mankenlerin oynadığı bir klip de çekti. Bu albümün yapımcısı Ali Yavuz, konuyla ilgili sorularımızı şöyle yanıtladı 
   
   'Abi önümü kapatma' 
   "Ufuk'la 2001'de üç albümlük sözleşme yaptık. Aynı yıl ilk albümünü çıkardık. Ardından 11 Eylül oldu. Krizden sonra albümün dağıtımı için fazla uğraşmadık. Ufuk bir süre önce geldi, sözleşmesini almak istediğini söyledi. 'Abi önümü kapatma' dedi. Çok efendi olduğu için sözleşmeyi verdim. Sonra öğrendim ki Ufuk, Türkstar'a katılmış ve 'Daha önce albüm yapmadım' demiş. Kaybetme korkusundan yaptı ama keşke dürüst olsaydı." 
   Türkstar'ın yapım şirketi Medyapım'ın ortağı ve yarışmanın genel yönetmeni Fatih Aksoy da, konuyla ilgili olarak şunları söyledi 
   "Popstar 1'de albüm yapmama şartı vardı. Türkstar'da ise yarışmacıların bir şirketle sözleşmesinin olmama şartı var. Ufuk'la ilgili kararı, halkın oyları verecek." 
   
   
</TEXT>
</DOC>
