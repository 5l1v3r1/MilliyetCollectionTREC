<DOC>
<DOCNO> 223835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mason locası Kartal'da yapılan saldırıyı şiddetle kınıyoruz 
</HEADLINE>
<TEXT>

     Hür ve Kabul Edilmiş Masonlar Büyük Locası, derneğin Kartal-Yakacık Şubesi'ne 9 Mart'ta yapılan bombalı saldırıyı kınadı. 
     Hür ve Kabul Edilmiş Masonlar Büyük Locası Derneği tarafından bir gazeteye verilen ilanda, şöyle denildi 
     ''Laik ve demokratik Türkiye Cumhuriyetimiz'in yasalarına uygun olarak çalışan, devletimizin kurucusu Ulu Önder Atatürk'ün koyduğu ilkelere bağlı, ülkemizin çağdaş uygarlık düzeyine ulaşması hedefine inanan bir kuruluş olan derneğimize yapılan bu saldırının temel amacının, halkımızın huzuruna ve laik demokratik rejim ile barış ortamına yönelik olduğu açıktır. 
     İnsanlık suçu olan bu saldırının demokrasiye, özgürlüğe, barışa, sevgiye inanmış insanları sindiremeyeceği ve onların bağlı oldukları kurumları inandıkları aydınlık yolda çalışmaktan alıkoyamayacağı kesinlikle bilinmelidir. 
     18. Yüzyıl'a kadar uzanan Türk Masonluğu, bugüne kadar toplumun her kesiminden, hatta Şeyhülislam mertebesindeki din adamları da dahil olmak üzere kendisini insan sevgisine adamış kişileri bünyesine almıştır. 
     Derneğimiz, yurtiçinde ve yurtdışında hiçbir kuruluşa veya merkeze bağlı olmayan, hiçbir yabancı siyasi emel ve ideoloji ile ilişkisi olmayan, Allah inancını üyeleri için kesin şart koşan, bütün dinlere saygılı, milli ve manevi değerlere bağlı, aydın insanların biraraya geldiği, 2908 sayılı Yasa'ya göre dernek statüsünde kurulmuş, İçişleri ve Maliye bakanlıklarınca düzenli olarak izlenen ve denetlenen, kendi üyelerine açık, yasal bir tüzel kişiliktir. Üyelerimiz, yüce Atatürk'ün çizdiği çağdaş uygarlık yolunda ve aklın önderliğinde yürümeyi ilke edinmiş, demokrasiye bağlı, Atatürk milliyetçiliğine inanan ve özellikle cehalet ve taassup ile mücadele eden, laikliği vazgeçilmez bir ilke olarak benimseyen bir yapıya sahiptir. 
     İnsanlığın malı olan ve ilkelerimiz arasında yer alan sevgi, saygı, kardeşlik, eşitlik, özgürlük, hoşgörü ve adalet düşüncesi toplumlarda yayılıp benimsendikçe, yurdumuzun ve dünyamızın özlemi olan barışın ve huzurun pekişeceği inancındayız. 
     Menfur saldırıda yaşamını yitiren dernek servis çalışanımıza Allah'tan rahmet, ailesine başsağlığı, yaralanan kardeşlerimize sağlık, tüm ulusumuza ve insanlığa aydınlık günler diliyoruz.'' 
     
</TEXT>
</DOC>
