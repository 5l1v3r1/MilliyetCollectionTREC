<DOC>
<DOCNO> 223661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/oztrak.html </URL>
<DATE> 2004/03/19/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Merkez Bankası'nın borçlanma faizleri 
</HEADLINE>
<TEXT>

   
   Bu hafta Merkez Bankası TCMB borçlanma faiz oranlarını yüzde 24'ten yüzde 22'ye indirdi. Bu indirimin gerekçesi enflasyon eğilimindeki çarpıcı düşüş, belirgin bir iç talep baskısının gözlenmemesi, kurlardaki istikrar ve enflasyon beklentilerinin yıl sonu hedefine uygun olması şeklinde açıklandı. 
   Aşağıdaki grafikte TCMB beklenti anketlerinden elde edilen ileriye dönük 12 aylık TÜFE artış beklentisi, TCMB yıllık bileşik borçlanma faizleri ve bu verilerin ima ettiği yıllık reel faizler yer alıyor. 
   Grafikten ekim - ocak döneminde enflasyon beklentileri hızla gerilerken faizlerde herhangi bir indirim olmadığı ve bu dönemde reel faizlerin bir artış trendine girdiği görülüyor. Ancak şubat ayından itibaren gerçekleştirilen faiz indirimleri ile birlikte reel faizlerin yeniden gerilemeye başladığı dikkat çekiyor. Ancak bu haftaki indirimden sonra dahi reel faizler hala geçtiğimiz yılın ekim ayı seviyesinin üzerinde seyrediyor. 
      
   Son indirimle ilgili yabancı yatırımcıların yorumlarına bakıldığında genellikle TCMB'nin faiz indirimlerinin süreceği beklentisinin hakim olduğu görülüyor. Kıbrıs ve AB süreci ile ilgili olumlu beklentiler ve hükümetin mali disiplini koruma konusunda IMF ile uzlaşmasının yanı sıra faizlerin mevcut seviyesinin yüksekliği de bu beklentileri güçlendiriyor. Sadece faizlerin yüksekliği değil kısa vadede yüksek sermaye kazancı beklentisi de yabancıların TL cinsinden kağıtlara yatırım yapma iştahını artırıyor. Bunun sonucunda ortaya çıkan döviz girişi TL'nin yabancı paralar karşısında değerlenmesine neden oluyor. 
   TL'nin değerlenmesinin yol açtığı rekabet gücündeki yıpranma ise büyüme ve istihdamı olumsuz etkilemeye başlıyor. 
   Merkez Bankası'nın fiyat istikrarını sağlama konusunda bağımsızlığı ile birlikte ortaya çıkan yeni oyun kurallarını anlamak önemli. 
   Hükümetlerin izlediği politikalar hedeflenen enflasyona ulaşma konusunda tereddüt yaratıyorsa Merkez Bankaları faizleri indirme konusunda isteksiz oluyorlar. Faizlerin yüksekliği bir müddet sonra ekonomide yavaşlamaya neden oluyor. Ortaya çıkabilecek istihdam kaybının politik maliyeti hükümetleri doğru politikaları izlemeye zorluyor. 
   Ancak 2001 yılından itibaren ülkemizde ortaya çıkan durum biraz daha farklı. Bu programı tüm hükümetler IMF programı olarak bir dayatma şeklinde algıladılar. Bu nedenle zaman zaman programa direndiler. Ancak piyasaların tepkisi nedeniyle gecikmeli de olsa gerekeni yaptılar. Bu durum programın uygulanmasında kesikli bir yapı ortaya çıkardı. Ancak geçtiğimiz yıla kadar uygulamadaki gecikmeler süratle bekleyişlere ve piyasada oluşan fiyatlara yansıyordu. 
   Geçtiğimiz yıl gerek uluslararası konjonktürün elverişli olması gerekse AB konusunda atılan adımlar içeride ve dışarıda ekonomik birimlerin bekleyişlerine hakim oldu. Program uygulamasındaki kararlılığın bekleyişler üzerindeki etkisi ise giderek azaldı. Merkez Bankası programın uygulanmasındaki kararlılığa odaklanırken enflasyon ve enflasyonist bekleyişler düşmeye devam etti. Bu asimetri faizlerin yüksek kalmasına ve kısa vadeli sermaye girişine bağlı rekabet gücü kaybına neden oluyor. Büyüme ve istihdam açısından risk yaratıyor. 
   Bu durumun çözümü hükümetin programlanan tedbirleri öngörülen takvim çerçevesinde kesintisiz olarak gerçekleştirmesi. Merkez Bankası'nı son açıklamasında yer alan mali uyumun kalitesinin artırılması, iyi yönetişimin sağlanması ve verimliliğin artırılması yönünde atılacak kararlı adımlarla Merkez Bankası'nın ikna edilmesi hükümetin meydanlarda vaat ettiği gibi 2004 yılının işsizlikle mücadele yılı olabilmesi bakımından önemli. 
   
      
   
</TEXT>
</DOC>
