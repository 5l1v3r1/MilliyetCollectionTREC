<DOC>
<DOCNO> 224519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy11.html </URL>
<DATE> 2004/03/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Edelman "Önemli olan KKTC'nin İsviçre'de temsil edilmesi" 
</HEADLINE>
<TEXT>

     ABD'nin Ankara Büyükelçisi Eric Edelman, KKTC, Güney Kıbrıs Rum Yönetimi, Türkiye ve Yunanistan'ın Kıbrıs konusunda yapacağı dörtlü görüşmelerde, KKTC tarafının masada yetkili bir kişi tarafından temsil edilmesi gerektiğini söyledi. 
     Dışişleri Bakanlığı'nda Müsteşar Büyükelçi Uğur Ziyal ile yaklaşık 1,5 saat görüşen Edelman, görüşmeden sonra gazetecilerin sorularını yanıtladı. 
     Edelman, KKTC Cumhurbaşkanı Rauf Denktaş'ın İsviçre'deki görüşmelere katılmama kararının sorulması üzerine, ''önemli olanın KKTC'nin orada temsil edilmesi ve temsil eden kişinin yetkili biri olması olduğunu'' kaydetti. 
     Ziyal ile görüşmesinde temel olarak Kıbrıs konusunu ele aldıklarını ifade eden Edelman, bu konuda birinci aşamanın tamamlandığını ve yeni bir aşamaya geçildiğini, ABD'nin de bu süreçte üzerine düşen rolü oynamaya hazır olduğunu söyledi. 
     Edelman, Kıbrıs'ta gelinen noktayı ''en iyi fırsat'' olarak niteledi. 
     ABD'nin sürece nasıl katkıda bulunduğunun sorulması üzerine Edelman, Amerikalı yetkililerin kilit noktalarda liderlerle telefon görüşmeleri yaptığını, temasların farklı şekillerde ve değişik düzeylerde devam ettiğini kaydetti. 
     Edelman, derogasyonlara ayrıcalıklar ilişkin bir soru üzerine de, ABD'nin AB üyesi olmadığını hatırlatarak, bu konunun prensip olarak AB içinde görüşüleceğini, ancak kendilerinin konunun öneminin farkında olduklarını belirtti. 
     Eric Edelman, prensipler üzerinde bir uzlaşmaya varılmasının sürece önemli katkılarda bulunacağını da söyledi. 
     Bu arada, AB üyesi ülkelerin Ankara'daki diplomatik misyon temsilcileri, öğleden sonra Dışişleri Bakanlığı'na çağrıldı. 
     Edinilen bilgiye göre, toplantıda Ankara, büyükelçilere, Kıbrıs'ta sağlanacak bir anlaşmanın AB'nin ''birincil hukuku'' olarak kabul edilmesi konusuna verdiği önemi iletecek. 
     
</TEXT>
</DOC>
