<DOC>
<DOCNO> 234429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy13.html </URL>
<DATE> 2004/04/24/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Prof. Dr. Üskül "Sonuç Kuzey Kıbrıs halkının yararınadır" 
</HEADLINE>
<TEXT>

     Kıbrıs'taki referandumların sonuçlarını değerlendiren Boğaziçi Üniversitesi BÜ Öğretim Üyesi ve Siyaset Bilimi Uzmanı Prof. Dr. Zafer Üskül, ''Sonuç, Kuzey Kıbrıs halkının yararınadır. Şimdi işi zorlaşan kesimler KKTC ve Türkiye değildir'' dedi. 
     Üskül, A.A muhabirine yaptığı açıklamada, ''Rum tarafının kendi politikacılarının da etkisinde kalarak durumlarını koruma eğiliminde kaldığını'' söyledi. 
     ''Ama Kıbrıs'ın bütünüyle ilgili öne sürdükleri talepleri, statükonun korunmasıyla sağlanamayacaktır. Dolayısıyla belki de kaybedebilecekleri şeyleri yeterince hesap etmeden oy kullandılar'' diyen Prof. Dr. Üskül, buna karşın Ada'nın kuzeyinde çözüm arayışının ağırlığını ortaya koyduğunu bildirdi. 
     Prof. Dr. Üskül, şunları kaydetti 
     ''Bu, aynı zamanda uzun yıllardan beri yürütülen kötü yönetime karşı bir tavırdır. Cumhurbaşkanı Denktaş, 'hayır' oyu verilmesini isterken büyük bir yenilgiyle karşı karşıya kalmıştır. Şimdi işi zorlaşan kesimler KKTC ve Türkiye değildir. AB, böyle bölünmüş bir Kıbrıs'ı içine almanın yaratacağı sorunları düşünmek zorundadır. 
     Güney, AB içinde kendisine karşı yönelecek tepkilerin hesabını yapmak zorundadır. Tüm bu gelişmelerin sonucunda Kuzey'e yönelik ambargonun hafiflemesi, Kuzey'in bir miktar yardımla desteklenmesi beklenir. Sonuç, Kuzey Kıbrıs halkının yararınadır. 
     Elbette 'evet-evet' sonucu çok daha olumlu olurdu, ama bu da çok kötü bir sonuç değil.'' 
     
     ''TÜRKİYE, SÖZÜNÜN GEREĞİNİ YAPAN ÜLKE'' 
     Bu sonuçla Türkiye'nin de AB'ye girme açısından mesafe kaydettiğini vurgulayan Prof. Dr. Üskül, ''Türkiye, artık sözünde duran ve sözünün gereğini yapan ülke konumundadır. Kopenhag Kriterleri içinde Kıbrıs sorununun çözümü yer almamaktayken bile, bu sorunun çözümü için olumlu çaba harcamıştır. Yıl sonunda görüşmelere başlanması yönünde olumlu bir konum edinmiştir'' dedi. 
     Üskül, KKTC Cumhurbaşkanı Rauf Denktaş'ın referandum sonuçlarının ardından yaptığı açıklamada ''başarı kazandığını'' söylediğini kaydederek, ''Bu, O'nun her zamanki tavrıdır. Her türlü olumsuzluğu kendi yararına kullanma becerisini göstermiştir'' diye konuştu. ''Buna karşın artık KKTC'de ve KKTC'nin Türkiye ile ilişkilerinde de Denktaş'ın Cumhurbaşkanlığı'nı sürdürmesinin sorun yaratıcı olumsuz bir faktör olacağını'' savunan Üskül, ''Eğer kendiliğinden çekilmezse, ki çekilmeyeceği anlaşılıyor, Kuzey'in siyasi aktörleri O'nu etkisizleştirmek için herhalde ellerinden geleni yapacaklardır'' dedi. 
     
</TEXT>
</DOC>
