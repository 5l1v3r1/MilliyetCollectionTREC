<DOC>
<DOCNO> 249411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun24.html </URL>
<DATE> 2004/06/20/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Amerikalı rehinenin kaçırılmasına polis yardım etti, iddiası 
</HEADLINE>
<TEXT>

     El Kaide'ye bağlı olduğu belirtilen bir grup, Suudi Arabistan'da öldürdüğü Amerikalı rehine Paul M. Johnson'ın kaçırılmasına Suudi polisi içindeki sempatizanların yardım ettiğini öne sürdü. 
     Johnson'ın kaçırılışının ayrıntıları, El Kaide tarafından yayınlandığı belirtilen ''Cihadın Sesi'' adlı bir internet dergisinde yer aldı. Buradaki son makalenin de, Abdülaziz el Mükrin tarafından yazıldığı ve Johnson'ın öldürülmesinin haklı olduğunu savunduğu görüldü. 
     İlk yazıda, Johnson'ın kaçırılışıyla ilgili bilgi verilerek, Suudi polisi kılığına giren ve polis aracı kullanan militanların sahte bir kontrol noktası kurarak Johnson'ı durdurdukları belirtildi. Johnson'ın uyutularak başka bir araca taşındığı ve kendi aracının da havaya uçurulduğu kaydedildi. 
     Suudi güvenlik yetkilileri Johnson'ın aracının bulunduğunu açıklamış, Suudi basınında da araçta bubi tuzağı olduğu ve yandığı belirtilmişti. 
     Bazı güvenlik görevlilerinin militanların kullandığı üniformalar ve polis araçlarının sağlanmasında yardımcı olduğu iddia edilen yazıda, Prens Abdullah'ın danışmanı Adil El Zübeyir'in tutuklu El Kaide militanlarının bırakılmasını reddetmesi üzerine Johnson'ın öldürülmesi kararı alındığı belirtildi. 
     İnternet sitesinde ayrıca, Cuma gecesi öldürülen El Kaide'nin Suudi Arabistan lideri Abdülaziz El Mükrin'e ait olduğu iddia edilen bir yazı yer aldı. 
     El Mükrin imzalı yazıda, Johnson'ın öldürülmesinin haklılığı savunuldu. Yazıda, ''Johnson'ın Amerikan ordusu mensubu olmamasının bir mazeret olmadığı, bu mantıkla düşünülürse ABD Başkanı George Bush, Savunma Bakanı Donald Rumsfeld ve Dışişleri Bakanı Colin Powell'ın da askeri üniforma giymedikleri için 'masum ve barışçı' olduklarının iddia edilebileceği'' kaydedildi. 
     
</TEXT>
</DOC>
