<DOC>
<DOCNO> 214911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/spor/ysenay.html </URL>
<DATE> 2004/02/13/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kara çizgi 
</HEADLINE>
<TEXT>

   
   Şenes Erzik, Türk futbolunun "ALIN AKI" olmaya devam ediyor UEFA'da... Futbolumuzda on yıllarını feda ederek, hizmet üreten bu arkadaşımızın son ikazını bizlerin "kırmızı alarm" olarak algılamamız ve de futboldaki tribün dengelerini kurucu bütün tedbirleri acilen almamız kaçınılmazdır. 
   FAIR PLAY sıralamasında 49 ülke arasında 47. sırada yer almak rezaletin son perdesi olarak yorumlanmalıdır Türkiye'de... Bir dünya üçüncüsü teranesi tutturmuş gidiyoruz... Eğer Şenes Erzik'ler, Togay Bayatlılar, bizim de bulunduğumuz SEUL'de olup da, hakem dengelerini titizlikle kurgulamasalardı eğer, acaba hangi klasmanla dönerdik Uzakdoğu'dan ülkemize, düşünmek bile istemiyoruz. Uzaklara gitmeye gerek yok, Ümit Milli Takımımız zorlu bir baraj final oyunu sonrasında Almanya'ya yenildi biliyorsunuz. Futbol bu, olamaz mı yani... Evet ama, yediğimiz gol ve maç sonrası seyircinin sahaya yağdırdığı yabancı maddeleri, Almanlar'ın şaşırıp, sahadan başlarını korumaya gayret ederek kaçışlarını gördükten sonra, benim bile gözlerim büyüdü korkudan inanınız... 
   Öyleyse seyircimiz, özellikle uluslararası yarışmalarda neden böylesine kolay yarışma ruhundan kopup, haşin bir havaya giriyor, anlamak zor... Futbol bir oyun yahu, iyi futbolcularınız, evrensel boyutlarda teknik adamlarınız varsa kazanırsınız... Eğer rakibiniz, bu özelliklerde sizden öndeyse de, kaybetmeniz doğaldır. Öyleyse bu güzelim oyunu bir "VATAN, MİLLET, SAKARYA" şeklinde yorumlama yanlışlığından hangi zamanlarda vazgeçeceğiz. Ayrıca biz seyirci olarak sahada hakemleri izleyerek etkileniyoruz oyundan... Halbuki UEFA temsilcisinin saha müşahatlerinin, zaman zaman UEFA İcra Kurulu üyelerinin aynı maçı izlediğini hiç düşünmeden oturuyoruz tribünlere... Öyleyse Avrupalılar gibi şarkılarla, esprili melodilerle keyiflenmek ve sahada oynanan futbolu yudum yudum olarak almak varken, sahadaki futbolcular ile kötü anlamda bütünleşmek ve ayıplı hareketlere ortak hale gelmek doğru mu Yukarıda saydığımız oyundan sorumlu resmi zevat, bütün bu centilmenlik dışı görüntüleri ve Türkçe kötü slogan duyumlarını raporlarına ayrıntılarıyla yazmıyorlar mı sanıyorsunuz 
   Sizleri bilmem ama, ben bu berbat açıklamadan çok incindim... Centilmen olmanın ters anlamını kulanırsanız, "KABALIK" anlamı çıkar karşınıza... 49 ülkenin 47. sırasındaki "KABALIK ÇITASINA" düşmüş bir ülkeysem ben eğer, lanet olsun böyle bir futbol anlayışına da, bizleri böylesine KARA ÇİZGİ'ye taşıyanlara da... 
   
      
</TEXT>
</DOC>
