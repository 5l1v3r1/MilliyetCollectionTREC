<DOC>
<DOCNO> 200077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur21.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Genel Müdürü 2004'te de elektriğe zam yok 
</HEADLINE>
<TEXT>

     Türkiye Elektrik Dağıtım A.Ş TEDAŞ Genel Müdürü Haşim Keklik, son bir yıldır elektriğe zam yapılmadığını belirterek, ''Girdilerimizde önemli bir artış olmazsa 2004'te de elektriğe zam yapmayı düşünmüyoruz, hedefimiz bu'' dedi. 
     İstanbul'un Avrupa Yakası'nda elektrikte kayıp kaçakla mücadele etmek için Boğaziçi Elektrik Dağıtım A.Ş BEDAŞ bünyesinde işe alınan 240 kişi, BEDAŞ Elektrik Tahakkuk Tahsilat Kaçak Takip Müdürlüğü'nde düzenlenen törenle göreve başladı. 
     Törende konuşan Keklik, kaçak elektrik kullanımını önlemek amacıyla bu yıl içinde oluşturulan mobil yıldırım ekiplerin öncelikle yüksek tüketimli aboneleri kontrol ettiğini anlatarak, şunları söyledi 
     ''Ülke ekonomisini olumsuz etkileyen kaçak elektrik kullanımının maliyeti, şebekeye verdiği zararla birlikte yılda 1.5 milyar dolardır. Ülkemizde, yaklaşık 2 Keban Barajı üretimi kadar kaçak elektrik kullanılmaktadır. 
     Yapılan çalışmalar sonucu, şu ana kadar 210 trilyon liralık kaçak elektrik tahakkuku yapılmış ve bunun yaklaşık 70 trilyon lirası tahsil edilmiştir.'' Türkiye'de en büyük kaçak elektrik kullanımının BEDAŞ'ın sorumluluk alanında görüldüğünü kaydeden Keklik, geçen yıl bu bölgede kullanılan kaçak elektriğin bedelinin yaklaşık 300 milyon dolar olduğunu bildirdi. 
     Keklik, yapılan çalışmalarla kayıp-kaçak oranının yüzde 24'ten yüzde 20'ye indirildiğine de dikkat çekerek, gelecek yıl bu oranı yüzde 14'e çekmeyi hedeflediklerini belirtti. 
     Kamu Personeli Sınavı'nı kazanan ve İş-Kur'un belirlediği adaylar arasından seçilen 240 kişinin BEDAŞ'ın emrine verildiğini de dile getiren Keklik, ''Bu kişiler, 2004 sonuna kadar 1 milyon 200 bin aboneyi tarayacak. Bunun sonucunda 100 milyon dolarlık bir kazanım elde etmeyi düşünüyoruz'' dedi. 
     
     ''ZAM YAPILMAMASINA KARŞIN KAR ETTİK'' 
     Haşim Keklik, AA muhabirine yaptığı açıklamada da, Kasım 2002'den bu yana elektriğe zam yapılmadığını kaydederek, ''Buna rağmen elektrik üretimi ve dağıtımından 1 katrilyon liranın üzerinde kar edildi. TEDAŞ'ın 9 aylık bilançosunda net karı 500 trilyon lira civarında. Girdilerimizde önemli bir artış olmazsa 2004'te de elektriğe zam yapmayı düşünmüyoruz, hedefimiz bu'' diye konuştu. 
     Törenin ardından elektrikte kayıp-kaçakla mücadele için oluşturulan 20 ''mobil yıldırım'' ekibi, Küçükçekmece'de tamamına yakını gecekondu olan Şahintepe Mahallesi'nde denetim yaptı. 
     Keklik, BEDAŞ Genel Müdür Vekili Yunus Bekircan ve üst düzey yöneticilerin de katıldığı denetimlerde, birçok binada kaçak elektrik kullanıldığı tespit edildi. 
     Kontrolleri duyan bazı esnafın kepenklerini kapatıp işyerlerini terk ettiği, mahalle sakinlerinin bir bölümünün de evlerinin kapılarını açmadıkları görüldü. 
     Ekipler, kaçak elektrik kullananları belirleyerek tutanak tuttu ve elektriklerini kesti. 
     
</TEXT>
</DOC>
