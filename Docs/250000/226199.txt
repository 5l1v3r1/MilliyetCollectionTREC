<DOC>
<DOCNO> 226199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/dunya/dun03.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki paspas markası 
</HEADLINE>
<TEXT>

      DIŞ HABERLER SERVİSİ 

   
   Baba ve oğul "Bush"lar paspas olmaktan kurtulamıyor. Eski ABD başkanlarından baba George Bush'un resmi Körfez Savaşı sonrasında devrik Irak lideri Saddam Hüseyin'in talimatıyla Bağdat'taki El Reşid Oteli'nin girişine mozaik döşeme olarak yerleştirilmiş, otele girip çıkanlar mecburen Bush'u ayaklarının altında çiğnemişti. ABD, 13 yıl sonra Irak'ı işgal ederek bu aşağılamanın intikamını alırken bu kez oğul Bush kendi evinde aynı akibete uğradı. Bush'la kasımdaki başkanlık seçiminde kıyasıya rekabete hazırlanan Demokratik Parti, yeni açtıkları parti merkezinin kapısına, üzerinde Başkan George Walker Bush'un baskı resminin bulunduğu bir paspas serdiler. Demokratlar, paspastaki, "Bush'u tekmeleyin" yazısıyla seçmeni kendi adayları John Kerry'ye oy vermeye davet ettiler. 
   
   
   
</TEXT>
</DOC>
