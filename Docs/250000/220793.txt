<DOC>
<DOCNO> 220793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur04.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hemşire kepi tarihe karışıyor... 
</HEADLINE>
<TEXT>

     Hemşirelik mesleği ile özdeşen beyaz kep tarihe karışıyor. Hemşilerin kep takması zorunluluğu hijyenik olmadığı gerekçesi ile kaldırıldı. 
     Sağlık Bakanlığı Müsteşarı Nejdet Ünüvar, valiliklere gönderdiği genelgede, "Yataklı Tedavi Kurumları İşletme Yönetmeliği"nde hemşire ve ebelerin kep takmalarının öngörülmesine karşın, Ebelik Hemşirelik Danışma Kurulu'nun kepin hareketleri kısıtladığı, mikroorganizmaların taşınmasına neden olduğu ve simgesel açıdan hemşireliğe herhangi bir olumlu katkı sağlamadığına karar verdiğini anımsattı. 
     Ünüvar, Kurul'un ebe ve hemşirelerin kep yerine yakalarında ayırıcı ve tanıtıcı özelliği bulunan ismi, unvanı, görev ve görev yerini belirten resimli kimlik kartı taşımalarının daha uygun olacağı yönünde tavsiye kararı aldığını belirtti. Ünüvar, "Yataklı Tedavi Kurumları İşletme Yönetmeliği"nde bilimsel gereklere uygun gerekli düzenleme yapılıncaya kadar Bakanlığa bağlı sağlık kurum ve kuruluşlarında görevli ebe ve hemşirelere çalışma saatleri içinde kep takıp takmama serbestisi tanınmasını istedi. 
     Ünüvar, mikroorganizmaların forma, kep, saç, tırnak, el ve kollardaki takılar aracılığı ile çok rahat taşınabildiğini belirtirken, hastanın ve sağlık personelinin enfeksiyon riskinden korunması için asepsi ilkelerine uygun gerekli önlemlerin alınması talimatını verdi. 
     
</TEXT>
</DOC>
