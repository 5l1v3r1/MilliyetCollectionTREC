<DOC>
<DOCNO> 211390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/yasam/yas06.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide çifte infaz 
</HEADLINE>
<TEXT>

   Almanya'nın Gelsenkirchen kentinde Ömer Kinik, camide birlikte namaz kıldığı iki kişiyi enselerinden tek kurşunla öldürdü. Ve, "10 dakika sonra polisi arayın" deyip evine gitti... 
      RECAİ AKSU Gelsenkirchen 
   
   Almanya'nın Gelsenkirchen kentinde Diyanet İşleri Türk İslam Birliği'ne bağlı faaliyet gösteren Am Freistuhl Mescid - i Aksa Camii'nde, Ömer Kinik adlı bir Türk, sabah namazında Mustafa Mert ile Adem Karlıtepe'yi enselerine sıktığı kurşunlarla öldürdü. 
   Camide 20 kişiyle birlikte namaz kılan, aynı zamanda imamlık ve hafızlık yapan emekli Kinik 59 , elindeki tabancayla aynı sırada saf tutan Karlıtepe 58 ve Mert'i 48 , enselerinden vurarak öldürdü. 
   
   Nedeni, hakaret 
   "Ben eve gidiyorum, 10 dakika sonra polisi arayın" diyen Kinik, polise direnmeden teslim oldu. Kinik'in, ifadesinde, "Bana ve eşime hakaret ettiler, onun için öldürdüm" dediği öğrenildi. Adının açıklanmasını istemeyen cami yöneticisi de cinayetin dedikodu yüzünden işlenmiş olabileceğini belirterek, "Bir anda, 'Bundan sonra dedikodu mu yaparsınız' diyerek ateş etti. Nedeni dedikodu. Kendi aralarında bir şey" dedi. Polis tarafından yapılan açıklamada da, cinayetin hakaret nedeniyle işlenmiş olabileceği belirtildi. 
   
   Geçimsizlik vardı 
   Diyanet Camii dışında Milli Görüş Camii ve diğer bazı camilere de giden Kinik'in, Mert ile Karlıtepe'nin kendisini hiçe saydıklarını, namaz sırasında imamın hemen arkasında durmasına sürekli itiraz ettiklerini söylediği öğrenildi. Yetkililer, cinayet nedeninin geçimsizlik de olabileceğini ifade etti. 
   
   
</TEXT>
</DOC>
