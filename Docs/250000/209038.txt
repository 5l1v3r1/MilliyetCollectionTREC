<DOC>
<DOCNO> 209038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun21.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Türkler arasında geçim sıkıntısı artıyor 
</HEADLINE>
<TEXT>

     Hollanda'da yapılan bir araştırma, ülkedeki yabancılar arasında geçim sıkıntısının arttığını ve bu gruplar içinde de en fazla sıkıntının Türk toplumunda görüldüğünü ortaya koydu. 
     NIBUD Bütçe Aydınlatma Kurumu tarafından ülkedeki yabancıların harcama alışkanlıkları ve gelirleri üzerine yapılan araştırmaya göre, Türklerin yüzde 80'inin maaşları, aylık harcama isteklerini karşılamaya yetmiyor. Bu gruba giren Türk aileleri, her ay sonunda ortalama 300 euro dolayında borçlanıyor. 
     Araştırmada, öteki yabancı gruplar arasında görülen geçim sıkıntısının ise Faslılarda yüzde 70, Surinam ve Antilliler arasında ise yüzde 60 dolayında olduğu belirlendi. 
     Araştırmaya göre bir Türk ailesinin, ortalama aylık harcamalarını karşılayabilmesi için 1944 euro geliri olması gerekiyor ve her beş aileden dördü bu düzeyin altında gelire sahip bulunuyor. 
     Bir Hollandalı aile için ise aylık 1600 euro harcama yeterli kabul ediliyor. 
     Bütçe Aydınlatma Kurumu'na göre, Türk ailelerin daha büyük olması, harcamalarının da fazla olmasına neden oluyor. Ayrıca Türk aileler arasında sosyal kontrolün, diğer gruplarla ve Hollandalılarla karşılaştırıldığında daha yüksek olması, harcamalar üzerinde baskı yaratıyor. 
     Hollanda'da kısa bir süre önce yoksulluğun tekrar artma eğilimi içine girdiği ve halkın yüzde 11'inin yoksulluk sınırında yaşadığı bildirilmişti. 
     Merkez Plan Bürosu tarafından geçen Aralık ayında açıklanan verilere göre, 1994-2001 yılları arasında 640 bin sınırına gerileyen yoksul aile sayısı 2002 yılında tekrar 700 binin üzerine çıkmıştı. 
     Aralarında Türklerin de bulunduğu yabancıların üçte birinin yoksulluk sınırında yaşadığı belirtilen araştırmaya göre, Türk ailelerin yüzde 30'u Türkiye'deki ailelerine para gönderiyor. 
     Bu oran, genç aileler arasında ise yüzde 10 düzeyinde bulunuyor. 
     
</TEXT>
</DOC>
