<DOC>
<DOCNO> 223610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/siyaset/asiy.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP yüzde 50'yi aşabilir 
</HEADLINE>
<TEXT>

   A G'nin üç büyük ilde yaptığı ankete göre AKP'nin ortalama oyu 56.7. Bütün partilerin toplamından fazla. AKP, İzmir'de ise CHP'nin gerisinde 
      İSTANBUL Milliyet 

   
   A G Araştırma Şirketi tarafından üç büyük ilde yapılan ankete göre, AKP'nin yerel seçimlerdeki tahmini oy oranı, ortalama yüzde 56.7. Tek başına bütün partilerin toplamından fazla oyu görünen AKP, 3 Kasım seçimlerine göre oyunu artırdığı İzmir'de yine de CHP'yi yakalayamıyor. Tarhan Erdem'in başında bulunduğu A G, NTV adına Ankara, İstanbul ve İzmir'de toplam 7 bin 113 kişiyle görüştü. Deneklerin yüzde 50.4'ü kadınlar. 
   
   Ankara'da rekor oy 
   Sonuçları dün akşam NTV'de yayımlanan ankete göre, AKP'nin Ankara'da yerel seçimlerdeki oy oranı tahmini, yüzde 68.4. CHP ve SHP'nin oy oranları yüzde 11.7 ile aynı. Ankara'da MHP 4.2, GP 1.1, DYP ve DSP 0.9, SP 0.4 desteğe sahip. İstanbul'daki yarışın galibi de yüzde 58.5 oy oranıyla AKP. İstanbul'da CHP'nin oy oranı yüzde 19.1'ken, DEHAP'ı da kapsayan "sol güçbirliği" adına yerel seçimlere katılan SHP, 5.6'lık oranla bu kentte üçüncü parti. 
   
   İzmir, Piriştina'yla direniyor 
   AKP'nin, ipi göğüsleyemediği büyükşehir İzmir. CHP belediye seçimlerinde yüzde 49.5 oy oranıyla birinci sırada görünürken, bu kentte ikinci olan AKP'nin oy oranı yüzde 33.7. İzmir'de 7.1'le Genç Parti üçüncü olarak tahmin edildi. Büyükşehir Başkanlığı seçimi anketinde üç büyük ilin şehir toplamına göre de AKP'nin yüzde 56.7, CHP'nin 22.4, SHP'nin de yüzde 6.5 oranında oy alması bekleniyor. 
   
      Bugün seçim olsa 
   Ankete katılanlara "Bugün genel seçim olsa kime oy verirsiniz " sorusu da yöneltildi. AKP, Ankara'da yüzde 64.4 oy oranıyla en fazla milletvekili çıkaracak parti. AKP'yi CHP 18.9, MHP 6.3, Genç Parti 2.3 oy oranıyla takip ediyor. 
   İstanbul'da da durum benzer. AKP yüzde 59 oyla birinciliği korurken, CHP 16.6 oy oranıyla ikinci, Genç Parti, MHP ve DEHAP ise 5.1 olan eşit oy oranlarıyla üçüncü konumdalar. Ankete göre Büyükşehir Belediye Başkanlığı seçimlerinde CHP'nin galip geldiği İzmir'de genel seçim olması durumunda ibre AKP'ye kayıyor. 
   
   Sıralama değişiyor 
   İzmir'de yüzde 46.6 oy oranıyla birinci görünen AKP'yi, CHP yüzde 29 oy oranıyla takip ediyor. İzmir'de yüzde 9.5 oy oranıyla üçüncü parti olan Genç Parti'nin takipçisi 4.2 ile MHP. Milletvekili seçimlerine göre üç büyük şehirde toplam oy tahminlerinde AKP yüzde 58.2 ile birinci görünüyor. CHP 19.1'le ikinci, MHP ve GP 5.2 oy oranlarıyla üçüncü sıradalar. DEHAP - SHP'nin oy oranları ise 5.1. Seçimlere SHP çatısı altında katılan "sol güçbirliği"nin üç büyük şehirdeki toplam oy oranları karşılaştırmasında üçüncü parti olarak görünmesi dikkat çekti. 
   
   'Ekonomiyi de dikkate aldık'    İSTANBUL Milliyet 

   Siyaset gündemine bomba gibi düşen araştırmayı yapan A G Araştırma Şirketi'nin Yöneticisi Tarhan Erdem, araştırmanın adayların açıklanmasından 10 gün sonra yapıldığını ancak seçime kadar kalan süre içinde çok büyük değişiklik olacağını zannetmediğini söyledi. Anket yöntemi hakkında bilgi veren Erdem, anketin, seçmeni sağlıklı yansıtabilmesi için, Maliye Bakanlığı'nın arsa fiyatlarıyla ilgili yayınını dikkate aldıklarını belirtti. Erdem, anket yapacakları sokakları, bu yayına göre tespit ettiklerini ve böylece anketin ekonomik durumu da yansıttığını söyledi. 
   Erdem, anketlerin sandıktan çıkan sonuçları etkileyeceği iddiasının da doğruyu yansıtmadığını belirterek, şöyle konuştu "Seçim anketlerinin sandığa etkisi çok fazla değildir. Bunu tespit etmek zor ama yüzde 2'yi geçmez. Kararsız olduğunu söyleyenler yüzde 12-14 oranındaydı, seçime katılmayacaklarını söyleyenlerin oranı ise yüzde 5-8 arasında. Ama bu, oy vermeyeceklerin bu kadar olacağı anlamına gelmiyor. Türkiye'de maalesef seçmen kütükleri tam seçmen sayısını yansıtmıyor." 
   
   AKP, tüm partilerin toplamını katladı    AKP, oylarını 3 Kasım 2002 seçimlerinin iki katına çıkardı. Diğer partilerin hepsi kayıpta 
   Ankete göre AKP, İstanbul, İzmir ve Ankara'daki oylarını 3 Kasım 2002 seçimlerine göre hemen hemen iki katına çıkardı. 
   Diğer partilerin hepsi oy kaybederken, Genç Parti, ANAP ve DYP erimeye yüz tuttu. 
   Anket sonuçları baz alındığında AKP'nin yerel seçimde Ankara'daki oy oranı 68.4 , diğer tüm partilerin oylarının toplamından 30.9 2.2 kat daha fazla. AKP, İstanbul'da da diğer tüm partilerin toplamından 1.4 kat daha fazla oy alacak görülüyor. 
   CHP GERİLEDİ 
   AKP, İstanbul'da 3 Kasım'da yüzde 37.20 olan oy oranını yüzde 59'a yükseldi. 
   Ankara'da yüzde 38.11 oranında oy alan AKP, bugün genel seçim olması halinde ise 64.4 oranında oy alacak. 
   AKP, üç büyük ilden en zayıf olduğu İzmir'de de hızlı yükselişini devam ettirmiş görünüyor. 3 Kasım'da AKP'ye, yüzde 17.17 oranında destek veren İzmirlilerin genel seçim olması halinde AKP'ye vereceği destek, yüzde 46.6. 
   Ana Muhalefet Partisi CHP ise, ankete göre oy kaybetmiş görünüyor. CHP'nin İstanbul'daki yüzde 24.6 oranındaki 3 Kasım oyları, yüzde 16.6'ya geriledi. Ankara'daki yüzde 28.4 oranındaki oyu ise 18.9'a indi. CHP İzmir'de ise oy oranını korumuş görünüyor. 3 Kasım'da İzmir'den yüzde 29.6 oranında oy alan CHP'nin oyu yeni bir genel seçimde ankete göre yüzde 29 olacak. 
   GENÇ PARTİ ERİDİ 
   İlk kez girdiği 3 Kasım'da beklenmeyen bir sonuç alan Genç Parti'nin GP ise oyları inişe geçti. GP'nin İstanbul'daki yüzde 8.22 oranındaki 3 Kasım oyu, yüzde 5.1'e düştü. GP'nin Ankara'daki 6.79'luk oy oranı, 2.3'e, İzmir'deki yüzde 17.51 oranındaki oyu da, yüzde 9.5'e geriledi. 
   Anket, 3 Kasım'ın mağlup partileri ANAP ve DYP'nin, hızlı inişlerine bu seçimde de devam edeceğini ortaya koydu. Tansu Çiller'in DYP'den ve Mesut Yılmaz'ın ANAP'ın başından ayrılarak gerçekleştirilen lider ve yönetim değişikliğinin istenen etkiyi yapmadığı ortaya çıktı. AKP, sağın tek partisi konumuna geldi. 
   ANAP'ın İstanbul'daki oyunun yüzde 4.57'den, yüzde 1'e Ankara'da, 2.94'ten, 0.9'a İzmir'de ise 4.21'den 1.2'ye inmesi bekleniyor. 
   DYP de, oy oranında umduğu yükselişi gösteremedi. DYP'nin İstanbul'daki oy oranı yüzde 3.62'den, 1.8'e düşerken, Ankara'da 5.42'den 1.3'e, İzmir'de ise 9.33'den, 2.6'ya geriledi. 
   MHP de oy oranı düşen partiler arasında yer aldı. MHP'nin İstanbul'daki oyları 5.04'ten 5.1'e, Ankara'da 8.59'dan 6.3'e, İzmir'de ise 7.80'den 4.2'ye indi. 
   BARAJ ALTINDALAR 
   3 Kasım seçimlerinde barajın altında kalarak sarsılan ANAP, DYP, MHP, SP ve DSP'nin bugün seçim olsa, ankete göre yine barajın altında ezilecek. GP'nin de barajı aşma şansı bulunmuyor. 
   "Sol Güçbirliği" yerel seçimlerde birçok partiyi geride bırakıyor ama üç büyük ilde AKP'ye yaklaşması mümkün bile görünmüyor. Sol ittifaka, CHP katılsa bile Ankara ve İstanbul'da AKP'yi yakalayamayacağı anlaşıldı. 
   İzmir'de, yüzde 39 oranında oya sahip görünen CHP genel seçim olması halinde oylarını artıramıyor ancak Ahmet Piriştina'nın adaylığıyla Büyükşehir seçimlerinde, yüzde 50'ye yakın oyla birinci sırada görülüyor. 
   Ankara'da ise Sol Güçbirliği adına aday olan Murat Karayalçın'ın oyları, CHP'nin oylarıyla başa baş çıkıyor. Karayalçın'ın tek başına bir parti kadar oy alacak olması dikkat çekiyor. 
   DP'NİN REKORU 
   Anket sonuçları, AKP'nin 1954'teki seçimlerde Demokrat Parti'nin DP oy oranı rekorunu kırma şansının olduğunu gösteriyor. DP, 1954 milletvekili genel seçimlerinde yüzde 57.50 oy almıştı. CHP'nin oy oranı ise yüzde 35.29'da kalmıştı. DP, 1950 seçimlerinde ise yüzde 52.68 oy almıştı. 
   
   'İstikamet tek parti'    İSTANBUL Milliyet 

   AKP'nin oy patlaması yaptığını gösteren anketi değerlendiren akademisyenler, solda alternatif bir değişimin yaşanmaması durumunda, tek parti düzenine doğru gidildiğini söyledi. Akademisyenler anketle ilgili şu yorumları yaptı 
   
   Prof.Dr. Ersin Kalaycıoğlu-Sabancı Üniversitesi 
   İstanbul'daki sonuçlar sürpriz değil, bekleniyordu. AKP'nin yüksek oy alması, seçmenin adaydan çok partiye yöneldiğini gösteriyor. CHP seçmeni ise hemen hemen hiç kalmadı. 1995'ten bu yana sürekli eriyor. CHP kendi pozisyonunu değiştirecek yeni bir söylem geliştirirse bu durumu düzeltebilir. Aksi takdirde Türkiye'de sol denen tarafta seçmen kalmayacak. Ortadaki seçmen erimiş, sağda ise bir patlama var. AKP bir cazibe merkezi haline gelmiş durumda. Seçmen sağda bir partiyi tercih etti ve oylarını orada biriktirmeye başladı. Sanırım solda da böyle olacak. Aksi takdirde tek partili bir duruma doğru gidiliyor ve bu biraz tehlikeli bir durum Gerçi Japonya ve Hindistan'da bu yaşandı ama bir süre sonra o parti de eriyor. 
   
   Prof.Dr. İbrahim Armağan-Sosyolog 
   Sosyal demokrasinin kalesi olan İzmir'de CHP'nin birinci görünmesi sürpriz değil. Ancak AKP'nin İzmir'de ikinci sırada olması İzmir'in alışık olduğu bir durum değil. Türkiye çelişkiler ülkesi. Sağ partiler zenginden, sol partiler ise fakirlerden oy alır. İzmir'de ise, CHP, zengin kesimden, AKP ise gecekondulardan oy alıyor. 
   
   Doç.Dr. Ömer Faruk Gençkaya-Bilkent Üniversitesi 
   Seçmen oynaklığı var. Bunun yanı sıra, partilerde de politika değişikliği var. İktidardaki parti, sosyal demokrat politikalar da savunuyor. Ankara'da işsizlik yaygın. Bu sonuçlar, iktidar partisinden ve belediyelerden iş beklentisini ortaya koyuyor. Sol partilerin birarada hareket etmesinin, sol oylarını yükselteceği düşüncesini çok doğru bulmuyorum. 
   
   
   
   
   
</TEXT>
</DOC>
