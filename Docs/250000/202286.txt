<DOC>
<DOCNO> 202286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo21.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan ve Zago kapıştı, Sergen'in ameliyatı ertelendi 
</HEADLINE>
<TEXT>

     Beşiktaş, Kocaelispor ile 17 Aralık Çarşamba günü yapacağı Türkiye Kupası maçının hazırlıklarına 1 günlük iznin ardından başladı. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda siyah-beyazlı futbolcular, kondisyon ve pas çalışmasının ardından 4 gruba ayrılarak, yarı sahada çift kale maç yaptı. Tümer, topuğundaki ağrıları nedeniyle antrenman maçına katılmadı. 
     Antrenmana üst solunum yolu enfeksiyonuna yakalanan Sergen, sakatlığı süren Pancu ve Almanya'da olan Ahmet Dursun çıkmadı. 
     
     ZAGO-İLHAN GERGİNLİĞİ 
     Antrenman maçında Brezilyalı Antonio Carlos Zago ile İlhan Mansız arasında ufak bir tartışma yaşandı. 
     Farklı takımlarda oynayan iki futbolcu bir pozisyon sonrası birbirleriyle tartışmaya başladı. İlhan'ın faul iddiasında bulunduğu pozisyona, Zago ''faul değil'' derken, Brezilyalı futbolcu İlhan'ı çok konuşmakla suçladı. Daha sonra iki futbolcu sakinleşip, maça devam etti. 
     
     SERGEN'İN AMELİYATI ERTELENDİ 
     Çenesinden bugün operasyon geçirmesi beklenen Sergen'in, bu ameliyatı ertelendi. 
     Kulüp doktoru Ayhan Optur, Sergen'in üst solunum yolu enfeksiyonuna yakalandığını, bu nedenle ameliyatını gelecek pazartesi gününe ertelediklerini söyledi. 
     Optur, Sergen'in yarın antrenmana çıkacağını, ayrıca sakatlığı nedeniyle bugünkü çalışmaya katılmayan Pancu'nun da yarın takımla birlikte çalışacağını ifade etti. 
     
     BRİDGE VE HESKEY BENZETMESİ 
     Teknik direktör Lucescu, antrenman maçları sırasında futbolcularını bazı İngiliz oyunculara benzetti. 
     İbrahim'i Chelsea'nin başarılı futbolcusu Bridge adıyla çağıran Rumen teknik adam, Tayfur'a da attığı bir gol sonrası, İngilizlerin golcü futbolcusu Heskey diye hitap etti. 
     Siyah-beyazlılar, yarın basına kapalı yapacakları antrenmanla Kocaelispor maçının hazırlıklarını tamamlayacak. 
     
</TEXT>
</DOC>
