<DOC>
<DOCNO> 240997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo12.html </URL>
<DATE> 2004/05/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Liverpool, Tayland Başbakanı'nın teklifini kabul etti... 
</HEADLINE>
<TEXT>

     Tayland Başbakanı Thaksin Shinawatra, Liverpool kulübünün, 60 milyon pound karşılığında yüzde 30 hisse vermeyi kabul ettiğini söyledi. 
     Thaksin, Liverpool'un, yüzde 30 hissenin kendisine verilmesini prensipte kabul ettiğini ve artık detaylar üzerinde çalışıldığını belirtti. 
     Anlaşmanın yüzde 60'ında anlaşma sağlandığını belirten Thaksin, Liverpool'un tereddüt etmesi halinde, alternatifleri gözden geçirmeye devam edeceği uyarısında bulundu. 
     Thaksin, ''Hiçbir problem olmayacağını umuyorum. Liverpool'la anlaşamazsak alternatiflerimiz var'' dedi. 
     Tayland'ın 54 yaşındaki başbakanı Thaksin'in, 560 milyon pound değerinde serveti olduğu tahmin ediliyor. 
     Liverpool kulübünün yüzde 30'luk hissesi için Thaksin'in 60 milyon poundluk önerisine karşılık, Liverpoollu işadamı Steve Morgan 73 milyon pound önermiş, ancak daha fazla hak talep etmişti. 
     Liverpool'un yüzde 51'ine David Moore, yüzde 9,9'una da televizyon şirketi Granada sahip bulunuyor. 

     
</TEXT>
</DOC>
