<DOC>
<DOCNO> 220347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur39.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Silifke'de Belediye Başkanı ve milletvekili de mahsur kaldı 
</HEADLINE>
<TEXT>

     Mersin'in Silifke İlçesi'nde meydana gelen taşkında, arama-kurtarma çalışmalarına katılan Belediye Başkanı Ali Öngel ve onu kurtarmak isteyen AK Parti Mersin Milletvekili Ali Er de mahsur kaldı. 
     Sayazlı Mahallesi Subüklümü Mevkii'nde belediyeye ait kepçe ile mahalle aralarında gezerek, halkın sorunlarını dinleyip, kurtarma çalışmalarına katılan Silifke Belediye Başkanı Ali Öngel, kepçenin bozulması üzerine beraberindekilerle suyun içinde kaldı. 
     AK Parti Silifke İlçe Teşkilatı ile birlikte kurtarma çalışmalarına katılan milletvekili Ali Er de, belediye başkanının mahsur kaldığını görünce, bir kamyona binerek ona ulaşmak istedi. Belediye başkanını kurtarmak isteyen Milletvekili Er de, içinde bulunduğu kamyonun deposuna su kaçması nedeniyle mahsur kaldı. 
     Bir süre sel sularında kalan Milletvekili Er ve Belediye Başkanı Bayram Ali Öngel'i, Silifke Belediyesi'nden gelen başka bir ekip ile AK Parti İlçe başkanı ve vatandaşlar kurtardı. 
     
</TEXT>
</DOC>
