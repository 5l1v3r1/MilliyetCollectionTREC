<DOC>
<DOCNO> 232012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko24.html </URL>
<DATE> 2004/04/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ormanları köylü koruyacak... 
</HEADLINE>
<TEXT>

     Konya Orman Bölge Müdürü Rıfat Bala, fidanları ve ormanlık alanları koruyan köy tüzel kişiliklerine, para desteği sağladıklarını söyledi. 
     Bala, ormanlık alanların miktarının artırılması ve genç fidanların korunması için, ''vatandaşa rağmen'' değil ''vatandaşla birlikte'' anlayışını uygulamaya koyduklarını söyledi. 
     Bu amaçla yapılacak çalışmalarda, bölge halkının onayının alınmasına büyük önem verdiklerini anlatan Bala, işbirliği ile yapılan çalışmalardan daha çok verim alındığını kaydetti. 
     Ormanları tel örgüler ya da bekçilerle koruma uygulamasının büyük ölçüde terk edildiği vurgulayan Bala, şunları kaydetti 
     ''Fidanları ve ormanlık alanları koruyan köylere ödül olarak para yardımı yapıyoruz. Koruma gerektiren her türlü ormancılık çalışmasında, zorunlu haller dışında dikenli tel çekilmesi ve bekçi istihdamı yoluna gidilmemekte, köy tüzel kişilikleri ile sözleşme imzalanarak koruma işi köylüye devredilmektedir. Buna karşılık olarak köy bütçesine nakti kaynak aktarılmaktadır. Konya Orman Bölge Müdürlüğü 2003 yılında 26 köye bu amaçla 78 milyar lira para aktarmıştır.'' Bala, bu uygulamayı artırarak sürdüreceklerini, 2004 yılında ise köy bütçelerine 100 milyar liralık kaynak aktarılacağını sözlerine ekledi. 
     
</TEXT>
</DOC>
