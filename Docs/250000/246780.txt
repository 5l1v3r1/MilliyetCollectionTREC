<DOC>
<DOCNO> 246780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun35.html </URL>
<DATE> 2004/06/10/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Tanrıya inanmayan papaz görevden alındı 
</HEADLINE>
<TEXT>

     Danimarka'da geçen yıl Tanrı'ya inanmadığını söyleyerek tartışma yaratan papaz, görevden alındı. 
     Bir dergiye geçen yılın mayısında yaptığı açıklamada inançsız olduğunu belirtince kilisede hararetli tartışmalara yol açan papaz Thorkild Grosböll, piskoposluğun istifa etmesi yolundaki isteğini reddedince görevden alındı. 
     Piskoposluk açıklamasında, Taarbaek kilisesinde görev yapan papaza, Danimarkalıların yüzde 85'inin mensubu olduğu ''Lüterci kilisede kargaşaya yol açtığı için'' işten el çektirildiği belirtildi. 
     Grosböll, geçen mayıstaki açıklamasından hemen sonra birkaç haftalığına görevden alınmış, sonra görevine iade edilmişti. Piskoposluk, papazın vaazlarını ve icraatını bir yıldır izliyordu. 
     Elseneur piskoposu, sonunda papazdan kurtulmayı kararlaştırarak Grosböll'e ültimatom verdi Çarşamba gecesine kadar istifa etmezse görevden alınacaktı. Papaz, bugün asla istifa etmeyeceğini söyleyince görevden alındı. 
     
</TEXT>
</DOC>
