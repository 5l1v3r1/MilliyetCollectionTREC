<DOC>
<DOCNO> 231417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur25.html </URL>
<DATE> 2004/04/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
18 Nisan'da Ankara'da "Kıbrıs mitingi" yapılacak 
</HEADLINE>
<TEXT>

     Bazı sivil toplum örgütleri ve sendikalar, KKTC Cumhurbaşkanı Rauf Denktaş'a destek amacıyla, 18 Nisan Pazar günü Sıhhiye'de ''Kıbrıs Mitingi'' düzenleyecek. 
     Türkiye Kamu-Sen Genel Başkanı Bircan Akyıldız, Atatürkçü Düşünce Derneği Genel Başkanı Ertuğrul Kazancı, Türkiye Ziraatçiler Derneği Başkanı İbrahim Yetkin, Türkiye Muharip Gaziler Derneği Başkanı Gültekin Alpuğan, Avrasya Kültür, İşbirliği ve İş Lobisi Vakfı ve Atatürk Çizgisi Platformu Başkanı Metin Genç, Türk Kadınlar Birliği Başkanı Sema Kendirci, Atatürkçü Düşünce Derneği'nde biraraya geldi. 
     Miting Düzenleme Komitesi adına ortak açıklama yapan Kazancı, Cumhuriyet ve Türk devriminin, tüm ilke ve kazanımlarının korunmasına ant içmiş onurlu yurtseverlerin, ulusal birlik meşalesini birlikte taşıma kararında olduğunu söyledi. 
     Yakın tarihin, Atatürk'ün ifade ettiği gibi, ''Ülkenin içinde bulunduğu olumsuz şartlardan, ancak milletin azim ve kararıyla kurtulmanın'' mümkün olduğunu gösterdiğini belirten Kazancı, ulusal kurtuluş ve bağımsızlık direncinin esasını oluşturan bu ilkenin, zamanla ve basiretsiz siyasal yönetimlerce zedelendiğini savundu. 
     Ertuğrul Kazancı, milletin azim ve kararına bağlı gelişen tam bağımsızlık ve uluslararası ilişkilerde eşitlik ilkelerinin, değer yitimi ile karşılaştığını ifade etti. 
     
     ''TÜM ULUSALCILARI ÇAĞIRIYORUZ'' 
     Kazancı, ulusun egemenliğini, Cumhuriyet hukukunu, üniter ulus-devlet yapısını, toprak bütünlüğünü, tek bayrak ve tek dile bağlı Misak-ı Milli esaslı yurt gerçeğini parçalamak isteyenlere karşı, Lozan'dan bu yana bir tavır almanın başlıca duyarlılıkları olduğunu anlattı. 
     Türkiye ile tarihsel bir derinlik içinde, soydaşlık ve kültür bağları bulunan Kıbrıs için emperyalizmin keyfi ve öngörülerine bağlı politikaları reddettiklerini vurgulayan Kazancı, şöyle konuştu 
     ''Dava ve karar adamı Denktaş'ın hak ve hukuk mücadelesini destekliyoruz. BM Genel Sekreterliği'nce halka sorulmadan hazırlanan anayasayı ve referandumu meşru bulmuyoruz. Toprak, mülkiyet, yerleşim ve asker bulundurma konularındaki yaklaşımları, Türk varlığına yöneltilmiş bir dizi kasıt olarak değerlendiriyoruz. 
     Ulusumuzun birlik ve dirlik yanlıları, işbirlikçi anlayışlara, küresel köleliğe ve federatifçiliğe direnç gösterecektir. Türkiye ve Kıbrıs'taki emperyalist senaryoya ve yandaşlarına karşı tüm ulusalcıları, 18 Nisan Pazar günü 11.00'de Ankara Sıhhiye'de yapılacak açık hava toplantısına çağırıyoruz.'' 
     
     CUMHURİYETÇİ VE ATATÜRKÇÜ ÇİZGİ 
     Kazancı, bir gazetecinin, ''Denktaş'ın konuşma alanları sınırlanmalı mı '' sorusu üzerine, Denktaş'ın, davasını her platformda özellikle de anavatanında dile getirmesi gerektiğini söyledi. ''Marjinal'' kelimesinin üzerinde durulması gerektiğini, kelime anlamlarından birinin çizgidışılık anlamına geldiğini belirten Kazancı, basın toplantısında bulunanların, Cumhuriyetçi, Atatürkçü ve ulusalcı çizginin içinde olduğunu kaydetti. 
     Türkiye Kamu-Sen Genel Başkanı Bircan Akyıldız da aynı yöndeki soruya karşılık, Denktaş'ın konuşmasını kısıtlama gafletinin yanlış olduğunu ifade etti. 
     Akyıldız, Denktaş'ın mitinge katılmasını istediklerini vurguladı. 
     Türkiye Ziraatçiler Derneği Başkanı Yetkin de mitingte, sadece Türk ve KKTC bayraklarının olacağını, mitingin, milli ve ulusal bakış açısını yansıtacağını dile getirdi. 
     Türkiye Muharip Gaziler Derneği Başkanı Gültekin Alpuğan da Kıbrıs'ın yeni bir Bosna-Hersek olabileceği konusunda endişelerinin bulunduğunu söyledi. 
     
</TEXT>
</DOC>
