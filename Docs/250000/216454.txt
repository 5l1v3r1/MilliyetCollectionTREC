<DOC>
<DOCNO> 216454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun13.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ve Papadopulos ara bölgede biraraya geldi 
</HEADLINE>
<TEXT>

     KKTC Cumhurbaşkanı Rauf Denktaş, müzakere sürecinde masada konuşulanların önemli olduğunu belirterek, süreçle ilgili olarak halkı düzenli bir şekilde bilgilendireceklerini ve ortaya çıkan sonucun referanduma sunulacağını söyledi. 
     Cumhurbaşkanı Denktaş, beraberindeki heyetle, Rum yönetimi lideri Tasos Papadopulos başkanlığındaki heyetle ara bölgede bir araya geldi. 
     Cumhurbaşkanlığı'ndan ayrılırken gazetecilerin sorularını yanıtlayan Denktaş, bir gazetecinin, Papadopulos'un, ''Türk tarafı Annan planı dışında isteklerle karşımıza çıktı'' sözlerini anımsatması üzerine şunları söyledi 
     ''O öyle söyleyecek ben böyle söyleyeceğim. Masada konuştuğumuzdur, önemli. Bir saat gelecektir bunlar sıralanacaktır. Uyum sağlamadığımız bir şey varsa Türkiye, Yunanistan herhalde temas edecektir. Gerekirse Genel Sekreter devreye girecektir. Biz neyi niye nasıl istediğimizi söyleyeceğiz. Bir netice ortaya çıkacaktır. Bu ortaya çıkınca halkın referandumuna sunulacaktır. İşte halk o zaman kararını verecektir. Çok az zaman olduğu için ve halka 'her şey bitsin de sonra anlatalım, ne oldu' demenin haksızlık olacağını bildiğimiz içindir ki, her gün biz size neler olduğunu ve nerelere gittiğini söyleyeceğiz.'' Denktaş, her gün söylenenlerin bir yere yazılacağını, bunların hangilerinde anlaşma olduğunun belirleneceğini, anlaşma olmayan konularda Türkiye ve Yunanistan'ın, gerekirse BM Genel Sekreteri Kofi Annan'ın devreye gireceğini belirterek, ''Onlar da temizlendikten sonra plan hazır olmuş olacak ve referanduma sunulacak. Bu süre devam ederken halk bilinçlenmiş olacak ve biz de halka son günlerde ''şunları şunları istedik, düzelttik iyi oldu. Veyahut bu istediklerimizin hiçbirini alamadık, eski tehlikler vardır, karar sizindir' demek durumuna geleceğiz'' dedi. 
     Denktaş, bir soru üzerine, bugünkü Rum basınında, dün söylediklerine yönelik şikayetler, AB Komisyonunu'nun genişlemeden sorumlu üyesi Günter Verheugen'in söylediklerine çeşitli yorumlar ve Papadopulos'un, ''Türk önerilerinin Annan planı dışında'' olduğu yönündeki açıklamasıyla ilgili haberler bulunduğunu kaydetti. 
     Rum tarafında bir tartışma yaşandığına işaret eden Denktaş, ''Annan planı bu şekliyle veyahut tadilatıyla dahi olsa Annan planı kabul edilmeli mi, edilmemeli mi diye bir tartışma devam ediyor'' dedi. 
     Denktaş, Verheugen'in vereceğini söylediği teminatla ilgili bir soruya karşılık, ''Bu, Verheugen'in ötesinde hukuki meseledir, onu inceletmeye devam ediyoruz'' diye konuştu. 
     Bugünkü görüşmede, merkezi hükümetin geçici binalarının nerede olacağı konusu da gündeme gelecek. 
     Denktaş ve Papadopulos başkanlığındaki Türk ve Rum heyetlerinin görüşmesine, BM Genel Sekreteri adına, Kıbrıs Özel Temsilcisi Alvaro De Soto katılıyor. 
     
</TEXT>
</DOC>
