<DOC>
<DOCNO> 241951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko17.html </URL>
<DATE> 2004/05/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ağar Üretime, yatırıma dayalı özgün bir model ortaya konması gerekli 
</HEADLINE>
<TEXT>

     DYP Genel Başkanı Mehmet Ağar, Türkiye'nin üretime, yatırıma dayalı özgün bir modeli ortaya koyması gerektiğini söyledi. 
     Ağar, TOBB Genel Kurulu'nda yaptığı konuşmada, taksim edilmeye çalışılan sanal dünyanın dışında bir de gerçeklerin bulunduğunu kaydederek, işverenlerin, çalışanların, çalışacak iş bulamayanların, küçülen tarım ve hayvancılık kesiminin, sanayi ve ticari kesimin sıkıntaları bulunduğunu belirtti. 
     Alarm zilleri çalmasına rağmen kriz lafının edilmemesi istendiğini belirten Ağar, ''Laf etmekle sanki kriz gelmeyecek, şartlar olduğunda kriz gelir'' dedi. 
     Ağar, önemli olanın, iyi niyetle yapılan uyarıları, eleştirileri dikkate alarak, gerekli tedbirleri almak olduğunu vurguladı. Hükümete Türkiye'nin borçlarının nasıl ödeneceği sorulduğunda ''tek parti istikrarıyla'' cevabı alındığını, üretimin nasıl artırılacağı sorulduğunda da aynı cevabın alındığını kaydeden Ağar, artık bu cevabın doyurucu olmadığını söyledi. 
     En önemli sorunun iç ve dış borçlar olduğuna dikkati çeken Ağar, hükümetin iş başına geldiğinden bu yana borç miktarının 71 milyar dolardan fazla arttığını ve toplam borcun 247 milyar dolara ulaştığını belirtti. 
     Ağar, ''Bu artıştan sanayiciye, esnafa kaynak ayrıldı mı, ihracatçı desteklendi mi, işletme mi açıldı, çiftçilerin detlerine derman mı oldu Tüm bunların cevabı, kocaman bir hayır. Herkesin hissesine düşen, borç ödeme...'' diye konuştu. 
     DYP Genel Başkanı Mehmet Ağar, Türkiye'nin diğer önemli probleminin de işsizlik olduğunu belirterek, hükümetin de bunu muhalefet gibi en önemli sorun olarak dile getirdiğini, ancak aldıkları oylar karşısında bunların çözümlerini anlatarak, vatandaşı mutlu etmek zorunda olduğunu söyledi. 
     Türkiye'de yeni bir model geliştirilmeye çalışıldığını anlatan Ağar, kömür, yiyecek paketi dağıtılarak insanları avutma siyasetinin geliştirildiğini, ancak insanların kömür ve yiyeceklerini kendi alabilecek hale getirmesi gerektiğini kaydetti. 
     
     YOLSUZLUKLA MÜCADELE 
     Ağar, yolsuzlukla mücadele konusuna da değinerek, hükümetin bu konuda ne kadar tahsilat yaptığına dair herhangi bir bilgi bulunmadığını belirterek, zaman zaman kaynağı belirsiz dolar girişleri ve sınır ticaretinden gelecek paralara güvenildiğinin yetkili ağızlardan ifade edildiğini hatırlattı. 
     Serbest kur politikasına da değinen Ağar, serbest kur politikası içinde döviz kurunun gerçekçi bir yere gelmesinin doğru olacağını, ancak bu dengenin ne zaman ve ne şekilde ve hangi bedeller karşılığında olacağına verilen yanıt bulunmadığına dikkati çekti. 
     Vergi oranlarının çok yüksek olduğunu ve adeta ''Deli Dumrul metodu'' uygulandığını belirten Ağar, ekonomideki kayıtdışılığın kaldırılması yerine verenden daha fazla almak için devletin manivelalarının baskı unsuru olarak kullanıldığını kaydetti. 
     DYP Genel Başkanı Mehnmet Ağar, uygulanan IMF politikalarının sonuna gelindiğini hatırlatarak, burada Türkiye'nin kendi modelini kendi alternatifini ortaya koyması gerektiğini söyledi. 
     Hükümetin kamu ve özel sektör ile alternatif programını oluşturması gerektiğini dile getiren Ağar, ''Büyüme hedefine odaklı, yatırımda, üretimde, ihracatta iddialı hedeflerin olduğu programlar ortaya konmalı'' dedi. 
     AB ile ilişkelere de değinen Ağar, bu konudaki çalışmaların uzlaşı içinde sürdürüldüğünü belirterek, ancak Türkiye'nin belli milli direnç noktalarının da yok sayılamayacağını kaydetti. 
     Ağar, müteşebbisin, siyasetçinin ve bürokratın önünde düğme ilikler konumdan çıkarılarak, kendi emek ve başarıları karşısında düğme iliklenen müteşebbis konumuna getirilmesini arzuladıklarını da sözlerine ekledi. 
     
     MODERN ÇARŞI ESNAFININ MAĞDURİYETİ GİDERİLEMEDİ 
     Öte yandan, Devlet Bakanı Ali Babacan genel kuruldan ayrılırken, Modern Çarşı esnafından bir kaç kişi, sorunlarının hala çözüme kavuşturulmadığını belirterek, Babacan'dan yardım istedi. Babacan da konuyla ilgileneceği sözünü verdi. 
     
</TEXT>
</DOC>
