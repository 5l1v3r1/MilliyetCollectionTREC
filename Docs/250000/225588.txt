<DOC>
<DOCNO> 225588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur12.html </URL>
<DATE> 2004/03/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TEDAŞ ekiplerine tuzak Arıza ihbarına giden memurun bacağı koptu 
</HEADLINE>
<TEXT>

     Hatay'ın Erzin İlçesi'nde ''arıza'' ihbarıyla ekiplerle birlikte trafo binasına giren ve tuzak olarak hazırlanan patlayıcının üzerine basan TEDAŞ İşletme Müdürü'nün bacağı koparken, 2 görevli de çeşitli yerlerinden yaralandı. 
     Hatay Valisi Abdulkadir Sarı'dan alınan bilgiye göre, Başlamış Köyü yolu yakınlarındaki trafo binasında dün akşam bilinmeyen bir nedenle patlama meydana geldi. Trafoda görevli bekçiler, patlama sonrası arıza olduğu düşüncesiyle durumu ilgili yerlere bildirdiler. 
     Bir süre sonra olay yerine gelen TEDAŞ Erzin İşletme Müdürü Osman Temur ve ekipleri, incelemede bulunmak ve arızayı gidermek için trafo binasına girdi. Bu sırada Osman Temur'un, tuzak olarak hazırlanan C-4 patlayıcının üzerine basması sonucu bir bacağı koptu. Patlamada, görevliler Yusuf Sökmen ile Zeki Kalli de şarapnel parçalarıyla çeşitli yerlerinden yaralandı. 
     Görevliler tarafından trafo binasında yapılan araştırmada, ilk patlamanın da bomba haline dönüştürülen piknik tüpünden kaynaklandığı belirlendi. 
     Temur, Çukurova Üniversitesi Tıp Fakültesi Balcalı Hastanesi'ne kaldırıldı. 
     
     VALİ TERÖR ÖRGÜTÜ GERÇEKLEŞTİRDİ 

     Hatay Valisi Abdulkadir Sarı, Erzin İlçesi'nde dün akşam TEDAŞ çalışanı 3 kişinin yaralanmasıyla sonuçlanan patlamanın, terör örgütü tarafından gerçekleştirildiğini bildirdi. 
     Vali Sarı, yazılı açıklamasında, TEDAŞ'a ait trafonun, terör örgütü mensuplarınca patlayıcı maddeyle kullanılamaz hale getirildiğini belirterek, şunları kaydetti 
     ''İlçe genelinde elektriklerin kesilmesi üzerine görevliler trafoyu kontrole gitmişlerdir. Trafo binası içinde yapılan kontrol sırasında TEDAŞ Erzin İşletme Şefi Osman Temur, bubi tuzağına basması sonucu ağır, Dörtyol İşletme Şefi Yusuf Sökmen ve şoför Zeki Kalli ise hafif yaralanmıştır. Temur'un tedavisi, Çukurova Üniversitesi Tıp Fakültesi Balcalı Hastanesi, Dörtyol İşletme Şefi Yusuf Sökmen ve şoför Zeki Kalli'nin tedavileri ise Dörtyol Devlet Hastanesi'nde devam etmektedir. Yaralıların durumu iyi ve hayati tehlikeleri bulunmamaktadır.'' Bu arada, olay yerinde yapılan incelemede, trafo merkezindeki ilk patlamanın uzaktan kumandayla gerçekleştirildiği de bildirildi. 
     Patlama nedeniyle ilçeye bağlı Başlamış, Gökdere, Kızlarçayı, Kuyluk ve Yoncadüzü köylerinde elektrik verilemiyor. 
     
</TEXT>
</DOC>
