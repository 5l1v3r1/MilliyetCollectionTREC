<DOC>
<DOCNO> 200083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur27.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan CHP'li Topuz'a dava... 
</HEADLINE>
<TEXT>

     Başbakan Recep Tayyip Erdoğan, CHP Grup Başkanvekili Ali Topuz hakkında, ''Başbakan Erdoğan, İBDA-C'nin ilk yöneticilerinden biridir'' şeklindeki sözleri dolayısıyla 100 milyar liralık manevi tazminat davası açtı. 
     Erdoğan'ın avukatı Fatih Şahin, öğleden sonra Ankara Adliye Sarayı'na gelerek, dava dilekçesini hukuk tevzii bürosuna verdi. Dava, Ankara 20. Asliye Hukuk Mahkemesi'ne düştü. 
     Dava dilekçesinde, Ali Topuz'un asılsız iddialarının Başbakan Erdoğan'ın kişilik haklarına ağır saldırı içerdiği belirtilerek, yasal faiziyle birlikte Topuz'dan 100 milyar lira manevi tazminatın alınarak davacı Başbakan'a verilmesi talep edildi. 
     CHP Grup Başkanvekili Topuz, dün Parlamento'da düzenlediği basın toplantısında, Başbakan Recep Tayyip Erdoğan'a yönelik olarak, ''Başbakan ne kadar 'Değiştim' derse desin, değişmediği dönemde yaptıklarını hatırladığımızda benim de tüylerim diken diken oluyor. 'Hedefe ulaşmak için gerekirse papaz elbisesi bile giyerim' demişti. Türkiye böyle bir başbakanla yönetiliyor. Üstelik Başbakan İBDA-C'nin başlangıçtaki yöneticilerinden biridir'' şeklinde konuşmuştu. 
     Topuz, daha sonra bir açıklama yaparak yanlış anlaşıldığını ifade etmişti. 
     
</TEXT>
</DOC>
