<DOC>
<DOCNO> 242732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo24.html </URL>
<DATE> 2004/05/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Denizlisporlu Çağdaş, Galatasaray yolunda... 
</HEADLINE>
<TEXT>

     Denizlispor Transfer Komitesi Üyesi Osman Vural Yapıcı, Çağdaş'ı transfer etmek isteyen Galatasaray ile prensipte anlaştıklarını, bu futbolcuya karşılık kaleci Kingston ve Cihan ile artı 600 bin dolar istediklerini bildirdi. 
     Transfer Komitesi Üyesi Osman Vural Yapıcı, düzenlediği basın toplantısında, transfer çalışmalarıyla ilgili açıklamalarda bulundu. 
     Çağdaş konusunda Galatasaray ile görüşmelerin sürdüğünü ifade eden Yapıcı, ''Son görüşmede prensip anlaşmasına vardık. Bu futbolcuya karşı Kingston ve Cihan ile artı 600 bin dolar istedik. Galatasaray yöneticileri, Kingston'a 'evet' dedi. Cihan konusunda ise son kararı Hagi'nin vereceğini söylediler. Bu futbolcunun verilmemesi durumunda Kingston, artı 850 bin dolar istiyoruz'' diye konuştu. 
     Yapıcı, Özgür için Trabzonspor'un kulübe teklifte bulunduğunu, Fenerbahçe'nin de menajerler aracılığıyla bu futbolcuya talip olduğunu, Serhat'ı da Konyaspor'un istediğini, ancak bu futbolcuların gitmesine izin verilmeyeceğini söyledi. 
     Yapıcı, kaleci Süleyman'ın Denizlispor'dan ayrılmak istediğini kendilerine bildirdiğini, bu sezon Vestel Manisapor'da kiralık oynayan Bülent ve İbrahim'in takımda kalacağını, Mustafa Sert'i ise takasta kullanabileceklerini, sakatlığı nedeniyle bu sezon forma şansı bulamayan Phalinho'nun gönderildiğini kaydetti. 
     Yabancı kontenjanının tamamını kullanacaklarını da belirten Yapıcı, dış transferle ilgili şu açıklamayı yaptı 
     ''Belçika liginde oynayan bir santraforu almak istiyoruz. Bu olmazsa, Polonya liginde izlediğimiz bir başka santrafora yöneleceğiz. Çek Cumhuriyeti'nden izlediğimiz futbolcular da var. Bu isimlerle ilgilenen Trabzonspor, hocamız Giray Bulak'ın ricası üzerine çekildi. Ömer Rıza'nın Türk vatandaşı olması için başvurumuzu yaptık. Yeni sezona yetişirse, 3 yabancı oyuncu transfer edeceğiz.'' Yapıcı, İstanbulspor'dan Musa, Konyaspor'dan Altan, Gençlerbirliği'nden Veysel ve İzmirspor'dan Bilal ile görüştüklerini sözlerine ekledi. 

     
</TEXT>
</DOC>
