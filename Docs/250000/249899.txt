<DOC>
<DOCNO> 249899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun24.html </URL>
<DATE> 2004/06/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hollanda'dan rapor İslam, Türkiye'nin AB'ye girmesine engel değil 
</HEADLINE>
<TEXT>

     Hollanda hükümetinin Bilimsel Danışma Kurulu WRR , Türkiye'nin Müslüman bir ülke olmasının Avrupa Birliği üyeliğine engel oluşturamayacağını bildirdi. 
     Danışma Kurulu'nun, hükümetin isteği dışında, kendi girişimiyle yaptığı ''Avrupa Birliği, İslam ve Türkiye'' adını taşıyan araştırmasında, Türkiye'nin dini konumunun, Kopenhag Kriterleri içinde yer almamasına rağmen, son dönemlerde, özellikle kamuoylarındaki tartışmalarda bu noktanın öne çıkarıldığı belirtildi. 
     Bu gelişmenin 11 Eylül saldırılarından sonra etkili olmaya başladığına işaret edilen araştırmada, İslam'ın geniş bir yaşam biçimini kapsadığı, bu noktadan hareketle Batı'da, bütün Müslümanların aynı şekilde düşündüğü, radikal ya da radikal grup yanlısı oldukları, yaşamlarında her şeyi Kuran'ın belirlediği gibi yaptıkları şeklinde bir yargının hakim olduğu, oysa bunun gerçeği yansıtmadığı, din özgürlüğünün temel haklar içinde yer aldığı vurgulandı. 
     Araştırmada, İslam'ın geniş bir yaşam biçimini kapsamasına karşın, kişilerin bunu ülkeden ülkeye farklı olarak kendi yaşamlarına yansıttıkları, bu açıdan Türkiye'nin laik bir ülke olduğu da dikkate alındığında, dini uygulama açısından Türkiye'nin Hıristiyan Batı ülkeleri ile büyük benzerlikler gösterdiği kaydedildi. Araştırmada, Türkiye'de din özgürlüğünün İran ve Endonezya gibi ülkelerden çok farklı olduğu belirtildi ve ''Fransa'da nasıl din ve devlet kurumları birbirinden ayrıysa, Türkiye'de de o kadar ayrı tutuluyor'' denildi. 
     Leiden Üniversitesi'nden Profesör Dr. Eric Zürcher yönetiminde yapılan araştırmaya ilişkin bilgi veren Bilimsel Danışma Kurulu Başkanı Michiel Scheltema, Türkiye'nin Avrupa Birliği'ne üyelik için müzakere kararının Hollanda'nın dönem başkanlığ sırasında alınacağını anımsatarak, Hollanda'da yapılan tartışmalarda da, İslam dininin bu kararda etkili olduğunu saptadıklarını, bu nedenle tartışmaların tarafsız ve sağlıklı bir şekilde yapılabilmesine katkı amacıyla bu araştırmayı gerçekleştirdiklerini söyledi. 
     
     ÖNEMLİ REFORMLAR YAPILDI 
     Kopenhag Siyasi Kriterlerinde İslam dininine ilişkin bir koşul olmamasına rağmen, kamuoyunda Türkiye'nin bir İslam ülkesi olduğu öne sürülerek, bazı kesimlerce tartışmanın Türkiye'nin üyeliğine karşı haksız bir şekilde kullanıldığını belirten Scheltema, ''Danışma Kurulu olarak bu konuya açıklık getirmek istedik dedi'' ve Kopenhag Kriterlerinin, temel anayasal hakların, istikrarlı bir ekonominin, demokratik ve temel özgürlüklerin var olduğu bir ülke olma koşullarını içerdiğini anlattı. 
     Scheltema, 19. yüzyıldan günümüze kadar Türkiye'de önemli reformlar gerçekleştiğini ve bu reformların Avrupa'daki gelişimle bir parallellik gösterdiğini belirterek, bu bağlamda önemli ortak noktalar arasında, dini mahkemelerin Atatürk zamanında kaldırılmasının ve İsviçre'den Medeni Kanunun alınmasının gösterilebileceğini anlattı. 
     Devlet-din ilişkilerinin Avrupa Birliği içinde de, birbiriyle tamamen aynı düzeyde benzerlikler göstermediğini, örneğin İngiltere'de devlet başkanının aynı zamanda İngiliz kilisesinin de Anglican başkanı olduğunu hatırlatan Scheltema, Hollanda'da iktidardaki koalisyon hükümetinin büyük ortağı Hıristiyan Demokrat Parti'nin Hıristiyanlık temeline dayalı bir parti olduğunu, bu açıdan Hıristiyan Demokrat Parti ile Türkiye'deki AK Parti'nin konumunun aynı olduğunu belirtti. 
     Prof. Dr. Zürcher de, bir gazetecinin, ''Namus va kan davaları, kadın haklarında gerilik, Türkiye için bir engel teşkil etmiyor mu '' sorusu üzerine, bu konularda Türkiye'de önemli yasal önlemler alındığını, kamuoyunda şiddetin kınandığını ve meydana gelen namusa dayalı cinayetlerin de kırsal yörelerde ve daha çok doğuda ortaya çıktığını anlattı. 
     Zürcher, Türkiye'de artık bu tür olayların yaygın olmadığını, yalnızca bölgesel-kültürel bir olgu düzeyinde kaldığını ve bu tür olaylara karşı Türkiye'nin ceza yasalarında da Avrupa ölçülerini yakaladığını anlattı. 
     
</TEXT>
</DOC>
