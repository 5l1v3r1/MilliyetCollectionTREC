<DOC>
<DOCNO> 238948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/spor/axspo00.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört dörtlük hafta 
</HEADLINE>
<TEXT>


Sanıldığı gibi bir hafta daha sürmedi zirvedeki yüksek tansiyon. Ebedi dostların dörder gollü galibiyetleriyle fırtına dindi. Artık gözler aşağıya, dört takımın varolma mücadesine çevrildi 

TAMER BAĞLAN 


Galatasaray yenilgisiyle bir hafta erken biten şampiyonluk umudunun ardından, Türk futbolunun yeni yıldızlarından, A milli takım oyuncusu Gökdeniz "Gelecek sezon Galatasaray'ın 100. yılı. Onlarla iki tane maçımız var" cümlesiyle kızgınlığını farklı bir boyuta taşıyordu. Oysa, başta kaleci Aykut olmak üzere, sadece işlerini yapan ve sahadan başları dik ayrılan rakip meslekdaşlarına sitem etmeye hiç hakkı yoktu. Ne var ki, daha doğrusu ne yazık ki, profesyonel futbolumuzun geldiği son nokta bu. İddia taşımayan takımların kazanmak için mücadele vermesi yadırganır oldu... 
Diğer yanda ise, ezeli rekabetin bir asırlık geçmişini ve ebedi dostluğun anlamını bilenler, "Fenerbahçe Denizli'de yenilmezse, bu hafta şampiyon olur" diyebiliyordu. Sonuçta, ligde ilk altıya giren güçlü rakiplerinden 26 puan toplamayı başaran Fenerbahçe, bileğinin hakkıyla 15. kez mutlu sona ulaşıyordu. Sarı - Kanaryalar yeniden yapılandığı, gençleştiği, ilk devreyi zirveden 8 puan uzakta kapadığı ve belki de en sevdalısının bile hayal etmediği bir sezonda 3. yıldızla onurlanıyordu... 
Beşiktaş taraflı tarafsız bir çok kişinin yakıştırmalarının ötesindeki üçüncülükle ligi tamamlarken, zirvenin diğer galibi en az Fenerbahçe kadar Trabzonspor'du. Yönetim sorunlarına, teknik adam değişikliklerine ve zirvedeki rakiplerinden çok daha kısıtlı kadro ve maddi yapısına rağmen Bordo - Mavililer hem kupa şampiyonu hem de Şampiyonlar Ligi yolcusu olarak sezona damgasını vurdu... 
Zirvede işlem tamam, şimdi gözler kümede kalma mücadelesinde. Yılmaz Vural'la 11 haftada 24 puan toplayan Rizespor da, üç hafta üst üste aldığı yenilgilerle artık hesapların içinde. Hatta ikili, üçlü averaj hesaplarında diğer tüm rakiplerinin gerisinde. Bu nedenle tek hedefi üç puan son haftada, en büyük şansı ise, kader maçını herşeyden vazgeçmiş Beşiktaş'la oynayacak olması. 
Trabzonspor Ziya Doğan'la tavan yaparken, hemşehrisi Akçaabat Sebatspor da Mehmet Birinci'yle direndi bugüne kadar. İkinci devrede topladığı 25 puanla tam 12 takımı geride bıraktı. Yüzdü yüzdü, belki de alabileceği tek puanla bile kümede kalacak konuma geldi. Üstelik Bursaspor hariç, averaj hesaplarında da diğerlerine göre avantajlı. 
Her türlü zorluğa rağmen, mücadeleyi hiç bırakmayan İstanbulspor'un Üç Büyükler'den topladığı 10 puan varolma savaşındaki en önemli katığıydı. Bu, puandan öte Aykut Kocaman ve talebelerini vitrinde tutan ve sempati toplamalarını da sağlayan bir kazanımdı. Son hafta, Rizespor ve Sebatspor gibi onlar da kendi kaderlerini belirleyebilecek. Sahadan galibiyetle ayrılırlarsa, Bursaspor gibi rakiplerinden gelecek haberleri beklemeyecek... 

HAFTANIN PORTRESİ 
HOOİJDONK Fenerbahçe 
Sarı - Lacivertliler bilselerdi Hollandalı'nın bu kadar çabuk Fenerbahçe'nin içine işleyeceğini, mutlaka sezon başındaki karşılama törenine ayağının altına serilen kırmızı halıyı da eklerlerdi. Sahada 40 yıllık Fenerbahçeli gibi mücadele eden, 35 yaşından beklenilmeyen işler yapan, profesyonellik dersleri veren Pierre'e bu az bile gelirdi... Hooijdonk sadece futbolu ile değil, takım içinde üstlendiği rol ile de baş aktörlüğe terfi ettirildi. Denizli'de attığı golle rakibin erken teslim bayrağını çekmesini sağlaması ligde estirdiği fırtınadan sadece bir bukleydi. Kariyerinde ilk kez şampiyonluk sevinci yaşadı, hiç şüphesiz bu kupa ona çok yakıştı. 

HAFTANIN KARMASI 
Aykut G.Saray 
Tomas F.Bahçe 
Abdurrahman A.Sebat 
Johnson G.Antep 
Tayfun Konya 
Murat Özatak Adanaspor 
Tuncay F.Bahçe 
Necati G.Saray 
Musa Büyük İstanbulspor 
Hooijdonk F.Bahçe 
Serkan Samsunspor 

HAFTANIN TAKIMI 
FENERBAHÇE İstikrarlı çizgilerini şampiyonluk tacı ile süslediler, Denizli'de yaktıkları meşale ile taraftarlarını sokaklara döktüler. Sahanın bütününü kullanma konusundaki becerileri ve takım ruhuna olan bağlılıkları ile sonuca gittiler, futbollarıyla tribünlere keyif verdiler. Geceyi havai fişek gösterilerine dönüştürdüler. 

HAFTANIN HOCASI 
Christoph DAUM F.Bahçe Başarıya giden yolda kaza yaşamamak için oyuncularının üstündeki negatif enerjileri asgariye indirdi, takımını rotada tutmak için büyük çaba sarfetti. Denizlispor önündeki zafer onun bu konudaki ustalığının belgesiydi. Yakalanan şampiyonluk ise "dahi mi, deli mi" tartışmalarına son verecek en canlı örnekti. 

HAFTANIN HAKEMİ 
Metin AYDOĞAN Samsun-Ç.Rize Kritik 90 dakikanın en rahatlatıcı unsuruydu, çaldığı düdüklerde doğruluk payı tartışma götürmeksizin kabul gördü. Zaman zaman yardımcılarından beklediği desteği bulamasa da kendi adına hatasız bir maç yönetti. Sarı kartlarını yerinde çıkardı, tansiyonun artmasına izin vermedi, maç sonunda en çok tebrik edilendi. 

GOL KRALLIĞI Futbolcu Takım Maç Gol Zafer Biryol Konyaspor 32 25 Van Hooijdonk Fenerbahçe 33 23 Serkan Aykut Samsunspor 29 20 Tuncay Şanlı Fenerbahçe 30 19 Yunus Altun Elazığspor 26 16 S.Youla Gençlerbirliği 27 16 

GOL PASI Futbolcu Takım Maç Gol Pası İ.Yattara Trabzonspor 29 14 A.Yordanov İstanbulspor 31 12 Ali Tandoğan Gençlerbirliği 29 10 Van Hooijdonk Fenerbahçe 33 10 G.Karadeniz Trabzonspor 33 10 

ALTIN ELDİVEN Futbolcu Takım Maç Gol Serdar Kulbilge Bursaspor 23 21 Fevzi Tuncay Malatyaspor 23 27 İke Shorunmu Samsunspor 22 27 M.Petkovic Trabzonspor 27 29 Oğuz Dağlaroğlu İstanbulspor 25 30 

KART CEZALILARI 
Kırmızı Okan Koç Beşiktaş , Petre G.Saray 
Sarı Hakan Keleş, Baidoo Ankaragücü , İlie Beşiktaş , Özgür, Timuçin, Serhat Denizli , Şenol, Murat Hacıoğlu, Kaies Diyarbakır , Hacı Arif Elazığspor , Serkan Samsun 

HAFTANIN SONUÇLARI 
Denizlispor - Fenerbahçe 0 - 4 
Hooijdonk Dk.8 , Tuncay Dk.12 ve 90 3 , Ümit Dk.45 
Trabzonspor - Galatasaray 2 - 4 
Necati Dk.37 ve 52 , Suat Dk.45 , Erdinç Dk.69 , Murat Dk.73 , M.Yılmaz Dk.78 
Beşiktaş - Akçaabat Sebatspor 0 - 2 
Orhan Kaynak Dk.17 Pen. , Oktay Dk.45 
Diyarbakırspor - Bursaspor 0 - 3 
M.Gürsel Dk.1 , Okan Dk.56 , M.Al Dk.89 
Samsunspor - Çaykur Rizespor 1 - 2 
Saffet Dk.10 , Serkan Dk.33 ve 89 
İstanbulspor - Gençlerbirliği 3 - 0 
Yordanov Dk.9 , Uche Dk.39 , Boliç Dk.51 
Ankaragücü - Adanaspor 1 - 2 
Umut Dk.52 , Ali Asım Dk.71 , Murat Özatak Dk.85 
Elazığspor - Gaziantepspor 1 - 2 
Yunus Dk.15 , Johnson Dk.36 , Mehmet Kara Dk.56 
Malatyaspor - Konyaspor 1 - 3 
Tayfun Dk.9, 47 ve 51 , M.Öncan Dk.84 

HAFTANIN MAÇLARI 
CUMA 20.30 Fenerbahçe - Malatya, CUMARTESİ 17.00 Bursa - Samsun, Ç.Rize - Beşiktaş, Konya - İstanbulspor, A.Sebat - Ankaragücü, G.Antep - D.Bakır, Adana - Denizli, 19.00 G.Birliği - Trabzon, G.Saray - Elazığ 

ALKIŞ ALANLAR 
Neler kazandınız bir bilseniz 
Futbolda kazanmasan da, gönülleri kazanmalısın, yoksa aklanamazsın. Taraftarın gözünden kaçmaz kaçak dövüşmelerin, forma içinde kaybolan suretin. Mücadele etmeni bekler, alnından süzülen ter damlalarını görmek ister. Yoksa seni sahiplenmekte tereddüt eder. Trabzon'da ligde gün sayan Galatasaray'ın onca işgüzar iddiaların gölgesinde futbolun değerlerine gösterdiği sadakat, Samsun'da, Rize'ye karşı Karadeniz ittifakı yaftasına verilen en iyi cevap taraftarlarının gönüllerini okşamıştır. Şaibe, şike dedikoduları arasında boğulma tehlikesi yaşayan ligimize de can simiti gibi gelmiştir. Unutmamak gerekir ki kazanmak üç puanla sınırlı değildir. 

KARA TAHTA 
Şenol'un seçim yapma vakti 
Kaleciliğinle gündemde olmak yerine, davranışlarınla konuşulmayı tercih ettin. Geçmişte Jardel'e yumruk attın, kale direkleri üstünde akrobatlık yaptın, rakip taraftarlarla ağız dalaşına girdin, sivri açıklamalara giriştin. Trabzon'daki olaylarda da ön plandaydın, daha ayı dolmadan Diyarbakır - Bursa önünde yine sahnedeydin. Eski takımın karşısında yediğin goller komikti, bu kez onlar için oynadığın tribünler bile seni protesto etti. Alışık olduğun bir davranıştı, çünkü daha önce de Bursaspor'da artan tepkiler karşısında futbolu bırakmak istemiştin. Farkında mısın kırdığın yumurta kırkı geçti. Şimdi şapkayı önüne alıp, düşünme vakti. 

HAFTANIN SÖZÜ 
Fenerbahçe hak etti. Beşiktaş'ı, bizi yendi. Trabzon'u da iki kere yendi. Bu şampiyonluk onlara helal olsun. 
ERGUN GÜRSOY 


</TEXT>
</DOC>
