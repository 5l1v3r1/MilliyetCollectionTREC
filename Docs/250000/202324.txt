<DOC>
<DOCNO> 202324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur29.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'li avukat, Saddam'ı savunmak için başvurdu 
</HEADLINE>
<TEXT>

     İzmir Barosu'na kayıtlı Avukat Atınç Gültekin, Irak'ın devrik lideri Saddam Hüseyin'i savunmak için Irak Büyükelçiliği'ne başvurdu. 
     Gültekin, Irak'ın Ankara Büyükelçiliği'ne gönderdiği başvuru dilekçesinde, Saddam Hüseyin'in yakalanmasının, uluslararası hukukun uygulayıcılarını, dünyanın tanık olacağı yeni bir sınavla karşı karşıya getirdiğini, konuyla ilgili gelişmeleri yakından takip ettiğini belirtti. 
     ABD'nin, Saddam Hüseyin'in yargılanması aşamasında başrol oynamak istediğini öne süren Gültekin, dilekçesinde şu görüşlere yer verdi 
     ''En ufak ayrıntıları dahi aylar öncesinden planlayan ve hareket tarzını belirleyen ABD, yine işgalci zihniyetle uluslararası hukuk kurallarının üstüne çıkma niyetinde ve Saddam'ı güç gösterisi yapma hedefine araç olarak kullanıp yargılamak istemektedir. Başaktör Saddam Hüseyin'i derhal Irak mahkemelerine teslim etmeli, Saddam Hüseyin Irak'ta yargılanmalıdır.'' Dilekçesinde, Abdullah Öcalan'ın yakalanması ve akabinde yargılanması aşamasında Avrupa ve ABD'nin Türkiye'nin adil yargılama yapıp yapmayacağı tartışması başlattığına dikkat çeken Avukat Atınç Gültekin, şöyle devam etti 
     ''Tarih ABD'nin kontrolündeki Birleşmiş Milletler'i aynı sınavla karşı karşıya getirerek tekerrür etmiştir. ABD'nin bu süreçte izleyeceği hukuki politikayla ilgili son kararı kamuoyu verecektir. Tüm bu gelişmeler doğrultusunda yakalanan Saddam Hüseyin'in insan hakları çerçevesinde suçu işlediği kendi ülkesi olan Irak'ta siyasal baskılardan uzak uluslararası hukuka uygun bir şekilde Irak mahkemelerinde yargılanmasının takipçisi olmak amacıyla Saddam Hüseyin'i davada temsil etme talebinde bulunuyorum.'' 
     
</TEXT>
</DOC>
