<DOC>
<DOCNO> 203659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun07.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın hücresinde Bush'un resmi asılı... 
</HEADLINE>
<TEXT>

     Saddam Hüseyin'in tutulduğu hücrenin duvarında, yakalanması için bizzat emir veren ABD Başkanı George Bush'un resminin asılı olduğu ortaya çıktı. 
     Bu açıklama, Irak'taki en yüksek Amerikalı sivil yönetici Paul Bremer tarafından yapıldı. CBS televizyonunun ''60 Dakika'' programında konuşan Bremer'a göre, Saddam günlerini Bush'un resmine bakarak geçiriyor. 
     Bremer, ''Saddam yakalandığında fiziksel bakımdan iyi durumdaydı. Ancak zihinsel olarak kaderine razı olmuş bir görüntü sergiliyordu'' diye konuştu. 
     Saddam'ı kaldığı hücrede ziyaret eden Bremer, ''Bana tüm umudunu yitirmiş biri gibi baktı. Bunu gözlerinden okuyabilirdiniz. Yorgun görünüyordu ama bundan da önemlisi teslimiyetini fark etmemek imkansızdı'' dedi. 
     Bremer, ''Saddam'ın Amerikan makamlarıyla işbirliğine yanaşmadığını'' kaydetti. 
     
     SADDAM'IN YARGILANMASI 
     Öte yandan, Newsweek dergisine bilgi veren Amerikalı yetkililer, ''Saddam Hüseyin'in yargılanmasına, yeni hükümet kurulmadan başlanmayacağını'' söylediler. Yeni hükümetin en erken gelecek yaz aylarında kurulabileceği bildiriliyor. 
     Aynı kaynaklara göre, Saddam'ın yargılanması bir Irak mahkemesinde olacak, ancak duruşmaları uluslararası gözlemciler izleyebilecek. 
     Newsweek'e konuşan yetkililer, ''Daha önce ortaya atıldığı şekilde uluslararası bir mahkeme kurulmasının söz konusu olmadığını'' ifade ettiler. 
     
     SORGU NE KADAR KAPSAMLI OLACAK 
     Bu arada, Saddam'ın sorgusunun sınırlarının nereye kadar uzanacağı Amerikalı yetkilileri en fazla düşündüren hususların başında geliyor. Sorgulamacılar, Saddam'ın, Fransa, Rusya, Almanya ve ABD hükümetleriyle ilişkilerini gün ışığına çıkarmaya hakları olup olmadığını araştırıyor. Saddam'ın avukatlığını üstlenecek kişilerin, ''bu ilişkilerin ve kurulan bağların ortaya çıkartılmasının Saddam'ın savunması açısından hayati önem taşıdığını'' belirtiyorlar. 
     
     JACQUES VERGES 
     Bu arada, Saddam Hüseyin'in avukatlığını üstlenmesi için ''tartışmalı kişilerin avukatı'' Fransız Jacques Verges'nin adı yine ön plana çıktı. Savunduğu kişiler arasında Nazi savaş suçlusu Klaus Barbie'den terörist ''Çakal Carlos''a kadar pek çok kişi bulunan Verges'e son olarak, eski Irak Başbakan Yardımcısı Tarık Aziz'i savunması teklif edilmişti. 
     Verges, Newsweek'e yaptığı açıklamada, ''Saddam'ın elindeki silahları batılı hükümetler sattı. Onu İran ile savaşa tutuşmaya batılı hükümetler teşvik etti. Bu ülkelerin Irak'ta diplomatik temsilcilikleri vardı ve kör değildiler, olup biteni görüyorlardı'' diye konuştu. 
     Verges, Saddam'ın savunmasının şöyle olması gerektiğini de sözlerine ekledi 
     ''Şimdi bana parya muamelesi yapıyorsunuz ama unutmayın ki bir zamanlar benim dostumdunuz. Ne yaptıysak beraber yaptık. Tetiği ben çektim ama bana silahı veren sizdiniz. Hatta kime ateş edeceğimi bile siz gösterdiniz.'' 
     
     SAVAŞ ESİRİ Mİ 
     Öte yandan, Saddam Hüseyin'e savaş esiri statüsü tanınıp tanınmayacağı, Amerikalı yetkililer arasında tartışma konusu oldu. 
     ABD Savunma Bakanı Donald Rumsfeld, ''Hukuki açıdan öyle olmasa da Saddam'a savaş esirlerine tanınan hakların tanınabileceğini'' söyledi. Rumsfeld, ''Konunun hukukçular tarafından incelenmekte olduğunu'' sözlerine ekledi. 
     
</TEXT>
</DOC>
