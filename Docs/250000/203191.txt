<DOC>
<DOCNO> 203191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun37.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rafsancani "ABD de Saddam'ın işlediği suçlardan yargılanmalı" 
</HEADLINE>
<TEXT>

     Eski İran Cumhurbaşkanı Ali Ekber Haşimi Rafsancani, İran'ın Nükleer Silahların Yayılmasını Önleme Anlaşması'nın NPT ek protokolünü imzaladığını, ''şimdi topun diğerlerinde olduğunu'' söyledi. 
     Halen Anayasayı Koruyucular Konseyi Başkanı olan Rafsancani, Tahran Üniversitesi'nde cuma namazında verdiği hutbede, ''İran'ın nükleer programına taraf olan kimseler, ek protokolün imzalanmasını kötüye kullanmaya, bu konuda hile yapmaya, şantaja başvurmaya ya da gözdağı vermeye çalışırsa kendileri kaybeder. Bulanık suda balık avlamaya çalışırlarsa hiçbir şey elde edemezler'' dedi. 
     İran'ın, ek protokolün içeride bazı anayasal süreçlerden geçmesi için zamana ihtiyacı olduğunu söyleyen Rafsancani, şunları söyledi 
     ''İran İslam Cumhuriyeti üzerine düşeni yaptı, şimdi top diğerlerinde. Umarım diğerleri, İran'ın nükleer enerji planları konusunda üzerine düşen sorumlulukları yerine getirir. İran'ın ek protokolü imzalaması, Tahran'ı nükleer silah elde etmeye çalışmakla suçlayanların planlarını boşa çıkardı ve İran'ın nükleer enerji programını şeffaflaştırmaya çalıştığını gösterdi.'' 
     
     ''ABD YARGILANMALI'' 
     Rafsancani, ayrıca ABD'nin geçmişte Saddam Hüseyin rejimine destek verdiği için yargılanması gerektiğini söyleyerek, ''Saddam Hüseyin'in Amerikalılar tarafından cezalandırılmasını istemiyoruz, çünkü ABD'nin kendisi, Saddam'ın işlediği suçlardan yargılanmalıdır. Baas rejiminin Müslümanlara ve Şiilere karşı savaşının başladığı ilk günden itibaren ABD, İngiltere ve diğer zalim güçler Saddam Hüseyin'e yardıma koştular'' dedi. 
     İran ile Irak arasında 1980-1988 yıllarındaki savaşa atıfta bulunan Rafsancani, ''Onlar, Saddam tarafından işlenen bütün suçlara ortaklık yapmıştır. İran'a karşı onların desteğiyle savaş başladığında ve Saddam Hüseyin'in İran ordusuna karşı dayanamayacağını gördüklerinde savaşa dahil oldular, petrol platformlarımıza, gemilerimize ve uçaklarımıza saldırdılar'' diye konuştu. 
     Saddam'ın, 1988 yılında Halepçe'ye kimyasal silahlarla saldırarak 5 bin kadar Kürdün ölümüne sebep olduğu için savaş suçlusu olarak damgalandığını söyleyen Rafsancani, ''Ancak ilk etapta Saddam Hüseyin'e bu kimyasal silahları kimin sağladığını sormalıyız'' dedi. 
     ''ABD'nin, yarattığı ve güçlendirdiği kendi yasadışı çocukları Taliban, El Kaide terör örgütü ve Saddam'ın Baasçılarını yok etmek için Ortadoğu ve Basra Körfezi'nde bulunduğunu'' söyleyen Rafsancani, ''Saddam gibi suçluların Amerikan yönetimi tarafından cezalandırılmasını görmekten tatmin olmayız, ancak bu tür suçluların Allah'ın iradesiyle cezalandırılmasından memnun oluruz. Amerikalılar bir gün Allah'ın güçlü elinin onların boğazına sarılacağını bilmelidir'' ifadesini kullandı. 
     İranlı yetkililer, Saddam'ın yakalanmasından memnun olduklarını söylemiş ve Saddam'a karşı uluslararası bir mahkemede dava açmaya hazırlandıklarını açıklamıştı. 
     
</TEXT>
</DOC>
