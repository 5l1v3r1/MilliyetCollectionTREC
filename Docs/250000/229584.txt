<DOC>
<DOCNO> 229584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun51.html </URL>
<DATE> 2004/04/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Irak'ta bugün 13 kişi kaçırıldı 
</HEADLINE>
<TEXT>

     Irak'ta bir gün içinde 13 kişi kaçırıldı. 
     Sabah saatlerinde silahlı bir grubun bir kilise için Irak'ta görev yapan 8 Güney Koreliyi tutsak aldığı, ancak daha sonra birini serbest bıraktığı bildirildi. 
     Daha sonra güneydeki Nasıriye kentinde 5 Nisan'dan beri kayıp olduğu bilinen İngiliz müteahhit Gary Teeley'nin kaçırıldığı duyuruldu. 
     ''Mücahitler Tugayı'' adlı bir örgüt ise kaçırdığı 3 Japon sivili, Japon askerlerinin üç gün içinde Irak'tan çekilmemesi durumunda canlı gömeceği tehdidinde bulundu. Bu tehdide rağmen Japonya, askerlerini çekmeyeceğini açıkladı. 
     Ardından biri Kudüslü diğeri İsrail vatandaşı olduğu belirtilen 2 kişinin kaçırıldığı bildirildi. 
     İsrail basın yayın organları, bu kişilerden birinin uluslararası yardım kuruluşunda çalışan 30 yaşındaki Nabil Razuk adlı İsrail vatandaşı, diğerinin Kudüs'te ikamet eden 33 yaşındaki Ahmed Yasin Tikati adlı bir Arap olduğunu duyurdu. 
     Öte yandan, Irak'ta şiddetin artması üzerine Alman insani yardım örgütlerinin bu ülkeden çekilmeyi düşündüğü kaydedildi. 
     
</TEXT>
</DOC>
