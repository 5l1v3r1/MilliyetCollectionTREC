<DOC>
<DOCNO> 202685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun13.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar'a seks alemi düzenleyen Çinliler'e müebbet hapis 
</HEADLINE>
<TEXT>

     Çin'in güneyindeki Zhuai Cuhay şehrinde yüzlerce Japon turiste seks alemi düzenleyen 2 kişiye ömür boyu hapis cezası verildi. 
     Zhuhai Orta Halk Mahkemesi, olayla ilgili 12 kişiyi de 15 yıla varan hapis cezalarına çarptırdı. Ömür boyu hapis cezaları alanların, otelin genel müdür yardımcısı Yi Şiang ve Ming Cu adlı kişi olduğu bildirildi. Otelin satış müdürü Liu Liu Şüecing 15 yıl hapis cezasına çarptırıldı. 
     Çinli yetkililer, 16-18 Eylül günleri 400 Japon erkek turistin Zhuhai Uluslararası Konferans Merkezi Oteli'nde 500 Çinli kızla seks alemi yaptığını açıklamışlardı. 
     Japon ordularının 1931'de Çin'in kuzeydoğusuna saldırmasının yıldönümüne de rastlayan bu olay, Çinliler arasında sert tepkiye yol açtı. Çinliler, bu saldırıyı Japon istilasının ve İkinci Dünya Savaşı'nın başlangıcı olarak kabul ediyor. 
     Yeni Çin Haber Ajansı, Çin polis makamlarının, seks aleminin düzenleyicisi oldukları sanılan 3 Japon vatandaşının yakalanması için İnterpol'e başvuruda bulunduğunu bildirdi. 
     Çin Dışişleri Bakanlığı yetkilileri de bu kişilerin yakalanmasına yardım edilmesi için Japon makamları nezdinde girişimde bulundu. 
     
</TEXT>
</DOC>
