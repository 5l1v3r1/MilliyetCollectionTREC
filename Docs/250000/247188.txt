<DOC>
<DOCNO> 247188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo19.html </URL>
<DATE> 2004/06/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Trabzonspor'da Somers ve D'Haene kampa çağırılıyor 
</HEADLINE>
<TEXT>

     Yeni sezon öncesi hazırlık çalışmalarına 15 Haziran'da Gerede'de başlayacak olan Trabzonspor'da, daha önce gönderileceği açıklanan yabancı oyunculardan Somers ve D'Haene'nin büyük olasılıkla kampa çağrılacağı bildirildi. 
     Kulüp Futbol Şube Sorumlusu Süleyman Atal, AA muhabirine yaptığı açıklamada, Belçikalı oyuncular konusunda şu ana dek hiçbir kulüple anlaşılmadığını belirterek, ''Bu futbolcuların bonservisi bizde ve bizim oyuncularımız. Anlaşılma olmadığı takdirde yeni sezon öncesi kampa futbolcuları çağıracağız'' dedi. 
     Atal, yüksek bonservis fiyatları nedeniyle transfer gerçekleştirmenin zor olduğunu ve bu nedenle fazla oyuncu transferi düşünmediklerini dile getirerek, ''Transfer durumuna göre bu oyuncuların durumu iyice netleşecek. Şu anki düşüncemiz kampa çağrılması yönünde'' diye konuştu. 
     Öte yandan Trabzonspor, yeni sezonda İstanbul Giyim Sanayi İGS ile sponsorluk anlaşması yaptı. Bordo-mavililerin A Takımı ve PAF Takımı yeni sezonda İGS'den giyinecek. 
     
</TEXT>
</DOC>
