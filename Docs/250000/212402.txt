<DOC>
<DOCNO> 212402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sonspo03.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da kupa geliri futbolculara... 
</HEADLINE>
<TEXT>

     Konyaspor Kulübü Başkanı Mehmet Köseoğlu, Türkiye Kupası'nı almaları durumunda kupadan sağlanan tüm geliri, futbolcular ve teknik heyete prim olarak dağıtacaklarını söyledi. 
     Mehmet Köseoğlu, Türkiye Kupası çeyrek finalinde Trabzonspor ile eşleşmelerinin kendileri için çok önemli olmadığını, çünkü hedeflerinin kupayı kaldırmak olduğunu bildirdi. 
     Amaçlarının bu yıl UEFA Kupası'nda oynamak olduğunu dile getiren Köseoğlu, bu nedenle Türkiye Kupası'nda yapacakları 3 maçı da kazanmak için ellerinden geleni yapacaklarını kaydetti. 
     Futbolcular ve teknik heyetle düzenledikleri toplantıda, takımın yönetime Türkiye Kupası'nı Konya'ya getireceklerine dair söz verdiğini belirten Köseoğlu, şunları söyledi 
     ''Trabzonspor kolay takım değil. Ancak biz de hem Trabzon'da hem de Bursa'da oynadığımız futbolla gücümüzü ortaya koyduk. Trabzonspor, Birinci Süper Lig'de kendi sahasında bize 3-0 yenildiği için daha hırslı olacak ve tüm gücüyle saldıracak. Sahada dengeli oynayan, taktiğini iyi uygulayan takım kazanacaktır.'' Köseoğlu, Konyalılar'ın futbolda yıllardır başarıya hasret olduğunu vurgulayarak, ''Bu hasrete son vermek için kupayı alacağız. Futbolcuların verdiği söze karşılık, Türkiye Kupası'nı almamız durumunda tüm geliri futbolcular ve teknik heyete prim olarak dağıtacağız'' diye konuştu. 
     
</TEXT>
</DOC>
