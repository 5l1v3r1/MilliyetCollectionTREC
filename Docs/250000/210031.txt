<DOC>
<DOCNO> 210031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/siyaset/siy03.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Hanım'dan ikizlere ipek eşarp 
</HEADLINE>
<TEXT>

   Başbakan Erdoğan'ın eşi Emine Erdoğan, Amerika'yı ziyaretlerinde, Başkan Bush'un ikiz kızlarına ipek eşarp hediye edecek 
   ELÇİN ERGÜN Ankara 

   
   Başbakan Recep Tayyip Erdoğan'ın pazar günü başlayacak ve 8 gün sürecek ABD gezisi için hazırlıklar sürüyor. Başbakan ve eşi Emine Erdoğan'ın gezi sırasında ABD Başkanı Bush ve eşi Laura Bush'a götüreceği hediyeler de belirlendi. Erdoğan çifti, hediye seçerken ABD yetkililerinin bedeli 250 dolardan fazla olan hediyeleri kabul etmeme kuralına özen gösterdi. 
   Erdoğan'ın Başkan Bush'a ipek bir kravat götüreceği, Emine Erdoğan'ın da Laura Bush'a Osmanlı motifleri taşıyan gülabdanın yanı sıra gümüş bir duvar aynası hediye edeceği belirtildi. Emine Erdoğan, Bush'un kızları Barbara ve Jenna'ya da Türk ebru desenlerini taşıyan ipek birer eşarp götürecek. Emine Erdoğan, Vakko'dan alınacak eşarpları Beyaz Saray'da kendisi onuruna verilecek çay partisinde armağan edecek. 
   57. hükümet döneminde ABD'yi ziyaret eden dönemin Başbakanı Bülent Ecevit de Bush'a Kültür Bakanlığı'nın hazırladığı Kuranıkerim'i hediye etmişti. Eşi Rahşan Ecevit de Laura Bush'a Osmanlı mutfağını tanıtan bir yemek kitabı götürmüştü. Tansu Çiller de Başbakanlığı döneminde ziyaret ettiği ABD'de dönemin Başkanı Bill Clinton'a kravat hediye etmişti. 
   
   
   
   
</TEXT>
</DOC>
