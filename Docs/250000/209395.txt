<DOC>
<DOCNO> 209395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/spor/spo15.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Rüştü şokta    İSPANYA'DA kötü günler geçiren Rüştü Reçber dün büyük bir sürprizle karşılaştı. Hafta içinde ağır gribe yakalanan ve Atletic Bilbao maçının kadrosundan çıkarılan Valdes'in yerine forma bekleyen Rüştü, Teknik Direktör Frank Rijkaard'ın üçüncü kaleci Albert Jorquera'ya ilk on birde forma vermesiyle hayal kırıklığı yaşadı. 
   
   Doğan gitti Lav geldi    MALATYASPOR'DAN istifa etmesinin ardından Konyaspor'un başına geçen Ziya Doğan, yönetimle ters düşerek, hiçbir resmi maçta takımın başında yer alamadan görevinden ayrıldı. Doğan, "Transferi teknik direktör yapar. Ancak Konya'da bunun aksi tavırlar gördüm" dedi. Konyaspor yönetimi, Tevfik Lav ile 1.5 yıllık sözleşme imzaladı. 
   
   Nihat - Tayfun karşı karşıya    İTALYA Ligi'nde Emre'nin forma giydiği Inter, bugün Empoli'yi ağırlayacak. Maç San Siro Stadı'nda TSİ 16.00'da başlayacak. Emre, "Her maçı kazanmalıyız" dedi. İspanya Ligi'nde de Nihat'lı Real Sociedad, bugün Tayfun'un takımı Espanyol'u konuk edecek. TSİ 18.00'de başlayacak karşılaşma, CINE 5'ten naklen yayınlanacak. 
   
   Blackburn berabere    İNGİLTERE'DE forma giyen Tugay'ın takımı Blackburn Rovers deplasmanda Manchester City ile 1 - 1 berabere kaldı. Milli oyuncumuzun 90 dakika oynadığı maçta ev sahibinin 54'te Anelka ile bulduğu gole Blackburn 3 dakika sonra Flitcroft ile cevap verdi. Lider Manchester United ise lig sonuncusu Wolverhampton'a deplasmanda 1 - 0 mağlup oldu. Ev sahibinin golünü Miller kaydetti. 
   
   Üsküdar tur atladı    HENTBOLDA Bayanlar Kupa Galipleri Kupası 3. tur rövanş maçında Üsküdar Belediyesi, Ukrayna'nın Spartak Kiev takımını 30 - 27 mağlup ederek çeyrek finale yükseldi. Ukrayna'da yapılan ilk maç da 26 - 22 temsilcimizin galibiyetiyle sona ermişti. 
   
   
</TEXT>
</DOC>
