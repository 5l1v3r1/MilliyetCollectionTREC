<DOC>
<DOCNO> 235100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/siyaset/siy04.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözlerinizi tutun 
</HEADLINE>
<TEXT>


Kıbrıs'taki durumu değerlendiren MGK, AB ve ABD'den, Kuzey'e kısıtlamaların kaldırılmasını, AKP hükümetiyle Denktaş'tan gerilimi sona erdirmelerini istedi 

ANKARA Milliyet 


Kıbrıs'ta 24 Nisan'da gerçekleştirilen referandumdan sonra ortaya çıkan tabloyu değerlendiren Milli Güvenlik Kurulu MGK , KKTC'ye uygulanan izolasyonun gevşetileceği yönünde AB ve ABD'den gelen sözlerin tutulmasını istedi. Cumhurbaşkanı Ahmet Necdet Sezer ve askerler, referandum sürecinde hükümetle KKTC Cumhurbaşkanı Rauf Denktaş arasında ortaya çıkan gerilimin sona erdirilmesi gerektiğini konusunda da uyarılarda bulundu. 
Sezer başkanlığındaki toplantıda, Annan Planı'na olumsuz yanıt veren Rumlar'ın 1 Mayıs'ta AB'ye girecek olmasına karşılık, olumlu yanıt veren Kıbrıs Türk tarafının dışarıda bırakılmasının "adaletsiz bir durum yarattığı" tespiti yapıldı. Toplantının ardından yayımlanan bildiride şöyle denildi "Referandumda, Türkiye'nin ve Kıbrıs Türk halkının, çözüm yönünde ortaya koyduğu iradenin, uluslararası kuruluşlar ve devletler tarafından dikkate alınmasının ve referandum öncesi böyle bir sonucun çıkması durumunda 'KKTC'ye uygulanan kısıtlamaların kaldırılması siyasi, ekonomik ve sosyal içerikli bazı iyileştirilmelerin yapılmasına' yönelik vaatlerin yerine getirilmesinin gerekliliği dile getirilmiştir." Bildiride, Rauf Denktaş ile Türk hükümeti arasındaki gerilimin sona erdirilmesi de istendi. 



</TEXT>
</DOC>
