<DOC>
<DOCNO> 200740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/guncel/gun03.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tabela yoksa fidan da yok 
</HEADLINE>
<TEXT>

   Burgazada'yı ağaçlandırma çalışmalarında 'bağışta bulunanlar için tabela konulmaması' kararı çıkınca fidan yardımı yapılmadı 
      BURCUM DEVREZ İstanbul 
   
   Burgazada'da, 6 Ekim'de çıkan yangında kül olan 40 hektarlık orman alanının ağaçlandırılması için fidan yardımında bulunan olmadı. İstanbul Orman Bölge Müdürlüğü, bu durumu "bağışta bulunanlar için tabela konulmaması" yönünde ilk kararı almalarına bağladı. 
   Orman Bölge Müdürlüğü, yangının ardından ağaçlandırma çalışmaları için kamu kurum ve kuruluşlarıyla sivil toplum örgütlerinin yanı sıra, daha önce bu tür etkinliklere katılanlara, fidan yardımlarına açık olduklarını bildirdi. Çağrıda, bağışta bulunanlar için tabela asılmayacağı ve tören düzenlenmeyeceğine dair ilke kararı alındığı da kaydedildi. Aradan iki ay geçmesine karşın fidan yardımı yapan olmadı. 
   
   Sadece plaket verilecekti 
   İstanbul Orman Bölge Müdürü Faruk Çebi, "Adadaki ağaçlandırma çalışması için ilke kararları aldık. Nakit yerine fidan yardımlarının kabul edileceği, fidanların bizim belirlediğimiz tür ve boyda olacağı, ekiplerimiz denetiminde dikileceği gibi kararlardı" dedi. Fidan yardımında bulunanlara sadece plaket verileceğini duyurduklarını kaydeden Çebi sözlerini şöyle sürdürdü "Çünkü orası hassas bir koru. Dikilen fidanın sağlıklı olması gerekiyordu. Öyle zannediyorum ki tabela konulmamasına izin vermediğimiz için şu ana kadar fidan dikimi konusunda bir yardım alamadık. O ormana asla tabela astırmayız. Orasının tabela çöplüğüne dönmesine izin vermeyiz." 
   Yardım olmamasına rağmen, çalışmaların aksamadan devam ettiğini belirten Çebi, 40 hektarlık alanın yüzde 95'ine dikim yapıldığını, Orman Bakanı Osman Pepe'nin 15 Aralık'ta son fidanı dikeceğini söyledi. 
   Çebi, "Burgazada'yı ağaçlandırırken, ağaç müzesi gibi, toprağına uygun her çeşit ağacın yetişebileceği karışık bir orman görüntüsü vermeye çalışıyoruz. Kızılçam, fıstık çamı ve sedir ağaçları yer alacak" dedi. 
   
   
   
   
   
</TEXT>
</DOC>
