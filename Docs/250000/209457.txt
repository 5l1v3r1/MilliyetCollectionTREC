<DOC>
<DOCNO> 209457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/soneko07.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudilerine ödemeler sürüyor 
</HEADLINE>
<TEXT>

     Kapatılan İmar Bankası mudilerine Ziraat Bankası şubelerinden yapılan ödemeler devam ediyor. 
     Mudilerden kimlik numarasının son rakamı 5,6,7,8, 9 ve 4,5,6 ile bitenlere daha önce belirlenen Ziraat Bankası şubelerinden ödemeleri bugün yapılıyor. 
     Sabah saat 8.00'den itibaren ödemelerin yapıldığı şubelerin önüne gelen mudilerin, isimleri Banka güvenlik görevlileri tarafından listeleniyor. Listelerden sırası gelen mudiler gruplar halinde şubelerin içine alınıyor. 
     Hafta sonu olması ve ödemelerin 21 Ocak Çarşamba gününe kadar devam etmesi nedeniyle, şubelerin önünde uzun kuyruklar görülmezken, mudilerin büyük çoğunluğunun parasını nakit olarak çekmek istemeleri dikkati çekiyor. 
     
     ÖDEME YAPILAN ŞUBELER 
     Öte yandan yarınki ödemelerde kimlik numarasının son rakamı 7, 8, 9 olan mudilerin paralarını alabilecekleri Ziraat Bankası şubeleri şunlar 
     ''Afyon, Aksaray İstanbul, Ataköy İstanbul, Bağlarbaşı İstanbul, Bahariye İstanbul, Barajyolu Adana, Caddebostan İstanbul, Ereğli Zonguldak, Göztepe İstanbul, Kahramanmaraş, Karşıyaka Gaziantep, Kiçikapı Kayseri, Kızıltoprak İstanbul, Kütahya, Manavgat Antalya, Marmaris Muğla, Sinanoba İstanbul, Suadiye İstanbul, Taksim İstanbul, Yenibosna İstanbul, Yeşilköy İstanbul'' Bu arada kimlik numarasının son rakamı 4 ve 5 olanlara yarın, 6-7 olanlara 20 Ocak Salı, 8-9 olanlara 21 Ocak Çarşamba günü ödemeleri 124 Ziraat Bankası şubesinden yapılabilecek. 
     
</TEXT>
</DOC>
