<DOC>
<DOCNO> 244576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonyas12.html </URL>
<DATE> 2004/06/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sigara içen ebeveynle yaşamak bir çocuk için yılda 150 sigara demek 
</HEADLINE>
<TEXT>

     Marmara Üniversitesi M.Ü Tıp Fakültesi Öğretim Üyesi Prof. Dr. Elif Dağlı, sigara içen ebeveynle yaşamanın bir çocuk için yılda 30 ila 150 sigara içmeye bedel olduğunu bildirdi. 
     Türkiye Alerji Astım ve İmmünoloji Tedavi Araştırma Vakfı'nca düzenlenen ''Alerjik Hastalıklar ve Astım'' konulu sempozyuma katılan Marmara Üniversitesi Tıp Fakültesi Öğretim Üyesi Prof. Dr. Elif Dağlı, AA muhabirine yaptığı açıklamada, sigaranın her dozunun zararlı olduğunu ve vücudun her kısmına zarar veren binlerce kimyasal içerdiğini söyledi. 
     Dünyanın en güçlü endüstrileri tarafından saldırgan reklam ve promosyon taktikleri ile satılan sigaranın, gelecek 30 yılda AIDS, tüberküloz, trafik kazası, intihar ve cinayetlerin toplamından daha fazla ölüme yol açacağına işaret eden Dağlı, 2025 yılında 10 milyon kişinin sigara nedeniyle öleceğini bildirdi. 
     
     SİGARA VE ÇOCUK 
     Tütün dumanının çocuklara zarar verdiğini anlatan Dağlı, hamilelikte sigara içmenin fötal akciğer gelişimi ile çocukların akciğer fonksiyonlarının gelişimini bozduğuna dikkati çekti. 
     Dağlı, pasif duman solumanın akciğerlerde aktif duman etkisi yaptığını vurgulayarak, ''Sigara içen bir ebeveynle yaşamak, çocuk için yılda 30 ila 150 sigara içmeye bedeldir. Nikotin ve metobolitler anne sütünden geçer. Sigara içen ve emziren annelerin bebeklerinin idrarında, aktif sigara içenlerin düzeyine yakın nikotin saptanmıştır.'' Dünyada 1 milyar 300 bin sigara içicisinin bulunduğunu ve bu kişilerin yüzde 84'ünün gelişmekte olan ülkelerde yaşadığını dile getiren Dağlı, 'Bangladeş'te tütüne eğitimin 10 katı harcanmaktadır. Fas'ta hane başına sigaraya harcanan para eğitime harcanan paraya eşittir. Nijer'de öğrenciler gelirlerinin yüzde 45'ini sigaraya harcamaktadırlar'' diye konuştu. 
     
</TEXT>
</DOC>
