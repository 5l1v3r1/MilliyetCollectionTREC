<DOC>
<DOCNO> 229559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun26.html </URL>
<DATE> 2004/04/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fransız basını İktidarda Türkiye'ye karşı çıkanların sayısı artıyor 
</HEADLINE>
<TEXT>

     Fransa'da yayımlanan siyasi gazeteler, iktidardaki Halkçı Hareket Birliği Partisi UMP içinde Türkiye'nin AB üyeliğine karşı çıkanların sayısının arttığını bildirdi. 
     Liberation, ''Chirac'ın milletvekilleri, Türkiye'nin AB üyeliği konusunda tavır değiştirdi'' başlığıyla verdiği haberde, UMP milletvekillerinin, Cumhurbaşkanı'nın görüşlerine ters düşerek, Türkiye konusundaki görüşlerini gözden geçirdiklerini yazdı. 
     UMP'nin bölgesel seçimlerde uğradığı hezimete dikkati çeken Liberation, Avrupa Parlamentosu seçimlerinde de aynı yenilgiye uğramamak için, UMP milletvekillerinin Avrupa konusunda politikalarına açıklık getirmek istediklerini haber verdi. 
     Liberation, ''seçim kaygısıyla sağda liberalleri ve egemenlikçileri kızdırmamak için, UMP milletvekillerinin, Türkiye gibi hassas bir konuda Ankara'nın üyeliğine karşı çıkmaya başladığı'' yorumunu yaptı. 
     UMP yöneticilerinin, grup başkanlık divanında Türkiye ile tam üyelik müzakerelerine karşı çıktığı ifade edilen haberde, parti lideri Alain Juppe'nin, düzenlediği basın toplantısıyla Türkiye'ye üyelik yerine ''yakın ortaklık'' önermesine dikkat çekildi. 
     
     BARNIER, PARTİSİ KADAR KATI DEĞİL 

     Fransız gazetesi, Dışişleri Bakanı Michele Barnier'nin partisi kadar Türkiye'ye katı davranmadığı yorumunu yaptı ve Barnier'nin dün mecliste yaptığı konuşmada, ''Türkiye'nin şu andaki koşullar altında kısa dönemde AB üyeliği mümkün değil'' şeklindeki açıklamasına yer verdi. 
     Juppe'nin Türkiye karşıtı tavrına da dikkati çeken gazete, Cumhurbaşkanı Jacques Chirac'a çok yakınlığıyla bilinen Juppe'nin bu tavrının, UMP içinde şimdiye kadar sessiz kalan Chirac'ın da artık tavır değiştireceği şeklinde yorumlandığını yazdı. 
     Fransız gazetesi, UMP içindeki bir grubun, artık Chirac'ın bu konuda açık tutum sergilemesini istediğini bildirdi. 
     
     LE FIGARO'NUN YORUMU 

     Le Figaro gazetesinde, ''UMP, Avrupa'da Türkiye'yi istemiyor'' başlığıyla çıkan haberde, parti lideri Alain Juppe'nin Türkiye'ye tam üyelik yerine özel ortaklık önermesine geniş yer verildi. 
     UMP milletvekillerinin Türkiye konusunda Chirac'a karşı çıktığı belirten haberde, ''5. cumhuriyet döneminde ilk kez cumhurbaşkanının partisinin üyeleri, cumhurbaşkanına ters düşüyor'' ifadesi kullanıldı. 
     Le Figaro gazetesi, UMP'deki tavır değişikliğine neden olarak Avrupa Parlamentosu seçimlerini gösterdi ve ''Juppe'nin, Chirac gibi Türkiye'nin üyeliğini savunması halinde, bölgesel seçimlerde olduğu gibi Avrupa Parlamentosu seçimlerinde hezimete uğramaktan korktuğu'' yorumunu yaptı. 
     
</TEXT>
</DOC>
