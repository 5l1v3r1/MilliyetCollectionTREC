<DOC>
<DOCNO> 240903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun33.html </URL>
<DATE> 2004/05/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Teröristler nasıl tespit edilir İşte rehber... 
</HEADLINE>
<TEXT>

     New York'ta devriye görevi yapan polis ekiplerine, ''Bir Terörist Faaliyetin Muhtemel Göstergeleri'' başlıklı rehber dağıtıldığı bildirildi. 
     Rehberde polislere, özellikle birden fazla eyalete ait sürücü belgesi bulunanlar, birden fazla ülkeye ait pasaportu bulunanlar, kimliği ispatlamada kullanılan belgelerde farklı isimler kullananlar, köprüleri, tünelleri, tesisleri ve hükümet binalarını videoya alan ya da bunları fotoğraflayanları yakın takibe almaları tavsiye ediliyor. 
     Cepte taşınabilecek boyutlarda hazırlanan rehberde, bu unsurlardan bir ya da birkaçı görülen kişinin doğrudan bir terörist faaliyet planlamakta olduğu anlamına gelmeyeceği de ifade ediliyor. Bu tür durumlarda polis memurlarına, daha fazla yardım almak için terörle mücadele görevlileriyle bağlantı kurmaları öneriliyor. 
     Rehberde, anayasal koruma altında bulunan konuşma hakkına müdahale edilmemesi, ırk ya da dini temele dayalı hedefler seçilmemesi gerektiği belirtiliyor. 
     Rehberde polis memurlarına, ''düşmanca görünen'' ve ''Amerika'ya yönelik nefret içeren ve Amerikalılara karşı şiddeti savunan konuşmalar yapanları'' da yakın takibe almaları tavsiye ediliyor. 
     Bu arada, rehberdeki tavsiyelerin, özgürlüklerin ihlal edilmesine yol açacağı endişesi yarattığı belirtiliyor. 
     New York Sivil Özgürlükler Birliği hukuk direktörü Christopher Dunn, dağıtılan rehberle ilgili endişelerini dile getirerek, bu tür tavsiyelerin, polis ve kanun uygulayıcı görevliler tarafından suç araştırmalarına dayanak teşkil edilmesinin mahsurlarına dikkat çekti. 
     
</TEXT>
</DOC>
