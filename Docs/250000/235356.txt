<DOC>
<DOCNO> 235356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur35.html </URL>
<DATE> 2004/04/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Manisa'da şüpheli ölüm .. 
</HEADLINE>
<TEXT>

     Manisa'nın Saruhanlı İlçesi'nde kusma ve ishal rahatsızlığı nedeniyle hastanedeki tedavisinin ardından taburcu edilen kız öldü. 
     Alınan bilgiye göre, Büyükbelen Beldesi'nde oturan Halil Türker, ishal ve kusma rahatsızlığı olan 10 yaşındaki kızı Firdevs'i Sağlık Ocağı'na götürdü. İlk tedavisinin ardından Saruhanlı Devlet Hastanesi'ne sevk edilen Firdevs'e Acil Servis'te serum verildi. Daha sonra taburcu edilen Firdevs Türker, birkaç saat sonra evinde yeniden rahatsızlandı. 
     Babası tarafından tekrar hastaneye kaldırılmak istenen Firdevs, yolda yaşamını yitirdi. 
     Türker'in cesedi, kesin ölüm sebebinin belirlenmesi için otopsi yapılmak üzere Adli Tıp Kurumu'na gönderildi. 
     
     BAŞHEKİMİN GÖRÜŞÜ 
     Saruhanlı Devlet Hastanesi Başhekimi Dr. Halil İbrahim Kılçıoğlu, AA muhabirine yaptığı açıklamada, Firdevs'in evde iki günlük kusma ve ishal rahatsızlığından sonra hastaneye getirildiğini öğrendiklerini belirterek, şunları söyledi 
     ''Çocuk, kusma ve ishal şikayetiyle hastanemize getirildi. Hemen gözlem altına alınarak serum takıldı. İki saat sonra genel durumunun iyi olması üzerine doktor arkadaşlarımız, hem hastaya, hem de yakınlarına önerilerde bulunmuşlar. Çocuk hastanemizden yürüyerek ayrılmış. Saat 19.00 sıralarındaysa çocuğun evde fenalaşması üzerine hastaneye getirilmek istenmiş, ancak yolda yaşamını yitirmiş. Hastanın ölü getirilmesi üzerine de doktor arkadaşlarımız durumu şüpheli görerek savcılığa haber vermişler. Otopsi yapılınca gerçek ortaya çıkacaktır. Bize göre, kusma sırasında çocuğun akciğerlerine kusmuk parçalarının kaçması sonucu boğulma gerçekleşmiş olabilir.'' 
     
</TEXT>
</DOC>
