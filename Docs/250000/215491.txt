<DOC>
<DOCNO> 215491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko38.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Müzakerelerin başlaması kararı memnuniyet vericidir 
</HEADLINE>
<TEXT>

     Türk Sanayicileri ve İşadamları Derneği TÜSİAD , Annan Planı temelinde Kıbrıs'ta müzakerelerin başlaması kararının memnuniyet verici olduğunu bildirdi. 
     TÜSİAD, Kıbrıs sorununun bir çözüme ulaştırılması amacıyla, yapılan temaslar sonucunda Annan Planı temelinde müzakerelerin başlaması için 13 Şubat tarihinde Birleşmiş Milletler'de taraflar arasında varılan mutabakata ilişkin yazılı bir açıklama yaptı. 
     Açıklamada, ''Birleşmiş Kıbrıs'ın 1 Mayıs 2004 tarihinden önce AB'ye girmesi doğrultusunda yapılacak müzakerelerin başarıya ulaşması, önümüze çıkan bu tarihi fırsatın değerlendirilmesine imkan verecektir'' denildi. 
     New York'taki temaslar sırasında, Türk tarafının sergilemiş olduğu siyasi iradenin, kararlı ve yapıcı tutumun, Türkiye'nin uluslararası arenada konumunu nasıl güçlendirdiğinin açıkça görüldüğü kaydedilen açıklamada, şu görüşlere yer verildi 
     ''Kıbrıs'ta yapılacak müzakerelerin başarıyla sonuçlanması için, KKTC Hükümeti, kurulacak teknik komitelerin etkin şekilde işlemesine dikkat etmelidir. Müzakerelerin fiilen yürütüleceği bu komitelerde, Türkiye'den gerekli tüm teknik destek sağlanarak, KKTC'nin çıkarlarının en iyi şekilde ve uzlaşıcı bir tutumla dile getirilmesine özen gösterilmelidir.'' Açıklamada, Kıbrıs'ta müzakerelere başlanmasının, Türkiye'nin AB üyeliği yolundaki pozisyonunu da güçlendirdiği ifade edilerek, ''Atılan bu adımın, AB liderlerinin 25-26 Mart 2004 Brüksel Zirvesi'nde Türkiye'ye güçlü bir siyasi destek vermesine imkan vereceği ve Kıbrıs'ta çözüme ulaşılmasının ardından bu yıl sonunda yapılacak zirvede müzakere tarihi alınabilmesi için çok elverişli bir ortamın oluşmasına önemli bir katkı sağlayacağı açıktır'' denildi. 
     
</TEXT>
</DOC>
