<DOC>
<DOCNO> 220625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/spor/aspo.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ACI TEBESSÜM 3-2 
</HEADLINE>
<TEXT>

   Terim'in sayılı günleri etkilemişti Galatasaray'ı. Futbolcular moralsiz tablodan ve yenilgiden zar zor kurtuldular, kanayan yaraya Adanaspor önünde üç puanla pansuman yaptılar 
      
   90 dakika    HALİL ÖZER 

   Bu haliyle ligde yenebileceği ender takımlardan biri olan Adanaspor önünde bile bu kadar zorlanan Galatasaray'ın Florya'da yaşanan traji - komik hikayelerden etkilenmemesi elbette mümkün değil. Kulübede işine son verilmiş ya da istifa etmiş emanetçi durumuna düşen bir hoca, tribünde 90 dakika yönetimi istifaya çağıran taraftar ve sahada her haliyle içler acısı bir futbol. 
   Adana her şeyi ile futboldan ve ligden kopmuş. Futbolcuları ikili mücadeleye bile girmiyor. Galatasaray'ın, negatif tüm yüklere rağmen maçı rahatça kazanabileceği bir görüntü vardı ilk dakikalarda. Ancak 3. dakikada Prates'in ve 6. dakikada Bratu'nun kaçırdığı pozisyonlardan sonra tas hamamda eski haline döndü. 
   Adanaspor, tamamen yetersiz olan Galatasaray varlığını hissedince belki inanmayacaksınız ama, ağırlığını koydu. Oyunu kanatlara yaydı, orta alanı eline geçirdi. Kimliğini kaybetmiş Galatasaray futbolcuları en ufak direnç karşısında bile teslimiyeti kabul etti. 11. dakikada Ümit'in Batista tarafından orak gibi biçilmesini hakem sanki kara bir güneş gölgesi ile izledi. Ve "devam" dedi. Son zamanların brüt değil, en net penaltısıydı. 
   Adana'nın her atağı gol pozisyonu olurken 23. dakikada Murat ofsayt gözüken pozisyonda arka direğe ortaladı. Gökmen kafayla içeriye gönderdi. 0 - 1 
   Bu gol Galatasaray'ı da hareketlendirmedi. Tribünün de tüm olumsuzluklara katılması ve yönetimden, sahadaki futbolcuya kadar uzanan protestolar altında Galatasaray'da cılız hareketlenmeler oldu. 37. dakikada Hakan'ın indirdiği topu Necati boş kaleye gönderemedi. 
   41. dakikada ise Galatasaray'ın piyangosu geldi. İbrahim'in geri pasını Hakan yakaladı. Geriye doğru çıkardı. Hasan Şaş vurdu. Ancak İbrahim çizgi üstünde önledi. Dönen topu Necati tamamladı ve durumu eşitledi 1 - 1. 
   İkinci yarıda oyun dengede başladı. Karşılıklı ataklar vardı. Batista'nın biraz daha savunma göbeğine çekilmesi Adana ataklarını engelledi. Ancak 59. dakikada Adana, Ümit'in ayağından mutlak gol kaçırdı. Orada pas verse, Adana yine öne geçebilirdi. 
   67. dakikada Prates rastgele vurdu. Bratu topa hakim oldu. Döndü, şutladı. Üstelik kalecide yerdeydi. Ama Atilla bu topu uzaklaştırdı. Orhan Ak'ın yerine oyuna giren Sabri göbek kalabalığına derin bir pas gönderdi. Necati göğsüyle bıraktı. Hakan plase ile topu filelere gönderdi 2-1 
   75. dakikada Hakan bu kez bir atak başlattı. Anlamsız yere kesilen ve dün maçı kurtaran adam olan Sabri'ye verdi. Sabri sıfıra indi ortaladı. Kaleciden seken topu Hasan boş kaleye gönderdi. 3 - 1 
   Adana yine bırakmadı. İki farka rağmen Galatasaray yine paniğe girdi. 86. dakikada Ömer, Timur'un bileğine bastı. Daha doğrusu hakem öyle yorumladı. Oysa ilk yarıda verilmeyen penaltının yanında bu penaltı son derece komik kaçtı. Atışı Ali Asım kullandı ve maçın skorunu 3 - 2 olarak tamamladı. 
   
   İsteseler de geri dönmem    'Ayıptır yani' 
   GALATASARAY'DA son günlerini yaşayan Teknik Direktör Fatih Terim, Adanaspor maçını psikolojik açıdan çok güç şartlar altında oynadıklarını söyledi. Futbolcuların baskı altında olduğunu, Adanaspor'un da iyi futbol ortaya koyduğunu vurgulayan Terim, penaltıyı eleştirdi, "Batista'nın hareketi bana göre penaltıydı. Ancak Ömer'in yaptığının al kası yoktu. Bunu böyle değerlendirmek ayıptır yani... Bari giderken konuşalım" dedi. 
   
   'Bir saniye durmazdım' 
   TERİM, görevden alınmasına rağmen takımın başında kalmasını ise şöyle yorumladı "Başka bir takım olsaydı bir saniye bile durmazdım. İnsanların değerleri vardır. Bu uğurda canlarını feda ediyorlar. Galatasaray da bizim için değerdir. Antrenör yokken nasıl bırakırım " Bundan sonra başkan adaylardan teklif gelmesi durumunda bile kalmayacağını vurgulayan Fatih hoca, "O zaman benim Fatih Terimliğim nerede kalır " diye konuştu. 
   
   '100. yılı isterdim' 
   HASAN Şaş'ın gol sonrasında kendisine sarılmasını, tribünlerden kendisi lehine yapılan tezahüratı da, Sarı - Kırmızılılar ile arasındaki iletişimin bir sonucu olduğunu ifade eden Terim, "Bu sevgiyi kimse önleyemez. 100. yılda Galatasaray'da olmak isterdim. Ama şimdi dışarıdan alkışlayacağım" diye konuştu. Bundan sonra Türkiye'de çalışmayı düşünmediğini belirten Terim, Milli Takım'a sıcak bakmadığını da vurguladı. 
   
   'Hata yapmışım ' 
   FATİH hoca, basın mensuplarının Galatasaray'daki ilk döneminin tersine uysal bir tavır çizdiğinin hatırlatılması üzerine, "Demek ki hata yapmışım" dedi. Terim şöyle devam etti "Genellikle başkanlarımla hiçbir problem yaşamadım. Gori ile sorun yaşanması gerekiyordu. Ancak Fatih Terim kavgacıdır, sinirlidir, yanlışlara tepki koyar, imajı vardı. Bu kez daha olgun davranmaya çalıştım. Bu konudaki hatamı da evet kabul ediyorum." n ERHAN TELLİ 
   
   Zorunlu açıklama    GALATASARAY Başkanı Özhan Canaydın, karşılaşmadan önce Fatih Terim ile birlikte soyunma odasına girdi, takımın bozulan moralini düzeltmeye çalıştı. Canaydın'ın, "Zor bir dönemden geçiyoruz. Hocanızla karşılıklı aldığımız bir karar var. Ama bu sizin performansını etkilememeli. Elinizden geleni yapmalısınız. Geçmişte size nasıl güvendiysek, bugün de aynı güven geçerlidir" diye konuştuğu öğrenildi. Başkan daha sonra şeref tribünündeki yerini aldı. 
   
   Maçın hakemi 
   Hatalar zinciri 
   ORTA hakem Oktay Demiray ile yardımcısı Mehmet Başpınar dünkü maça damgalarını vurdular. Demiray ilk yarıda Batista'nın, Ümit Ozan'a yaptığı penaltılık hareketi es geçti. Bu yarıda Adana'nın golünden önce orta yapan Murat ofsayttı, Başpınar görmedi. Aynı Başpınar, Galatasaray'ın ikinci golünde bu kez Necati'nin göğsünden gelen pasta Hakan Şükür'ün ofsayt olduğunu da göremedi. Oktay Demiray ise Adana'nın kazandığı penaltıdaki düdüğüyle hatalı yönetime noktayı koydu. 
   
   'Sarbi' dün 'Sabri' oldu    VİLLARREAL karşılaşmasında sonradan oyuna giren Sabri Sarıoğlu'nun formasında, bir ilginçlik vardı. İsmi, "Sarbi" olarak yazılmış, bunu kendisi de fark etmemişti. Küçük bir hata olarak görünen bu olay, MİLLİYET'in, "Bir zamanlar tarih yazardı, şimdi adını bile yazamıyor" manşetiyle ayrı bir anlam kazanmıştı. Fakat dün bu yanlıştan dönüldü, "Sabri"nin adı formasına doğru yazıldı. 
   
   Maçtan notlar 
   Çenesine vurdu 
   ADANASPOR'UN bir atağında top, Galatasaraylı Orhan'ın çenesine çarptı. Bu bölgesinde ödem oluşan genç futbolcunun, çenesinin çıktığı ortaya çıktı. Doğrudan hastaneye götürülen ve MR'ı çekilen Orhan'ın çenesinin takıldığı ifade edildi. 
   
   Uğur'lu çıktılar 
   BELİNDEKİ ağrılardan kurtulan Hakan Şükür, dün ilk 11'de sahaya çıkarken, Galatasaray, Adanaspor karşısında üç forvetle oynadı. 16 yaşındaki Uğur Uçar dün ilk kez A takımda oynama şansı yakalarken, sol iç adalesinde zorlama bulunan Ergün ise maça yetişmedi. 
   
   Yalman tek başına 
   BAŞKAN adaylığını açıklayan, ancak Mehmet Cansun ile birleşeceği söylenen yönetici Alp Yalman'ın ne olursa olsun yoluna yalnız devam edeceği belirtildi. Yalman, kimseyle birleşmeden tek başına listesini yapacak. 
   
   PAF takımından şov 
   CİM - BOM'UN PAF Takımı , Adanaspor'u farklı geçti. Florya'da oynanan maçta Sarı - Kırmızılılar rakibini 6-0 yenmeyi başardı. 
   
   
</TEXT>
</DOC>
