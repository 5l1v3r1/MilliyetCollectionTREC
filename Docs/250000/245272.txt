<DOC>
<DOCNO> 245272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko12.html </URL>
<DATE> 2004/06/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tariş ve Koç'tan rakı işbirliği... 
</HEADLINE>
<TEXT>

     TARİŞ-Tat Alkollü İçkiler A.Ş. Genel Müdürü Ali Gök, iki markayla rakı sektörüne girmeyi planladıklarını bildirerek, ''iki markayla 2005 yazında rafta yerimizi alacağız'' dedi. 
     Alkol üretimindeki tekelin kalkmasıyla Ege Bölgesi'ndeki rakı yatırımları hız kazandı. Çok ortaklı Elda şirketi, deneme üretimini tamamladığı ürünü piyasaya sunmaya hazırlanırken, TARİŞ ve Koç Holding ortaklığının yaptığı girişim de fabrika yatırımına başladı. 
     TARİŞ-Tat Alkollü İçkiler A.Ş. Genel Müdürü Ali Gök, Alaşehir'deki 82 dekarlık arazi üzerinde tesisi oluşturmaya başladıklarını kaydetti. İki grubun ortaklık anlaşmalarının tamamlandığını dile getiren Gök, ''TARİŞ ve Koç'un uzmanlıklarını birleştirdik. Şirketin 7 trilyon liralık sermayesi var. Üretim projelerimizi tamamladık. Düzey Pazarlama şirketiyle dağıtım anlaşmamız da imzalandı. Tesisin yapım ihalesine çıkıyoruz. Gelecek yıl ilkbaharda tesisi tamamlamayı planlıyoruz. İki markayla üretim yapacağız. 2005 yılı yaz aylarında raflardaki yerimizi alacağız'' dedi. 
     
     ÜZÜMDEKİ FAZLA 

     Yaklaşık 10 milyon dolarlık bir yatırımla, başlangıç için 5 milyon litrelik kapasite öngördüklerini kaydeden Gök, yatırımı ''genişlemeye elverişli şekilde'' yapacaklarını belirtti. TARİŞ'in rakı üretimini, üzümdeki arz fazlasını değerlendirmek amacıyla yaptığına dikkat çeken Gök, ''Fabrika yılda 7 bin ton yaş, 5 bin ton kuru üzüm alımı yaparak, üzümdeki arz fazlası sorununun çözümüne katkıda bulunacak''diye konuştu. 
     Gök, gelecek dönemde rakıda oluşacak rekabet ortamının kaliteyi artıracağını belirtti. Koç Holding'in pazarlama yönündeki avantajı kullanacaklarını ifade eden Gök, ''Sadece yurtiçi değil, başta AB olmak üzere yurtdışında da etkili olacağız. Önemli olan Türk rakısını dünyaca tanınan içki haline getirmek'' dedi. 
     
     YENİ BAŞKAN 

     Ali Gök, TARİŞ Genel Müdürü Ayhan Özer'in bu görevinden ayrılmasıyla şirketin yönetim kurulu başkanlığı görevinden de ayrıldığını belirterek, ''TARİŞ'in Genel Müdürü TARİŞ-Tat'ın da başkanı olacak diye bir kural yok. Yeni başkan, TARİŞ'in dört birliğinden temsilcilerin kararıyla seçilecek'' dedi. 
     
</TEXT>
</DOC>
