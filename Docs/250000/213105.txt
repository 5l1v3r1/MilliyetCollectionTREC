<DOC>
<DOCNO> 213105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo15.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da Brezilyalılar beğenilmedi 
</HEADLINE>
<TEXT>

     Birinci Süper Lig takımlarından Adanaspor'un, 3 gündür antrenman ve özel maçta denediği 2 Brezilyalı futbolcuyu beğenmeyerek ülkesine gönderdiği bildirildi. 
     Adanaspor Teknik Sorumlusu Ahmet Ziya Yüce, dar bir kadroya sahip olduklarını, bazı mevkilerde oynayan futbolcuların alternatiflerinin bulunmadığını, kulüpte yaşanan ekonomik kriz nedeniyle bütçelerine göre transfer yapmaya çaba gösterdiklerini söyledi. 
     Takımla antrenmana çıkan Brezilyalı futbolcuları kadrolarında düşünmediklerini belirten Yüce, şunları kaydetti 
     ''Sadece Yabancı futbolcu aldık demek için transfer yapmayı kesinlikle düşünmüyoruz. Alacağımız yabancı futbolcu, bizimkilerden iyi olmalı, maçın kaderini değiştirecek yeteneklere sahip bulunmalıdır. Brezilya Birinci Ligi takımlarından Botafago'dan gelen Cleyton Dos Santos ile CFR Rio de Janeiro takımından Anderson Campos, düşündüğümüz gibi çıkmadı. Başka arayışlara gireceğiz.'' Trabzonspor'un ikinci yarıda 2 kez yenildiğini ve kulüpte bazı sıkıntıların yaşandığını ifade eden Yüce, ''Malatyaspor ve İstanbulspor karşısındaki mücadelemizi sergilersek Trabzonspor'dan mutlaka puan alırız. Takımda çok önemli bir eksiğimiz yok'' diye konuştu. 
     
</TEXT>
</DOC>
