<DOC>
<DOCNO> 230031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas07.html </URL>
<DATE> 2004/04/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erkeklerde emeklilik korkusu... 
</HEADLINE>
<TEXT>

     Yaşlı erkeklerin, yaşlı kadınlara göre daha fazla psikolojik rahatsızlıklar yaşadığı, işlerini yaşamlarının merkezi sayan erkeklerin, emeklilik döneminde ciddi bunalımlar ve ruhsal çöküntüler yaşadıkları bildirildi. 
     Ege Üniversitesi Tıp Fakültesi Psikiyatri Anabilim Dalı Emekli Öğretim Üyesi Dr. Turan Örnek, Geriatri Derneği tarafından düzenlenen ''1. Yaşlı Sağlığı Kongresi''nde, ''Yaşlanan Erkek-Psikiyatrik Boyut'' başlıklı bildiri sundu. 
     Toplumların uzun çağlardan beri birinci rolü erkeğe verdiklerini, erkeğin girişimcilik, atılganlık, işinde ve toplumsal yaşamda becerili, başarılı, önde ve egemen olma yükümlülüğü taşıdığını kaydeden Örnek, erkeklerin yaşlansa da topluma karşı sorumluluklarından kopamadıklarını anlattı. Örnek, yaşlanan erkeklerde ruhsal bozukluklara yol açan ya da neden sayılan etkenlerin başında iş yitimi, eş ve arkadaş yitimleri, sağlık sorunları, ekonomik sorunlar, göç olaylarının ilk sıralarda geldiğini söyledi. 
     Aile yakınlarını ve arkadaşlarını kaybetmenin yaşlı erkeğe yoğun olarak, bir yandan kendi ölümünü anımsatıp, onu ürküttüğüne işaret eden Örnek, erkeklerden yasını ve kederini dışa vurmamasının beklendiğini ifade etti. Örnek, yasını dışa vurabilen erkeklerin boşluk, yalnızlık, mutsuzluk duygularıyla daha kolay baş edebildiklerine de dikkati çekti. 
     
     İŞ YİTİMİ VE EMEKLİLİK 
     Dr. Turan Örnek, bir yere ait olma, bir işi olma, toplumda bir yeri olmanın erkeğe güçlülük, saygınlık ve özgüven veren bir kimlik olduğunun da altını çizerek, şu bilgileri verdi 
     ''Kendisinin ve yakınlarının güvenliğini sağlamak, erkeğin özgüvenini sürdürebilmesinin öncelikli koşuludur. Yaşlanan erkeğin emekliliğe karşı tutumunu toplumdaki emeklilik imajı belirlemektedir. İşlerini yaşamlarının merkezi sayan erkekler, yaşlanma ve emeklilik döneminde ciddi bunalımlar ve ruhsal çöküntüler yaşamaktadırlar. Kadınların iş hayatına girmelerinin giderek artmasıyla, erkeklerin ev ve aile sorumluluğunu üstlenmek durumunda kalmaları, eşler arasında hizmet eşitliği sağlamaktadır. Yaşlanan erkekte, yaşlanan kadına oranla anlamlı bulunmuş psikiyatrik epidemioloji verileri özetlendiğinde, özkıyım intihar ilerleyen yaşa koşut bir artış göstermektedir.'' 
     
</TEXT>
</DOC>
