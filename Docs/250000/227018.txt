<DOC>
<DOCNO> 227018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonyas19.html </URL>
<DATE> 2004/03/30/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Depremleri durdurmak için mumya gömülsün 
</HEADLINE>
<TEXT>

     Rusya'nın Sibirya bölgesinin güneyinde yaşayan Altay halkı, sonbahardan beri bölgede meydana gelen depremleri durdurmak umuduyla bir mumyanın toprağa verilmesini istiyor. 
     Yerel yetkililer, 2500 yaşındaki ''Altay prensesi'' mumyasının Ukok tepesinde 1993'te bulunduğunu ve Sibirya merkezine 600 kilometre uzaklıktaki Novossibirsk Arkeoloji ve Etnografya Müzesi'ne götürüldüğünü hatırlatarak, halkı sakinleştirmek için Altay prensesinin gömülmesini tavsiye ediyor. 
     Haftada 2-3 kez, bazen büyüklüğü Richter ölçeğine göre 4'ü bulan depremlerin kaydedildiği bölgedeki insanlarda, ''prensesin ruhu huzura kavuşmadığı sürece bunların devam edeceği'' görüşünün hakim olduğu ifade ediliyor. 
     Prensesin gömülmesine karşı çıkan Müze Müdürü Rimma Erkinova ise ''Bu çok acı bir durum. Prensesin gömülmemesi gerekir'' derken, prensesin camdan yapılmış bir gömüte koyulacağını belirtti. 
     Soylu bir aileye ait olduğu sanılan ve kolunda bir dövme bulunan genç kadının cesedi, bölge şartları sayesinde daha önce rastlanmamış bir şekilde korunmuş halde bulunmuştu. Eyer ve dizginleri bulunan 6 atın da prensesle beraber gömüldüğü belirlenmişti. 
     
</TEXT>
</DOC>
