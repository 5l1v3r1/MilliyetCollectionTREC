<DOC>
<DOCNO> 239303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun37.html </URL>
<DATE> 2004/05/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Blair, Irak'ta sistematik işkence iddialarını reddetti... 
</HEADLINE>
<TEXT>

     Dilek Kocabaş 

İngiltere Başbakanı Tony Blair, Irak'taki İngiliz askerlerinin Iraklı mahkumlara sistematik işkence yaptığı ve kötü muamelede bulunduğu yolundaki iddiaları reddetti. 
     Koalisyon güçlerinin Kızılhaç'ın geçen Şubat ayında yayımladığı rapor açıklanmadan çok önce, yanlış uygulamaları engellemek için gerekli önlemi almaya başladıklarını savunan Blair, Daily Mirror tarafından kullanılan işkence fotoğraflarının ''sahte'' olduğunun da neredeyse kesin olduğunu öne sürdü. 
     Parlamentoda milletvekillerinin sorularını yanıtlayan Blair, Kızılhaç'ın hazırladığı raporu ilk kez geçen pazartesi günü gördüğünü de iddia ederek, ''Bu tarihten önce Kızılhaç'ın iddialarından haberdar değildim. Buna rağmen, İngiliz askerlerinin uygulamalarıyla ilgili iddialar ele alınıyor ve soruşturuluyordu. Bu rapor, bizim Savunma Bakanlığımıza Şubat ayında verilmiş değil'' diye konuştu. 
     Muhafazakar Parti lideri Michael Howard ise parlamentoda yaptığı konuşmada, Kızılhaç raporunun Iraklı mahkumlara yapılan en kötü işkenceleri gözler önüne serdiğine dikkati çekti. 
     Bu iddiaların savaşın bitiminden sonra Irak'taki en büyük krizin ortaya çıkmasına yol açtığını da belirten Howard, bu iddiaların koalisyon güçlerinin büyük zorluklarla karşılaşmasına neden olacağı uyarısında bulundu. 
     Howard'a da yanıt veren Blair, ''Bugüne kadar İngiliz askerinin Irak'ta sistematik olarak kötü muamele yaptığına işaret eden tek bir delil yoktur. Delil olarak bir gazete tarafından yayımlanan fotoğrafların sahte olduğu da neredeyse kesindir'' dedi. 
     
</TEXT>
</DOC>
