<DOC>
<DOCNO> 224372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/yasam/ayas.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Önder'i 'kim' öldürdü 
</HEADLINE>
<TEXT>

   Beyoğlu'nda yürürken kafasına bir kurşun saplanan Önder Babat'ın ölümündeki sır perdesi aralanıyor. Balistik incelemede, Babat'ı öldüren kurşunun 'sekmediği', doğrudan saplandığı belirlendi.... 
      Şükran Özçakmak 
   
   İstanbul Üniversitesi Hukuk Fakültesi son sınıf öğrencisi Önder Babat'ın, Beyoğlu'nda arkadaşlarıyla birlikte yürürken, kafasına isabet etmesi sonucu ölümüne neden olan kurşunun, seken değil, doğrudan gelen bir mermi olduğu belirlendi. 
   Babat'ın kafasından çıkartılan mermi çekirdeğinin balistik incelemesini tamamlayan İstanbul Kriminal Şube Müdürlüğü'nün, Beyoğlu Cumhuriyet Savcılığı'na gönderdiği raporda, merminin 9 milimetre çapındaki Barabellum marka silahtan çıktığı belirtildi. Mermi çekirdeğinde deformasyon olmadığı, kurşunun sekme sonucu değil, doğrudan Babat'ın kafatasına saplandığı belirtilen raporda, ölüme neden olan atışın yapıldığı tabancanın daha önce herhangi bir olayda kullanılmadığı da vurgulandı. 
   Adli tıp doktorunun verdiği ön raporda ise mermi çekirdeğinin giriş noktası olarak, Babat'ın kafasının arka ve orta kısmı gösterildi. Adli Tıp Kurumu'nun, Babat ile ilgili vereceği kesin otopsi raporunun da 10 gün içerisinde çıkacağı öğrenildi. 
   
   Sol dergiden çıkmıştı 
   Babat'ın aile dostu ve avukatı Anıt Baba, Adli Tıp'ın vereceği kesin otopsi raporunun, cinayet olduğuna inandıkları olayın şeklini net olarak belirleyeceğini söyledi. Anıt Baba, "Babat 3 Mart günü bir grup öğrenciyle sol derginin bürosundan çıktı. Arkadaşlarıyla yürürken birden yere düştü. Bilinen tek şey bu. Önder'in kimseye bir kötülüğü yoktu. İnsanların sokakta yürürken öldürüldüğü bir ülke olmamalıyız" diye konuştu. 
   
   Uzak mesafeli atış 
   Merminin 9 milimetre çapında olduğuna dikkat çeken avukat Baba, şöyle devam etti "9 milimetre çapındakilerin yüksek enerjili kurşunlar olduğu ve uzak mesafeli atışlarda kullanıldığı biliniyor. Yüksek enerjili kurşunların, insan vücudunda kalmasının koşulu, uzak mesafeli atışla oluşur. Uzmanlar, bu silahın etkili mesafesinin 25 metre olduğunu belirtiyor. Kurşunun, hangi hızla, hangi mesafeden atıldığı ancak, kesin otopsi raporuyla ortaya çıkacak. Bu da olay yeri krokisini ve belki delillerin ortaya çıkmasını sağlayacak." 
   Öte yandan, Babat'ın ölümü, savcılığa teslim edilen polis tutanaklarında da, "Taş düşmesi sonucu ölüm" şeklinde geçiyor. Olay yeri krokisinde, yerde bulunan taş işaretlenmiş, suç aleti olarak emanete alınmıştı. Babat'ı havaya sıkılan ya da seken bir kurşunun da öldürmüş olabileceği iddia edilmişti. 
   
   
</TEXT>
</DOC>
