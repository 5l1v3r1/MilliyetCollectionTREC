<DOC>
<DOCNO> 216468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun27.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'dan tehdit "Baharda eşi görülmemiş saldırılar bekleyin" 
</HEADLINE>
<TEXT>

     Afganistan'daki Taliban milisleri, baharda Amerikan ve Afgan kuvvetlerine karşı ''eşi benzeri görülmemiş'' saldırılar düzenleme tehdidinde bulundu. 
     Taliban komutanlarından Muhammed Seyfi Adil, Host'ta AFP muhabirine verdiği demeçte, ''Baharda taarruza kalkıyoruz. Güney ve güneydoğu bölgelerinde daha önce görülmemiş büyüklükte saldırılar düzenleyeceğiz'' dedi. 
     Taliban komutanı, ''Amerikalıların aklının ucundan geçmeyecek operasyonlar yapacağız. Büyük kentleri işgal edeceğiz, birkaç saat sonra çekileceğiz mesela...'' diye konuştu. 
     Komutan, Amerikan üslerini de hedef alacaklarını ve ''müthiş operasyonlarla'' Afganistan'ı istikrarsızlaştıracaklarını söyledi. 
     Taliban, ABD'nin 11 Eylül 2001 saldırılarından sonra Afganistan'a müdahalesi sonucu iktidardan düşmüştü. 
     
</TEXT>
</DOC>
