<DOC>
<DOCNO> 222020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy05.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi'ne SP rumuzu nedeniyle ihtar... 
</HEADLINE>
<TEXT>

     Anayasa Mahkemesi'nin rumuzu nedeniyle Saadet Partisi'ni uyaran kararı Resmi Gazete'nin bugünkü sayısında yayımlandı. 
     Yargıtay Cumhuriyet Başsavcılığı, Anayasa Mahkemesi'nce kapatılan Sosyalist Parti'nin SP rumuzunu kullandığı gerekçesiyle Saadet Partisi'nin ihtar edilmesini istemiş, Anayasa Mahkemesi talebi oybirliğiyle kabul etmişti. 
     Anayasa Mahkemesi'nin gerekçeli kararında, Siyasi Partiler Yasası'nın SPY 96. maddesinin 1. fıkrasında, ''Anayasa Mahkemesi'nce temelli kapatılan veya siyasi parti siciline kayıtlı bulunan siyasi partilerin isimlerinin, amblemlerinin, rumuzlarının, rozetlerinin ve benzeri işaretlerinin başka bir siyasi parti tarafından kullanılamayacağının'' hükme bağlandığı anımsatıldı. 
     Kararda, Saadet Partisi'nin, Anayasa Mahkemesi'nce temelli kapatılan Sosyalist Parti'ye ait SP rumuzunu yasanın bu hükmüne aykırı olarak kullandığı ifade edildi. Saadet Partisi'ne bu aykırılığı gidermesi için 6 ay süre tanındı. 
     Gerekçeli kararda, SPY'nin, ''aykırılığın giderilmemesi durumunda, siyasi partinin devlet yardımından kısmen veya tamamen yoksun bırakılması için dava açılmasını'' öngören 104. maddesi hükmü de anımsatıldı. 
     
</TEXT>
</DOC>
