<DOC>
<DOCNO> 221051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur05.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de fırın patladı, yangında 4 işçi öldü... İtfaiyeye tepki 
</HEADLINE>
<TEXT>

     Kadıköy'de bir ekmek fırınında meydana gelen patlamanın ardından çıkan yangında, 4 işçi öldü. 
     Fikirtepe Mahallesi Hızırbey Caddesi'ndeki Ahmet ve Mehmet Demirci kardeşlere ait Somuncubaba Ekmek Fırını'nda, saat 02.25 sıralarında henüz belirlenemeyen bir nedenle patlama meydana geldi. Patlamanın ardından yükselen alevler, işçilerin yatakhane olarak kullandığı fırının asma katını sardı. 
     Yatakhanede uyuyan işçiler Metih Ahçı, Kemal Baysal, Hasan Arslan ve Hüseyin Özkan, kapıyı alevler sardığı için kepenkleri kırmaya çalıştılar. Dışarı çıkmayı başaramayan Ahçı, Baysal, Arslan ve Özkan, yanarak feci şekilde can verdi. 
     Çevredekilerin haber vermesiyle olay yerine gelen Kadıköy, Erenköy ve Üsküdar İtfaiye ekipleri, yangını kontrol altına alarak söndürdüler. 
     Yangının söndürülmesinin ardından içeriye giren itfaiye ekiplerinin dışarı çıkardığı cesetler, ambulansla Haydarpaşa Numune Hastanesi morguna kaldırıldı. 
     
     İTFAİYEYE TEPKİ 

     Çevredeki vatandaşlar, itfaiyenin yaklaşık yarım saat sonra olay yerine geldiğini iddia ederek tepki gösterdiler. 
     Yalçın Bulut adlı bir vatandaş da itfaiyenin, kepenkleri kırarak işçileri kurtarmak yerine, yangını söndürmeye öncelik verdiğini öne sürdü. 
     Kendisinin de işçileri kurtarmak için çaba sarfettiğini anlatan Bulut, ''Kapıdan çıkamayan işçiler, kepenkleri kırmaya çalıştılar, ama başarılı olmadılar. Çığlık atarak yardım istiyorlardı. Bizi kurtarın diye feryat etmelerini unutamıyorum'' dedi. 
     
     İTFAİYE DAİRE BAŞKANI YALIN 

     Olay yerine gelerek incelemelerde bulunan İtfaiye Daire Başkanı Sabri Yalın, yangının henüz sebebi belli olmayan bir patlamanın ardından çıktığını söyledi. 
     Yalın, yangının itfaiyeye saat 02.26'da ihbar edildiğini, Kadıköy, Erenköy ve Üsküdar müfrezelerinin yaklaşık 8 dakika içinde olay yerine gelerek söndürme çalışmalarına başladığını belirtti. 
     Vatandaşların acı yaşadıkları için tepki göstermelerini normal karşıladığını ifade eden Yalın, ''Bu acıyı biz de paylaşıyoruz. Vatandaşın feveranı haklıdır. Ortada bir facia var. Nedeni araştırılır, bir eksiklik varsa bulunur'' diye konuştu. 
     Yalın, yangının yoğun gaz sıkışması ya da tüp patlamasından kaynaklanmış olabileceğini, ancak kesin sonuca yapılacak araştırmaların ardından ulaşılacağını söyledi. 

     
</TEXT>
</DOC>
