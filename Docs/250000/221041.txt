<DOC>
<DOCNO> 221041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo34.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
A. Sebatspor, Galatasaray maçına iddialı hazırlanıyor... 
</HEADLINE>
<TEXT>

     Birinci Süper Futbol Ligi'nde hafta sonunda sahasında Galatasaray ile karşılaşacak olan Akçaabat Sebatspor, maçın hazırlıklarına başladı. 
     Teknik direktör Mehmet Birinci, Galatasaray maçının kendileri açısından çok zor ve önemli olduğunu belirterek, ''Galatasaray karşısına öncelikle 3 puan için çıkacağız'' dedi. 
     Galatasaray ile Fatih Stadı'nda karşılaşacaklarını kaydeden Birinci, ''Fatih Stadı'nda oynayacak olmamız bizim için bir dezavantaj değil. Yıllardır o sahada futbol oynayan oyuncularımız var. Sahaya galibiyet için çıkacağız, ancak olmazsa sahadan puansız ayrılmak istemiyoruz'' diye konuştu. 
     Taraftar desteğine ihtiyaçlarının bulunduğunu ifade eden Birinci, ''Tüm Trabzonlu taraftarları bu maçta yanımıza bekliyoruz. Onların desteğiyle ligde kalma adına maçı çok iyi biçimde geride bırakacağımıza inanıyoruz'' dedi. 
     Fatih Terim'in kendini kanıtlamış çok iyi bir teknik adam olduğunu ifade eden Birinci, Terim'in görevini bırakacak olmasına üzüldüklerini sözlerine ekledi. 
     
</TEXT>
</DOC>
