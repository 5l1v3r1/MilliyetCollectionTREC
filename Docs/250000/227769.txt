<DOC>
<DOCNO> 227769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/guncel/gun04.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haç serbest, türban yasak 
</HEADLINE>
<TEXT>

   Almanya'da eyalet meclisinin yasa tasarısını onaylamasıyla Müslüman öğretmenlerin devlet okullarında türbanlı olarak eğitim vermesi yasaklandı 
   ŞENOL ÇALABAKAN Frankfurt 
   
   Almanya'nın Baden - Württemberg eyalet meclisi, öğretmenler için öngörülen türban yasağıyla ilgili yasa tasarısını onayladı. 
   Eyalet meclisinde yapılan oylamada yasa tasarısı, eyalette iktidarda bulunan Hıristiyan Demokrat Birlik Partisi CDU ile Hür Demokrat FDP ve Sosyal Demokrat Parti SPD oylarıyla kabul edildi. Eyalet Eğitim Bakanı Annette Schavan CDU , türbana okullarda yer olmadığını söyledi. 
   
   Hıristiyanlık sembolü serbest 
   Baden - Württemberg eyaletinde çalışan Afgan kökenli Ferestha Ludin adlı öğretmenin türban taktığı için görevinden alınmasından sonra, Federal Anayasa Mahkemesi, mevcut yasaların söz konusu öğretmenin görevden alınması için yeterli olmadığı yönünde karar aldı. Bunun üzerine eyalet hükümeti de, okullarda türban yasağını öngören bir yasa tasarısı hazırladı. Bavyera ve Berlin'in aralarında bulunduğu diğer bazı eyaletlerin de türban yasağı getireceği ifade edildi. 
   Yasa, Müslüman öğretmenlerin türbanlı olarak devlet okullarında eğitim vermelerini yasaklıyor, ancak Hıristiyanlık sembolü sayılan haç, kipa gibi diğer dini sembolleri serbest bırakıyor. 
   
   
   
</TEXT>
</DOC>
