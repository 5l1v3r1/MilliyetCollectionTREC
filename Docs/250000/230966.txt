<DOC>
<DOCNO> 230966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko38.html </URL>
<DATE> 2004/04/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Unakıtan Kıbrıs'ta çözümsüzlüğün de bedeli var 
</HEADLINE>
<TEXT>

     Maliye Bakanı Kemal Unakıtan, Kıbrıs sorununun çözülmesi gerektiğini belirterek, ''Her yemeğin bir bedeli var. Bedava hiçbir şey yok. Çözümsüzlüğün de bir bedeli var. Bu bedeli Türk milleti ödüyor'' dedi. 
     Unakıtan, İstanbul Serbest Muhasebeci Mali Müşavirler Odası'nın İSMMMO Gelirler Kontrolörleri Derneği ile düzenlediği, ''Enflasyon Muhasebesi ve Kayıtdış Ekonomi'' konulu panel öncesi gazetecilerin sorularını yanıtladı. 
     Unakıtan, bir gazetecinin, ''Kıbrıs için Türkiye çok önemli bir dönemece geldi. AB ile ilgili tarih süreci var. Buralarda bir aksaklık olursa Türkiye'ye yabancı sermaye girişinde problem olabilir mi Türkiye'deki hedeflerde bir sıkıntı yaşanır mı '' sorusunu yanıtlarken, Türkiye'nin ekonomik hedeflerinde bir sıkıntı olmayacağını belirtti. 
     Türkiye'nin kalkınmak için yabancı sermayeye ihtiyacı bulunduğuna işaret eden Unakıtan, yabancı sermayenin az gelmesi halinde Türkiye'de kimsenin ölmeyeceğini, çok büyük değişiklikler olmayacağını, ancak geldiği zaman iyiye yönelik çok büyük değişiklikler olacağını vurguladı. 
     Kemal Unakıtan, ''O bakımdan beklentilerimiz, çıtamız yükselecek. Dolayısıyla her zaman iyi düşünüyoruz, iyi beklentiler içindeyiz ve yabancı sermayeyi bekliyoruz. Ancak yabancı sermaye bugünden yarına hemen gelecek gibi aşırı bir beklenti içinde değiliz'' dedi. 
     Yabancı sermayenin uzun vadeli ve istikrarlı bir çalışma gerektirdiğini ve ekonomin düzelmesi gerektiğini anlatan Unakıtan, bunun öncelikle Türkiye'nin kendi ev ödevlerini yapmasına bağlı olduğunu vurguladı. 
     Maliye Bakanı Unakıtan, alınıp alınmamayla her şeyin değişmesinin söz konusu olmadığını, ekonominin istikrarlı olduğunu ifade etti. 
     
     KAYNAĞI BELLİ OLMAYAN PARA 

     Kemal Unakıtan, geçen seneki rakamlara göre 5.2 milyar dolar kaynağı olmayan bir para girdiğini belirterek, şöyle dedi 
     ''Bugün yabancı sermayeden beklediğimiz 1 milyar dolarlara ulaşamadık, ama Türkiye'nin kendi imkanları, potansiyeli vardır. Nereden geldi bu para Kaynağı belli olmayan para olur mu Nereden gittiyse oradan geldi. 
     Dolayısıyla Türkiye'de ekonomik istikrar olduğu müddetçe, siyasi istikrar olduğu müddetçe merak etmeyin Türkiye'ye yerli, yabancı çok yatırım gelir. '' 
     
     KIBRIS 

     Bakan Kemal Unakıtan, ''Kıbrıs sorununda Annan planı kabul edilmezse ekonomi etkilenir mi '' şeklindeki soru üzerine de, şöyle yanıtladı 
     ''Hiç etkilemez diye bir şey söylersek, yanlış olur. Biz hükümet olarak çözümden yanayız. Yani artık Kıbrıs çözülsün. Çözümsüzlük bir çözüm değildir. Dolayısıyla Türkiye belli bir yükü taşıyor. Kıbrıs'ın Türkiye'ye bir şeyi vardır. Her yemeğin bir bedeli var. Bedava hiçbir şey yok. Çözümsüzlüğün de bir bedeli var. Bu bedeli Türk milleti ödüyor. Ama çözümsüzlüğü katiyen kabul etmeyiz. Bunu mutlaka çözmemiz lazım. Hem Türk milleti, hem Kıbrıs halkımız bunu çok iyi biliyor. Herkesin tavrını çözümden yana koyacağını tahmin ediyorum.'' Bakan Unakıtan, bir gazetecinin Milli Eğitim Bakanlığı'nın öğretmenlere kademe verilmesi konusundaki çalışmasına işaret ederek, ''Bu konuda top Maliye Bakanı'nda diye açıklama yaptılar'' şeklindeki sözleri üzerine, ''Top devamlı bizde. Hesaplarız bakarız, hesabımız tutarsa tamam, tutmazsa devam'' diye konuştu. 
     
     DÖVİZDEKİ YÜKSELİŞ 

     Döviz fiyatlarındaki yükselişe ilişkin soru üzerine ise Unakıtan, ''Ani yükseliş o kadar yok. Bu kadar yükselmeler de bizi çok fazla üzmez'' dedi. 
     Unakıtan, büyük yatırımlara ilişkin vergi düzenlemeleri konusunda hükümetin çalışmalarının sürdüğünü bildirdi. 
     Maliye Bakanı Unakıtan, ithalat sırasında vergi kayıpları nedeniyle hummer jiplere el konulacağına ilişkin haberlerin hatırlatılması üzerine de, şu anda bir şey diyemeyeceğini ancak vergi kaçırana asla tahammülü olmadığını söyledi. 

     
</TEXT>
</DOC>
