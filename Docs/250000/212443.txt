<DOC>
<DOCNO> 212443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur21.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilciler trafiğe takıldı .. 
</HEADLINE>
<TEXT>

     Bayramı şehir dışında geçirmek isteyenler bu sabahtan itibaren yola çıkmaya başladılar. Sis ve araç yoğunluğu özellikle gişelerde uzun kuyrukların oluşmasına neden oluyor. 
     Ankara-İstanbul karayolunun Bolu Dağı kesiminde etkili olan yoğun sis, ulaşımı olumsuz etkiliyor. 
     Karayolları 41. Şube yetkilileri, Bolu Dağı kesiminde etkili olan yoğun sis nedeniyle sürücülere sis farlarını yakmaları ve yavaş gitmeleri uyarısında bulundu. 
     Bu arada, Abant gişelerinde bir yoğunluk yaşanmaması için Ankara yönüne giden sürücülerin gişelerden bilet almadan geçişine izin veriliyor. İstanbul ve Bolu yönüne giden sürücülerin biletleri ise elden dağıtılıyor. 
     Bolu Abant Kavşağı'nda 700 metreye varan araç kuyrukları oluştu. 
     
     ARABALI VAPUR KONVOYU 

     İstanbul'dan Bursa, İzmir istikametine gidecek tatilciler de Yalova Topçular'a sefer yapan Gebze Eskihisar'daki feribot iskelesinde uzun kuyruklar oluşturdu. Özellikle dün akşam saat 17.30'dan itibaren TEM OtoyKarayolu'nda hareketlilik yoğunlaştı. 
     Denizcilik İşletmesi Eskihisar Feribot iskelesi görevlileri, normalde günde ortalama 2 bin 500 araç taşınan hatta bayram öncesi ve sonunda bu rakamın günde 10 binin üzerine çıktığını söylediler. Dün akşam saatlerinde 8 feribot çalıştırılırken ilerleyen saatlerde feribot sayısının 10'a çıkartılacağı bildirildi. 
     
     ULUDAĞ'DA UZUN KUYRUKLAR 

     Öte yandan kış turizminin önemli merkezlerinden olan Uludağ, bayramda kayak yapmak isteyen tatilcilerin akınına uğradı. 
     Bayram tatilini geçirmek üzere ''beyaz cennet''i tercih eden ve çoğunluğu İstanbul ve Ankara'dan gelen tatilciler, sabahın erken saatlerinden itibaren Bursa-Uludağ Karayolu'nda kuyruklar oluşturmaya başladılar. 
     Vatandaşlar, Uludağ'a daha çok kendi araçlarıyla çıkmayı tercih ederken, jandarma, Bursa-Uludağ Karayolu'nun 8. kilometresinden itibaren etkili olan kar yağışı ve buzlanma nedeniyle olası bir kazanın önüne geçmek için, Uludağ Milli Parkı girişinden itibaren zincirsiz araçların geçişine izin vermiyor. 
     Uludağ'ın Kirazlı Beldesi halkı da çıkışta zinciri olmayan ya da takamayan sürücülere ''para karşılığı'' hizmet veriyor. Tatilciler, 60 milyon liraya zincir satıyor, 120 milyon liraya hem satıyor, hem takıyor, 25 milyon liraya da kiralıyor. 
     Bu arada, otellerine yerleştikten sonra, sise ve rüzgara rağmen kayak pistlerini dolduran tatilciler, ilginç görüntüler de oluşturuyorlar. Bazı tatilciler, kayak kıyafeti yerine günlük kıyafetleriyle kayak yaparken bir fotoğrafçı da yüzüne Usame Bin Ladin maskesi takan ve beyaz çarşaf giyen bir kişiyle birlikte dolaşarak kazancını artırmaya çalışıyor. 
     18'i kamu kurum ve kuruluşlarına ait, 18'i özel olmak üzere toplam 5 bin 500 yatak kapasiteli 35 tesisin bulunduğu Uludağ'da, tüm tesisler, bayram tatilcileri sayesinde doldu. 
     Ağaoğlu My Resort sahibi Ali Ağaoğlu, son yılların kayak açısından en güzel karının bu sezon yağdığını, bunun da müşterinin talebini artırdığını belirtti. 
     Sömestr tatilinin Kurban Bayramı'na denk gelmesi nedeniyle aylar öncesinden rezervasyon yaptırılmaya başlandığını kaydeden Ağaoğlu, ''Bayramı dolu dolu geçireceğiz'' dedi. 

     
</TEXT>
</DOC>
