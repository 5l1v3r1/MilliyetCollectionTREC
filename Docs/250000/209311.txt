<DOC>
<DOCNO> 209311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur02.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen savaş uçağı ve pilotuna hala ulaşılamadı... 
</HEADLINE>
<TEXT>

     Balıkesir 9. Ana Jet Üssü'nden havalandıktan sonra Kütahya'nın Tavşanlı İlçesi yakınlarında düştüğü bildirilen F-16 savaş uçağı ve pilotunu arama çalışmaları sürüyor. 
     Tavşanlı Kaymakamı Mehmet Özmen, AA muhabirine yaptığı açıklamada, askeri birlikler, Kütahya Köy Hizmetleri, Orman Bölge Müdürlüğü ekipleri, Kütahya ve çevre illerin sivil savunma arama ve kurtarma ekipleriyle yöre halkının katıldığı arama çalışmalarının, gece boyunca belirli aralıklarla devam ettiğini söyledi. 
     Arama çalışmalarında uçağın enkazı ve Hava Pilot Üsteğmen Mehmet Karakuzulu'ya ulaşılamadığını anlatan Özmen, ''Sabaha kadar süren çalışmalarda sonuca ulaşamadık. Havanın aydınlanmasıyla birlikte çalışmalar yeniden yoğunlaştırıldı. Bölgenin her tarafı aranıyor. Ancak kamuoyunun bildiğinin ötesinde hiçbir gelişme yok'' dedi. 
     Bu arada bölgede yoğun sis nedeniyle arama çalışmalarında ekiplerin zor anlar yaşadıkları bildirildi. 
     
</TEXT>
</DOC>
