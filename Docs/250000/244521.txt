<DOC>
<DOCNO> 244521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo27.html </URL>
<DATE> 2004/06/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Görevine son verilen Rıdvan Dilmen, Karşıyaka'ya veda etti... 
</HEADLINE>
<TEXT>

     İkinci Futbol Ligi A Kategorisi ekibi Karşıyaka ile yollarını ayıran Teknik Direktör Rıdvan Dilmen, ''Yeni yönetimin benimle devam etmeme kararını haksızlığa uğradığımı düşünmeme rağmen saygıyla karşılıyorum'' dedi. 
     Rıdvan Dilmen, yaptığı açıklamada, yeşil-kırmızılı kulüple daha önceki ekonomik kazancının üçte birine denk düşen bir ücretle anlaştığını kaydederek, ''Karşıyaka ile anlaşmamdaki en büyük etken hedeflerin olması ve muhteşem taraftarıydı'' dedi. 
     Göreve başlarken kulüp politikasının, ''ilk yıl kümede kalmayı garantileyip gelecek sezon için yapılanma ve ikinci yıl için Süper Lig'e çıkma'' olduğunu kaydeden Dilmen, açıklamasında şunları belirtti 
     ''7. haftada sonra göreve başladığımda takım 5 puanla son sıradaydı. 12 hafta sonra yani 20. hafta sonunda kümede kalmayı hemen hemen garantilediğimiz gibi üst sıraları hedef yapıp, 'Acaba Süper Lig'e çıkabilir miyiz ' diye de camia olarak ümitlendik. Ancak 21. hafta Altay maçını kaybettikten sonra ligin sonuna kadar önümüzdeki yılın hesaplarını yaparak hareket ettik.'' Devre arasında önemli oyuncuları kaybetme pahasına kulübün ekonomik yapısını düşünerek hareket ettiklerini ve kulübe 1 trilyon liralık ekonomik katkıda bulunduklarını savunan Dilmen, açıklamasını şöyle tamamladı 
     ''Yeni gelen yönetim, 'devam etmeme' kararını bana iletti. Haksızlığa uğradığımı düşünmeme rağmen kararı saygıyla karşılıyorum. Parasal konuların gündemde olması beni çok rahatsız ediyor. Benim için hiçbir zaman problem olmadı. Bir şekilde bu konuyu yöneticilerle çözüme kavuştururuz. Çalıştığımız başkanımıza, futbol şubemize ve büyük Karşıyaka taraftarına teşekkür ediyorum. Karşıyaka Spor Kulübü'ne de sonsuz başarılar diliyorum.'' 

     
</TEXT>
</DOC>
