<DOC>
<DOCNO> 242456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur19.html </URL>
<DATE> 2004/05/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Denizli'de bu yıl 8 polis kalpten öldü 
</HEADLINE>
<TEXT>

     Denizli'de bu yıl içinde 3'ü emekli, 8 polis kalp krizi ve kalp yetmezliğinden vefat ederken, Vali Gazi Şimşek, 12 saati aşan stresli göreve dayanmanın zor olduğunu belirtti. 
     Geçirdiği solunum yolu rahatsızlığı nedeniyle Pamukkale Üniversitesi Tıp Fakültesi Hastanesi'ne kaldırılan ve dün kalp yetmezliğinden vefat ettiği açıklanan Çarşı Polis Merkezi'nde görevli Mücahit Uslu 43 için Denizli Emniyet Müdürlüğü'nde tören düzenlendi. 
     Törene, Uslu'nun ailesi ve yakınları, Denizli Valisi Gazi Şimşek, Emniyet Müdür Vekili Baytekin Nennioğlu, müdür yardımcıları ile emniyet mensupları katıldı. 
     Emniyet Müdürlüğü'ndeki törenin ardından Uslu'nun cenazesi Ulu Camii'nde kılınan namazdan sonra Asri Mezarlık'ta toprağa verildi. 
     Evli ve 3 çocuk babası Mücahit Uslu'nun emekliliğine bir yıl kaldığı öğrenildi. 
     Bu arada, törenden sonra gazetecilerin Denizli'de bu yıl 8 polisin kalp rahatsızlığından hayatını kaybettiğini belirtmesi üzerine Vali Şimşek, şunları söyledi 
     ''Polisimiz 12 saati aşan zor ve stresli bir görev yapıyor. Buna dayanmak zor. Söylendiği gibi, vefat eden polis sayısında artış var. Bu arkadaşlarımız toplumun sıkıntılı kesimleriyle uğraşıyor. Bu konuda araştırmalar yapılıyor. Buna göre çözüm yolları bulunacak.'' Denizli'de daha önce de Tahir Keskin, İbrahim Ürevli, Adem Sarıoğlu ve Yüksel Ok isimli polislerle Halil Pekmez, Ekrem Dündar ve Ahmet Bozkaya isimli emekli emniyet mensupları kalp rahatsızlıkları sonucu vefat etmişti. 
     
</TEXT>
</DOC>
