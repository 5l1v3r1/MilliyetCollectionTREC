<DOC>
<DOCNO> 213565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo15.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu bir grup taraftar sakal bırakma eylemine başladı... 
</HEADLINE>
<TEXT>

     Bursasporlu bir grup taraftar, yeşil- beyazlı takım galip gelinceye dek sakal bırakma eylemine başladı. 
     Bursasporlu Esnaflar Derneği Başkanı Fevzinur Dündar, dernek yöneticileriyle düzenlediği basın toplantısında, ligde ve Türkiye Kupası'nda alınan başarısız sonuçlardan Fikret Üstenci başkanlığındaki yönetim kurulunun sorumlu olduğunu söyledi. 
     Yeşil-beyazlı kulübün yöneticilerinin, ''Sonuç ne olursa olsun, Gheorghe Hagi'nin 3 yıl boyunca arkasındayız'' demesinin ardından Hagi'nin takımdan ayrıldığını anlatan Dündar, yöneticileri beceriksizlikle suçladı. 
     Dündar, Bursaspor'un gidişatından endişeli olduklarını belirterek, ''Tribünlerdeki isyanın sebebi yönetimin kötü performansıdır. Takım iyi yönetilse puanların da arkası gelecektir. Hagi'nin gönderilmesi yönetimin en büyük hatasıdır. Teknik kadro da takımdaki problemleri çözemiyor'' dedi. 
     Yeşil-beyazlı takım galip gelinceye dek sakal bırakma eylemine başladıklarını belirten Dündar, pazar günü İstanbul'da yapılacak olan Galatasaray maçında yine takımlarını yalnız bırakmayacaklarını ve dernek binası önünden otobüs kaldıracaklarını bildirdi. 
     
</TEXT>
</DOC>
