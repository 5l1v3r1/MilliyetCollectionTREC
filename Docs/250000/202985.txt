<DOC>
<DOCNO> 202985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko24.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İlçelerin Sosyo-ekonomik Gelişmişlik Sırası Araştırması... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, DPT'nin yaptığı, ''İlçelerin Sosyo-ekonomik Gelişmişlik Sıralaması Araştırması''nda, ilçelerin farklı gelişmişlik düzeylerine göre 6 ayrı gruba ayrıldığını belirterek, en gelişmiş grupta Doğu Anadolu ve Karadeniz'den, en az gelişmiş grupta ise Marmara ve Ege'den ilçe bulunmadığını bildirdi. 
     Bakan Şener, DPT'nin gerçekleştirdiği İlçelerin Sosyo-ekonomik Gelişmişlik Sırası Araştırması ile Avrupa Birliği'ne AB gönderilecek Ön Ulusal Kalkınma Planı konularına ilişkin bir basın toplantısı düzenledi. 
     Şener, DPT'nin daha önce gerçekleştirdiği illerin sosyo-ekonomik çalışmalarından sonra şimdi de ilçelere ilişkin araştırmanın yapıldığını söyledi. 
     İlçelerin farklı gelişmişlik düzeylerine göre 6 ayrı gruba ayrıldığını anlatan Şener en gelişmiş olan 1'inci grupta 18, en az gelişmiş 6. grupta ise 119 ilçenin yer aldığını açıkladı. 
     
     DPT'NİN ARAŞTIRMASI 
     DPT'nin, 872 ilçe içinde yaptığı ilçelerin sosyo-ekonomik gelişmişlik sıralamasında, Türkiye'nin, İstanbul, Ankara ve İzmir büyükşehir ilçeleri hariç, en gelişmiş ilçesi Bursa Büyükşehir olarak belirlenirken, Adana Büyükşehir ve Kocaeli'nin Körfez ilçesi bunu takip etti. 
     İstanbul, Ankara ve İzmir Büyükşehir kapsamındaki ilçeler, gelişmiş merkezler olarak kabul edilip araştırmanın kapsamı dışında bırakıldı. 
     Nüfus, eğitim, sağlık, istihdam, sanayi ve mali göstergeler gibi 30'un üzerinde göstergenin kullanıldığı çalışmada, 872 il içindeki gelişmişlik sıralamasının yanı sıra, ilçelerin il içi sosyo-ekonomik gelişmişlik sıralamasına da yer veriliyor. 
     Sıralamada Bursa Büyükşehir merkez ilçe ilk sırada bulunurken, Adana Büyükşehir bu ilçeyi takip etti. 
     Kocaeli'nin Körfez ve Gebze ilçelerinin ardından İzmir'in Aliağa ilçesi geliyor. 
     
     SON SIRALAR 
     Öte yandan, gelişmişlik sıralamasının en dibinde Van'ın Bahçesaray ilçesi yer aldı. 
     Bu ilçeyi Bitlis'in Mutki, Van'ın Çaldıran, Erzurum'un Tekman ve Bitlis'in Hizan İlçeleri takip etti. 
     
     İSTANBUL VE ANKARA'NIN İLÇELERİ 
     İstanbul büyükşehir sınırları dışında kalan ilçelerden, Büyükçekmece 872 ilçe içinde 12'inci sırada yer alırken, Sultanbeyli 50'inci, Silivri 60'ıncı, Çatalca 107'inci, Şile de 110'uncu sırada yer aldı. 
     Ankara'nın Kazan İlçesi 48'inci, Elmadağ İlçesi 92'inci, Akyurt 94'üncü sırada bulunurken, Haymana 585'inci, Bala 601'inci sırada yer aldı. 
     
</TEXT>
</DOC>
