<DOC>
<DOCNO> 235277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo04.html </URL>
<DATE> 2004/04/27/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Trabzonspor, yediği 31 golle en az gol yiyen takım... 
</HEADLINE>
<TEXT>

     Birinci Süper Futbol Ligi'nde şampiyonluk mücadelesi veren Trabzonspor, kalesinde kolay kolay gol görmüyor. 
     Bordo-mavililer, ligin 31. hafta sonunda 31 gol yiyerek ligde en az gol yiyen takım oldu. 
     Karadeniz ekibinin kalesini koruyan file bekçilerinden Petkoviç, 25 lig maçında 24 gol görürken, Hasan Sönmez ise 6 lig maçında kalesinde 7 gol gördü. 
     
     15 MAÇTA GOL GÖRMEDİ 
     Bordo-mavili takım, ligde yaptığı 31 maçın 15'inde kalesinde hiç gol görmedi. 
     Karadeniz ekibi, en fazla golü ile ligin 7. haftasında BJK İnönü Stadı'nda Beşiktaş karşısında 5-0'lık maçta ağlarında gördü. 
     
     PETKOVİÇ'İN GÖRÜŞLERİ 
     Bordo-mavili takımın Avusturalyalı file bekçisi Michael Petkoviç, özellikle ligin ikinci yarısında yapılan transferler ve teknik direktör Ziya Doğan'ın takıma gelmesinden sonra başarılı sonuçlar aldıklarını söyledi. 
     Kendisinin de ikinci yarıda form grafiğinin yükseldiğini kaydeden Petkoviç, ''Az gol yememizde sadece benim değil, tüm takımın payı büyük. Ligin sonuna kadar kalan 3 maçımızı da en iyi biçimde geride bırakarak, bu sezonki emeğimizin karşılığını almak istiyoruz'' dedi. 
     
</TEXT>
</DOC>
