<DOC>
<DOCNO> 230780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/dunya/dun03.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Türk şoförler 'koalisyonla iş yapmayacağız' sözü verdi 
   Irak'ta çatışmaların tam bir savaşa dönüşmesinin ardından silahlı gruplar tarafından kaçırılan yabancılar arasında yer alan 2 Türk kamyon şoförü önceki gün serbest bırakıldı. Hataylı Mustafa Hüseyin Güzel sağda ile Ankaralı Muammer Biçer, koalisyon güçleriyle iş yapmayacaklarına dair söz vererek özgürlüklerine kavuştular. 
   
   Kerry, Bush'un 7 puan önünde 
   Newsweek dergisi tarafından yapılan ankete göre, Irak'ta son bir haftada meydana gelen kanlı çatışmaların ardından ABD'de Demokrat Parti'nin başkan adayı John Kerry, Başkan Bush'un 7 puan önüne geçti. Newsweek'in 8 - 9 Nisan tarihleri arasında 1005 kişiyle telefonla yaptığı ankete göre, kasım ayında yapılacak ABD başkanlık seçiminin bugün yapılması halinde, Kerry oyların yüzde 50'sini, Bush ise yüzde 43'ünü alıyor. Bağımsız aday Ralph Nader'in de ankete dahil edilmesiyle oy oranları Kerry için yüzde 46, Bush için yüzde 42 ve Nader için yüzde 4 oluyor. 
   
   Amerikalı 7 sivil, 2 asker kayıp 
   Irak'taki ABD güçlerinin komutanı Korgeneral Ricardo Sanchez, Washington'daki gazetecilere telekonferansla yaptığı açıklamada, 7 sivil ile 2 askerin kayıp olduğunu söyledi. Kayıp sivillerin, Kellogg Brown and Root firması çalışanları olduğunu belirten Sanchez, kaçırılanların hayatta olup olmadığını bilmediklerini söyledi. ABD Başkan Yardımcısı Dick Cheney'nin geçmişte yönetim kurulu başkanlığını yaptığı Halliburton'ın bağlı kuruluşu olan Kellogg Brown and Root, Irak'ta Amerikan ordusuna lojistik ve çarpışmalara destek hizmeti veriyor. 
   
   Prens'e üst araması skandal yarattı 
   İspanya Veliaht Prensi Felipe ve nişanlısı İspanyol televizyoncu Letizia Ortiz ve 4 koruma görevlisi, Bahama Adaları'ndan aktarma yapmak üzere geldikleri Miami Havaalanı'nda, yetkililer tarafından aranınca diplomatik skandal yaşandı. Geçen perşembe Iberia Havayolları'yla Madrid'e gitmeden önce, kendilerinden istenen güvenlik taramasından geçmeyi reddeden çift, VIP yolcularına karşı deneyimli 3 yetkili tarafından özel salonda arandı. Miami - Dade Belediyesi, İspanya Prensi ve heyetine karşı protokol kurallarına uyulmadığını belirten bir özür mektubunu kraliyet ailesine göndererek, olayı soruşturma sözü verdi. 
   
   Erivan'da Koçaryan aleyhinde gösteri 
   Ermenistan'da iktidarı istifaya çağıran muhalefet, dün başkent Erivan'da düzenlediği gösteriye devam ederek, Cumhurbaşkanı Robert Koçaryan'ın sarayının çevresinden ayrılmama ve sabaha kadar bekleme kararı aldı. Arminfo'nun haberine göre, muhalefet liderlerinden Aram Sargisyan, Cumhurbaşkanlığı Sarayı'nın önündeki dikenli telin yanında yaptığı konuşmada, Cumhurbaşkanlığı'na çıkan tüm yolların denetimleri altında olduğunu ve Cumhurbaşkanı Koçaryan'ın bir yere gidemeyeceğini kaydederek, "Her şeyi yapabiliriz, çünkü burası bizim ülkemiz. Süreç çoktan başladı ve geri adım atmayacağız" dedi. 
   
   
   
   
   
</TEXT>
</DOC>
