<DOC>
<DOCNO> 236975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo43.html </URL>
<DATE> 2004/05/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Fenerbahçe'nin kuruluşunun 97'nci yılı törenle kutlandı... 
</HEADLINE>
<TEXT>

     Fenerbahçe Kulübü, Atatürk'ün kulübü ziyaretinin 86. ve kuruluşunun 97. yılını düzenlenen törenle kutladı. 
     Dereağzı Tesisleri'nde gerçekleştirilen törene, kulüp başkanı Aziz Yıldırım ve yöneticiler, Yüksek Divan Kurulu ve Genel Kurul üyeleri, dernek temsilcileri, Fenerbahçe Koleji öğrencileri ve amatör branşların sporcu ve antrenörleri katıldı. 
     Yüksek Divan Kurulu Başkanı Yüksel Günay, törende yaptığı konuşmada, Atatürk'ün kulübü ziyaretini ve kuruluş yıldönümünü birlikte kutladıklarını ifade ederek, ''Bizler, ulu önder Atatürk'ün çizdiği yolda emin adımlarla gidiyoruz. Tek gayemiz dürüst, etik ve sporda ahlaki olmak. Demokratik düzende, laik anlayışla sporu rekabet olarak kabul ediyoruz. Fenerbahçe'de, etik olmayan bir şey görmeniz mümkün değil'' dedi. 
     Günay, Fenerbahçeli iki boksörün olimpiyat barajını geçtiğini, Norveç'te yapılan Bayanlar Dünya Şampiyonası'nda da 57 kiloda Gülsüm Tatar'ın dünya şampiyonu olduğunu söylerken, Gülsüm Tatar ve 54 kiloda olimpiyat barajını aşan Serdar Avcı, daha sonra kulüp başkanı Aziz Yıldırım ile birlikte basın mensuplarına fotoğraf için poz verdi. Olimpiyat barajını aşan 57 kiloda Sedat Taşçı'nın ise halen kampta olduğu bildirildi. 
     Törende yönetim kurulu adına söz alan ikinci başkan Nihat Özdemir de Atatürk'ün, 3 Mayıs 1918'de zor koşullarda kulübü ziyaret ettiğini ifade ederek, ''Bu, bizim tarihimizin en şerefli günüdür'' dedi. 
     Özdemir, Fenerbahçe Kulübü'nün hangi gün kurulduğu konusunda çeşitli söylemler bulunduğunu belirterek, ''Biz de bu en şerefli günümüzü, kuruluş günü olarak kabul ettik ve her yıl kutluyoruz. Atatürk'ün, bir Fenerbahçeli olmasından dolayı ayrıca kıvançlıyız. Onun verdiği şevkle çalışmalarımıza devam ediyoruz. Bu sezon futbol takımımız şampiyonluğa ulaşacaktır. Atatürk'ün kulübü ziyaretinin 86. yılı ve kuruluşumuzun 97. yılı kutlu olsun'' diye konuştu. 
     Törenin ardından tesislerde bir kokteyl verildi. 
     
</TEXT>
</DOC>
