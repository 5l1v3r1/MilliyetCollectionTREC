<DOC>
<DOCNO> 206975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun02.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Loto ikramiyesi ile gelen bilmece... Bilet kimin .. 
</HEADLINE>
<TEXT>

     ABD'de lotodan en büyük ikramiyeyi kazanan Rebecca Jemison adlı 34 yaşındaki kadın, resmi makamlara başvurarak 162 milyon dolarlık ikramiyesini aldı. 
     Biletin kendisine ait olduğunu, ancak onu bir parkyerinde düşürdüğünü iddia eden Elecia Battle adlı bir başka kadın ise ''ödemenin durdurulması'' istemiyle dava açtı. 
     Loto talihlisi Jemison'un Cleveland'in South Euclid kesiminde oturduğu ve bir hastanede çalıştığı bildirildi. 
     Jemison'un kazandığı loto 11 eyalette oynanıyor. Loto idaresi, Jemison'un biletinin büyük ikramiyeyi kazanan tek bilet olduğunu doğruladı. 
     Biletin kendisine ait olduğunu öne sürerek dava açan Battle ise, ''Kazanan numaraların hepsini aile fertlerimle bağlantılı olarak belirledim. Kimse bana herhangi bir sayı söylemedi. Dürüst davrandığım konusunda en ufak bir şüphe yok'' diye konuştu. 
     Jemison, ''Battle'ın iddialarını duyunca daha fazla gecikmeden paramı almam gerektiğini düşündüm'' dedi. 
     Loto İdaresi müdürü Dennis Kennedy ise, kurumun Jemison'un bileti bulduğuna değil, satın aldığına inandığını açıkladı. 
     Bu arada Jemison, kazanan biletle birlikte aynı gün ve saatte aynı yerde oynadığı ikinci bileti de resmi makamlara ibraz etti. 
     Talihli daha da ileri giderek, bir önceki çekilişte aynı numaraları oynadığını kanıtlayan bir başka bilet daha gösterdi. 
     Polis, Batlle'ın, iddiasının asılsız olduğunun ortaya çıkması halinde 1 ile 6 ay arasında hapis cezasına çarptırılabileceğini kaydetti. 
     
</TEXT>
</DOC>
