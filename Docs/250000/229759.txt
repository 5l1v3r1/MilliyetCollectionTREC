<DOC>
<DOCNO> 229759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/ekonomi/eko03.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler'in 'evet'i Kıbrıs'a anormal prim yaptırır' 
</HEADLINE>
<TEXT>

   Kıbrıs'taki projeleriyle İsrail ve İngiliz firmalarının ilgilendiğini açıklayan Net Holding Başkanı Tibuk, referandumda 'Evet' kararını beklediğini söyledi 
      EKONOMİ SERVİSİ 
   
   Ekonomik krizin ardından borçlarını İstanbul Yaklaşımı ile yeniden yapılandıran Net Holding yeni yatırımlara başlıyor. Bu projeler arasında Bodrum - Milas arasındaki 10 bin dönümlük 'Turizm Kenti' projesi ile Kıbrıs Magosa'daki 420 dönüm arazi üzerinde gerçekleştirilecek tatil köyü yer alıyor. Bugüne kadar KKTC'de 50 milyon dolarlık turizm yatırımı gerçekleştirmiş olan Net Grubu, Kıbrıs'ta bir Kongre merkezi yapmayı da planlıyor. 
   Yeni projelerini açıklayan Net Holding Yönetim Kurulu Başkanı Besim Tibuk, referandumda Türk tarafının 'Evet', Rum tarafının 'Hayır' demesi halinde KKTC'ye ambargonun kalkacağını belirterek, "Türk tarafı referandumda 'Evet' dedikten sonra Kıbrıs'taki tesislerimiz anormal değer kazanacak" dedi. 
   
   'Tesisler değerlendi' 
   Kıbrıs'ta 20 bin dönümlük arazilerini üç ay önce 20 bin dolara hemen satmayı düşünürken, bugün bu araziye 140 bin pound verildiğini aktaran Tibuk, referandumdan 'Evet' çıkmasından sonra bu arazinin değerinin 500 bin pound olacağını söyledi. Cyprus Garden projesiyle iki büyük İsrailli şirketin ilgilendiğini ve bunların 'Evet'i beklediğini aktaran Tibuk, "Crystal Cove'daki büyük otelde ise hem İsrail hem İngiliz ilgisi var" dedi. Tibuk, "Halikarnas'daki otelde de yabancı büyük emeklilik fonlarıyla ve bunların dernekleriyle bir konsorsiyum şeklinde hareket edeceğiz. Ancak burada acelemiz yok" diye konuştu. 
   Net Holding Genel Koordinatörü Ceyhun Yağlıcıoğlu da Reuters'a yaptığı açıklamada Magosa'daki yatırıma bu yıl başlanması ve sekiz - dokuz yıl sürmesinin planlandığını, ilk aşamada 190 milyon dolar olacak projenin toplam maliyetinin ise 1 milyar doları bulabileceğini söyledi. Yağlıcıoğlu borçlarının İstanbul Yaklaşımı'na alındıktan sonra 91.6 milyon dolardan 55.6 milyon dolara indiğini ve 2012 yılında sıfırlanacağını kaydetti. 
   
   
</TEXT>
</DOC>
