<DOC>
<DOCNO> 211492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo05.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay, milli takıma dönecek... 
</HEADLINE>
<TEXT>

     Akçaabat Sebatspor Kulübü Başkanı Veli Sezgin, lig fikstürünün lehlerine döndüğünü söyledi. 
     Veli Sezgin, düşme hattındaki takımlarla ligin ilk yarısında deplasmanda oynadıklarını belirterek, ''Bu maçları sahamızda yapacağız. Kalan maçlarımızın 9'unu iç sahada, 7'sini ise deplasmanda oynayacağız. Bunun avantajını iyi kullanmak istiyoruz'' dedi. 
     Devre arasında Oktay Derelioğlu'nu, Ganalı Osie'yi ve Trabzonspor'dan kaleci Osman'ı kadrolarına dahil ettiklerini de dile getiren Sezgin, ''Erman Ergin'in de sakatlığı düzeldi ve Denizlispor maçında forma giydi. Onu da yeni transfer olarak görüyoruz. Takıma çok katkı sağlayan bir oyuncu. Ligin ikinci yarısında çok daha güçlü bir Akçaabat Sebatspor var. Bu gücü saha sonuçlarını yansıtacağımı umuyoruz'' diye konuştu. 
     Malatyaspor ile sahalarında yapacakları karşılaşmadan galibiyetle ayrılmayı hedeflediklerini de ifade eden Sezgin, ''Malatyaspor çok güçlü bir takım ve ligin ikinci yarısına da iyi başladılar. Zor bir maç olacak. Ancak bu bizim sıçrama maçımız olacak'' dedi. 
     Özellikle Oktay'ın Akçaabat Sebatspor'da çok iyi bir ortam bulduğunu da kaydeden Sezgin, şöyle konuştu 
     ''Oktay, Türkiye'nin en iyi 3 golcüsünden biri. Kendisine 4 takım talipken o bizi seçti. Takımda iyi bir arkadaşlık ortamı yakaladı. Oktay, ilk maçtan itibaren takıma katkı sağlamaya başladı ve bu devam edecektir. Yetenekleri belli ve Akçaabat Sebatspor'da eski günlerini yakalayarak milli takıma dönecektir. Sezon sonuda Oktay ile görüşeceğiz. Sözleşmesini uzatmayı düşünüyoruz.'' 
     
</TEXT>
</DOC>
