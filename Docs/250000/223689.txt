<DOC>
<DOCNO> 223689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun22.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın yıldönümünde Powell Bağdat'ta... 
</HEADLINE>
<TEXT>

     Irak'ın başkenti Bağdat'a beklenmedik bir ziyarette bulunan ABD Dışişleri Bakanı Colin Powell, Amerikalı askerler ve sivillere hitap etti. 
     Kuveyt'ten Bağdat'a gelen Powell, konuşmasında, geçen yıl 20 Mart'ta başlayan Irak savaşının, bu ülkeyi korkunç bir diktatör rejimden kurtardığını söyledi. 
     Irak ve komşularının, Saddam'ın kimyasal silahlarından artık korkmamaları gerektiğini belirten Powell, ''Savaşın başlangıcının yıldönümü bu Mart gününde, bundan endişe duymamalıyız. Halepçe halkı, komşuları bir daha endişe duymamalı, çünkü korkunç diktatör rejim bitti'' dedi. 
     Saddam'a bağlı birliklerin, 1988 yılında ülkenin kuzeyinde Kürtlerin yaşadığı Halepçe'ye düzenlediği kimyasal saldırıda 5 bin kişi ölmüştü. 
     Powell, Irak'a ilk ziyaretini geçen yıl Eylül'de yapmıştı. 
     
     KOALİSYON SAPASAĞLAM 

     ABD Dışişleri Bakanı Colin Powell, Irak'taki koalisyonun, İspanya'nın çekilme niyetine rağmen ''sapasağlam durduğunu'' söyledi. 
     Beklenmedik Bağdat ziyaretinde basın toplantısı yapan Powell, ''Koalisyon sapasağlam duruyor. 30 kadar ülke burada. İşlerini gayet güzel yapıyorlar. İspanyol açıklamalarından sonra birçok ülke Irak'ta kalacaklarını yineledi'' diye konuştu. 
     Terörle mücadele konusuna da değinen Powell, uygar ulusların terörle mücadeleyi sürdürmeleri gerektiğini belirterek, ''Irak savaşından önce de dünyanın birçok bölgesinde terör vardı'' dedi. Powell, ''uluslararası topluluğun Irak konusundaki vaatlerini yerine getirirken tereddüt etmemesini'' istedi. 
     İspanya'da geçen Pazar yapılan genel seçimleri kazanan Sosyalist lider Luis Rodriguez Zapatero, Irak'taki askerleri çekeceklerini söylemişti. 
     
</TEXT>
</DOC>
