<DOC>
<DOCNO> 247055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/yasam/ayas.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm kuzenden geldi 
</HEADLINE>
<TEXT>


Liseli genç kız, sevgilisi ve iki arkadaşını, 250 milyar fidye için kuzenini kaçırmaya ikna etti. Polis devreye girince panikleyen gençler, küçüğü boğdu 

TARKAN ÇETİN Isparta DHA 

Isparta'da, 17 yaşındaki kız öğrenci T.K.'nın, sevgilisi ve iki arkadaşıyla 250 milyar lira fidye için kaçırdığı kuzeni Ömer Faruk K. 8 boğularak öldürüldü. İddiaya göre, çevresinde sorunlu bir kişi olarak tanınan Gazi Lisesi öğrencisi T.K., hayvan ticareti yapan amcası M.K.'nin oğlu Ömer Faruk'u fidye amacıyla kaçırmak için üç gençle plan yaptı. Genç kız ile aynı lisede okuyan sevgilisi M.A.G. 17 , okul arkadaşı M.A.S. 17 ve Milli Piyango Anadolu Lisesi öğrencisi T.G. 17 , önceki gün iki motosikletle Gülbirlik İlköğretim Okulu'na giderek küçük Ömer'in bisikletinin lastiklerini indirdi. Saat 16.00 sıralarında dersten çıkan Ömer K., bisikletinin lastiklerini görünce yürüyerek evine dönmek zorunda kaldı. 

Sorguda 'çözüldüler' 
Evine doğru sınıf arkadaşı M.Ö. ile yürüyen Ömer K.'ye yaklaşan kuzeni T.K. ve diğer gençler, iki küçüğü eve bırakabileceklerini söyledi. 
Kuzenini görünce motosiklete binen Ömer K., Hanife Sultan Mezarlığı'na götürüldü. Baba M. ve anne R.K., okul sonrası çocukları eve dönmeyince polise başvurdu. Araştırma başlatan polisin bilgi aldığı Ömer K.'nin arkadaşı M.Ö. de, küçük çocuğun motosikletine bindiği kişilerle gittiğini söyledi. Bu sırada polisin harekete geçtiğini öğrenen liseli fidyeciler, 250 milyar lira için telefon etmeye bile fırsat bulamadı ve paniğe kapılarak mezarlık yakınındaki mağarada sakladıkları küçük Ömer K.'yi boğarak öldürdü. 

'1.5 ay plan yaptık' 
Hiçbir şey olmamış gibi evlerine dönen 4 genç, M.Ö.'nün ifadesi üzerine gece gözaltına alındı. Çelişkili ifadeler veren gençler sorgu sonucu suçlarını itiraf ettil. Telle boğularak öldürüldüğü öğrenilen Ömer'in cesedi dün saat 03.00'te bulundu. 
Polisi duyunca paniğe kapılıp fidye isteyemeden kuzenini öldürdüklerini itiraf ettiği belirtilen T.K.'nin, ifadesinde, "Bu işi 1.5 aydır planlıyorduk. Parayı alıp arkadaşlarıma 15'er milyar lira verecektim" dediği ileri sürüldü. Liseli genç kız T.K., sevgilisi M.A.G. ile birkaç kez görüp uyardığı için amcasına kızgın olduğunu da iddia etti. 
T.K., sevgilisi M.A.G, T.G ve M.A.S sorgularının ardından tutuklanırken Ömer, dün Karaağaç Mezarlığı'nda gözyaşları arasında toprağa verildi. 




</TEXT>
</DOC>
