<DOC>
<DOCNO> 209032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun15.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman doktorların yapamadığını Türk doktorlar başardı 
</HEADLINE>
<TEXT>

     Almanya'da çocuk sahibi olamadıkları için Türkiye'ye tedaviye giden Samsun Bafralı Birol-Gönül Sancar çifti, şimdi 20 haftalık bebeklerinin doğumunu bekliyor. 
     Birol Sancar 32 , AA muhabirine yaptığı açıklamada, 31 Temmuz 1994 tarihinde teyzesinin kızı Gönül Sancar 27 ile evlendiğini, ancak çocukları olmadığını, bu nedenle evliliklerinin 4. yılında tedavi olmak amacıyla Berlin'de kendilerine önerilen bir tüp bebek merkezine gittiklerini söyledi. 
     Tedavi için 1999 ve 2001 yıllarında iki kez bu merkeze gittiklerini belirten Sancar şöyle konuştu 
     ''Almanya'da başvurduğumuz doktorlar bana azosperm menide canlı sperm bulunmaması teşhisi koyarak hiçbir zaman çocuğum olamayacağını söylediler. Hatta bir doktor, 'Hiç boşuna uğraşmayın, sizin çocuğunuz olmaz' dedi. Başımdan kaynar sular boşaldı. Hastaneden yürüyerek eve gelmişim. Daha sonra otomobilimi hastanenin önünde unuttuğumu hatırladım.'' Tedavilerin başarısız kalmasına rağmen yaklaşık 20 bin mark harcadıklarını kaydeden Sancar, ''Daha sonra arkadaşların tavsiyesi üzerine İstanbul'daki Ferti-jin Kadın Sağlığı ve Tüp Bebek Merkezi'ne gittik. Hiç umudum yoktu. Bu nedenle gitmek istemedim, ama eşim beni zorla götürdü. Gittiğimizde ise orada çocuğumuzun olabileceğini hissettim. Çünkü orada teknolojinin çok daha ileride olduğunu gördüm'' diye konuştu. 
     Sancar, İstanbul'un Bebek semtindeki merkezde 5 ay süreyle ilaç tedavisi gördüğünü ifade ederek, ''Eşimin de gördüğü tedavi sonucu, daha ilk uygulamada gebelik sağlandı. Çok mutluyuz. Herkese Türkiye'deki merkezi tavsiye ediyorum. Her gördüğüm kişiye merkezin sahibi olan Dr. Seval Taşdemir'in kartını veriyorum. Çocuğum olduğunda buradaki tüp bebek merkezine götürerek herkese göstereceğim'' dedi. 
     Türkiye'deki tedavinin yaklaşık 8 bin euroya mal olduğunu da belirten Sancar, ''Buradaki masrafların hepsini kendimiz karşılamıştık. Türkiye'deki masraflar için ise babam 6 bin euro verdi'' diye konuştu. 
     Gönül Sancar da çok mutlu olduğunu ifade ederek, ''Bebeğimiz kız olursa Seval hanımın adını, erkek olursa da bebek merkezini kuran ve Seval hanımın bir trafik kazasında hayatını kaybeden erkek kardeşi Murat beyin adını verecektik. Şimdi erkek çocuk olacağını öğrendik. Bu nedenle adı Murat olacak'' dedi. 
     İstanbul'daki Ferti-jin Kadın Sağlığı ve Tüp Bebek Merkezi'nden Dr. Seval Taşdemir de AA muhabirine yaptığı açıklamada, Birol Sancar'ın hastalığının ''azosperm'' diye adlandırılan bir çeşit erkek kısırlığı olduğunu belirterek şunları söyledi 
     ''Yaptığımız değerlendirme sonucunda Birol beyin hormonlarında yetersiz üretim olduğunu tespit ettik ve 3 ay süresince hormon tedavisi uyguladık. Tedavi sonrasında Gönül hanımı mikroenjeksiyon tipi tüp bebek tedavisi uygulamak üzere hormon tedavisine aldık. Gönül hanımın yumurta gelişimi tamamlandıktan sonra Birol beyden, gelişimini tamamlamış olan iyi kalitedeki spermleri ayrıştırdık. Bu spermlerle mikroenjeksiyon tipi tüp bebek tedavisi yapıldı ve başarılı bir sonuç elde ettik.'' Taşdemir, kısırlık alanında dünyanın gelişmiş merkezlerinde uygulanan tüm tedavi ve tekniklerin Türkiye'deki modern merkezlerde de başarıyla uygulandığını, yurtdışından gelen hastaların sayısının azımsanamayacak kadar çok olduğunu kaydetti. 
     
</TEXT>
</DOC>
