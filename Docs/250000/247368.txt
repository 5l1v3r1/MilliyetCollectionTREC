<DOC>
<DOCNO> 247368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy10.html </URL>
<DATE> 2004/06/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Aksu "Buzler sihirli dokunuşla işleri düzeltmeyi vaadetmedik" 
</HEADLINE>
<TEXT>

     İçişleri Bakanı Abdülkadir Aksu, ''kısa sürede sihirli bir dokunuşla işleri düzeltme'' vaadinde bulunmadıklarını belirterek, ''Hizmetler kısa sürede ve en iyi biçimde birer birer halka sunulacak'' dedi. 
     40. Kiraz Festivali etkinlikleri çerçevesinde Tekirdağ'a gelen Aksu, Belediye Başkanı Ahmet Aygün'ü makamında ziyaret ederek, ilin sorunları konusunda bilgi aldı. 
     Aksu, burada yaptığı konuşmada, Tekirdağ'da yerel seçimleri AK Parti'nin kazanmasının önemli olduğunu söyledi, ilin 2 milletvekili ile TBMM'de temsil edildiğini anımsattı. Aksu, Tekirdağ'ın, Türkiye'nin Avrupa yakasındaki önemli bir ili olduğunu kentin sorunlarını, AK Partili belediye başkanı ile aşacağını ifade etti. 
     Tekirdağ'ın hükümetle en uyumlu çalışan illerden olduğuna işaret eden Aksu, Başkan Aygün'ün ''belediyeyi 16 trilyon lira borçla ve birçok sorunla aldığını'' söyledi. 
     Bakan Aksu, şöyle devam etti 
     ''Bizler ve sizler, AK Partililer olarak hizmete talip olurken, zoru başarmayı göze aldık. Vatandaşımız bizlere oyunu, sorunlarının çözümü için verdi. Sorunları şikayet etmek için değil, çözmek, halkımıza iyi ve güzel hizmetler vermek için göreve geldik. Bizler kısa sürede, sihirli bir dokunuşla işleri düzeltme vaadinde bulunmadık. Hizmetler, süresi içinde ve en iyi biçimde birer birer halka sunulacak.'' Kamu Yönetimi ve Yerel Yönetimler yasa tasarılarının aynı anda çıkması için Kamu Yönetimi Kanun Tasarısı'nın bekletildiğini ifade eden Aksu, belediyeler ile il özel idareleri kanun tasarılarının İçişleri Komisyonu'ndan geçtiğini, Mahalli İdare Birlikleri Kanun Tasarısı'nın ise komisyona geldiğini belirtti. 
     Belediye gelirleri ile Köy Kanunu'nun bakanlık tarafından hazırlanarak, TBMM'ye gönderileceğine işaret eden Aksu, ''Türk halkının huzur ve esenlik içinde yaşamasını temin edecek'' konuların gündemlerinde olduğuna değindi. 
     İkram edilen Tekirdağ kirazından yiyen Aksu'ya, Başkan Aygün ''Kiraz Festivali'' anısına şilt verdi ve ünlü Karacakılavuz el dokuması ürünlerinden hediye etti. 
     Bakan Aksu, daha sonra Vali Ahmet Özyurt'u makamında ziyaret ederek, brifing aldı. 
     AK Parti İl Başkanlığı'na geçen Aksu, yerel seçimlerde elde ettikleri başarı dolayısıyla İl Başkanı Mehmet Şık ve partilileri kutladı. 
     Aksu, Başpehlivan Tekirdağlı Hüseyin adına yağlı güreşlerin yapıldığı alanda, vatandaşları selamladı. 
     
</TEXT>
</DOC>
