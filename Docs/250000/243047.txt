<DOC>
<DOCNO> 243047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur14.html </URL>
<DATE> 2004/05/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ankara'da çalıp, İstanbul'da sattılar .. 
</HEADLINE>
<TEXT>

     Ankara'da çaldıkları oto teyplerini kargo şirketi ile İstanbul'a naklederek satan 2 kişi yakalandı. 
     Bir istihbaratı değerlendiren Ankara Asayiş Şube Müdürlüğü Hırsızlık Büro Amirliği ekipleri, Keçiören bölgesinde çok sayıda otomobilin soyulması olayını gerçekleştirdikleri öne sürülen Baran A. ve Burhan A'yı gözaltına aldı. 
     Bu kişilerin, sorgulamaları sonucunda, Keçiören ilçesinde 40 ayrı otomobilden hırsızlık yaptıkları tespit edildi. Zanlıların, çaldıkları oto teypleri ve hoparlörleri bir kargo şirketi aracılığıyla ''yedek parça'' kaydı düşerek İstanbul'a naklettikleri de belirlendi. 
     Operasyonu genişleten polis, Ankara'dan çalınarak İstanbul'a gönderilen oto teyplerini bilerek satın aldığı ifade edilen, İstanbul Tahtakale'de işyeri bulunan Yunus Y'yi gözaltına aldı. Bu kişinin işyerinde yapılan arama sonucunda, hırsızlık malı olduğu tespit edilen 40 oto teybi ile çok sayıdaki hoparlöre el konuldu. 
     Gözaltına alınanlardan Baran A'nın hırsızlıktan sabıkası bulunduğu, olayla ilgili soruşturmanın devam ettiği kaydedildi. 
     Hırsızlık Büro Amirliği ekiplerinin yaptığı bir başka operasyonda ise Yenimahalle ve İskitler semtlerinde otomobillerden hırsızlık yapan Ufuk Ö. gözaltına alındı. Bu kişinin çaldığı 10 oto teybi, sattığı İtfaiye Meydanı'ndaki esnaflardan toplanarak zapt edildi. Ufuk Ö, çıkarıldığı mahkeme tarafından tutuklandı. 
     
</TEXT>
</DOC>
