<DOC>
<DOCNO> 246623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur27.html </URL>
<DATE> 2004/06/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fuhuşa zorlanan 2 kadını ''not'' kurtardı... 
</HEADLINE>
<TEXT>

     Çocuk bakıcılığı yapmak üzere geldikleri Bursa'da fuhşa zorlanan Dağıstanlı 2 kadın, 5 gündür kilitli tutuldukları evden, balkondan attıkları not sayesinde kurtuldu. 
     Merkez Nilüfer İlçesi Üçevler Mahallesi'nde, kimliği açıklanmayan bir kişi, evinin balkonunda ''Bizi silah zoruyla evde hapis tutuyorlar. Bizi kurtarın'' yazılı bir not bulduğunu belirterek, polise başvurdu. 
     İhbar üzerine harekete geçen ve notun atıldığı evi belirleyen polis, düzenlediği operasyonda, Dağıstan uyruklu Patitan Macomedova 39 ve Nasta Kusnusova'yı 24 kurtardı, kadınları eve kilitlediği öne sürülen Recep T'yi de gözaltına aldı. 
     Macomedova ve Kusnusova, polise verdikleri ifadede, Dağıstan'dan çocuk bakıcısı olarak önce Antalya'ya, sonra da Bursa'ya getirildiklerini söylediler. 
     Bursa'da kendilerine ev kiralandığını, Nilgün T. ve yanındakiler tarafından ölüm tehdidiyle fuhşa zorlandıklarını ifade eden kadınlar, kilitli oldukları evden, ancak bir not yazıp atarak kurtulmayı planladıklarını, bunda da başarılı olduklarını anlattılar. 
     Polisin, kadınları fuhşa zorladığı iddia edilen Nilgün T. ve 3 kişinin arandığı belirtildi. 
     Kadınların, sorgulamalarının tamamlanmasının ardından ülkelerine gönderileceği bildirildi. 

     
</TEXT>
</DOC>
