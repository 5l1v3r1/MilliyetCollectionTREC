<DOC>
<DOCNO> 223370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/yazar/yilmaz.html </URL>
<DATE> 2004/03/18/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Zapsu'nun villası kriz çıkardı 
</HEADLINE>
<TEXT>

   
   Yerel seçimlerde İstanbul iktidar ağırlığını, cumartesi günü meydanlarda pazar akşamı ise bir "hesaba göre" Alsit villalarında hissedecek. 
   Cumartesi günü Kazlıçeşme'de İstanbul'a seslenecek olan Başbakan Tayyip Erdoğan, adayı Kadir Topbaş'a oy isteyecek. Pazar akşamı ise AKP Veri Koordinatörü Cüneyt Zapsu'nun Alsit villalarındaki evi, patronlar kulübü TÜSİAD üyelerine açılacak. Ancak bu durum biraz şüpheli. Davetlilere evin krokileri gitti, davet mektubu henüz askıda 
   Nedenlerini anlatayım... 
   Topbaş adaylığının açıklanmasıyla birlikte kurumsal kampanya yürüttü. Topbaş, Türkiye İhracatçılar Meclisi TİM , İMKB, TÜROB, İTO ve İSO yöneticilerinin davetlisi olarak projelerini anlattı. 
   Topbaş bunların dışında siyaset ile paranın birlikte şekillendiği "prestij mek nlardan" Büyük Kulüp, Moda Deniz Kulübü ve akademik çevrelerden ODTÜ mezunlarının da konuğu oldu. 
   TÜSİAD ne yaptı Hiçbir adayı dinlemedi, evde buluşuyor. O da Başbakanlık katının iradesiyle seçilmiş Zapsu'nun evinde... 
   Zapsu'yu siyasi kimliği, diğer TÜSİAD üyelerinden "ayrıcalıklı" bir yere koysa da, ev toplantısı Topbaş için cazip değil. 
   Artık Başbakan Erdoğan mı, Zapsu mu, yoksa TÜSİAD mı bu tercihi kullandı bilemiyorum. Bildiğim, halen davet yerinin tartışılıyor olması... 
   Topbaş Ömer Sabancı, Mustafa Koç, Bülent Eczacıbaşı, Ferit Şahenk, Can Paker gibi büyük patronlarla villada değil, TÜSİAD merkezinde buluşmayı tercih ederdi. 
   
   Gelenekselleşti 
   Zapsu'nun belediye başkan adayı takdimi yeni bir durum değil, hatta gelenekselleşti diyebiliriz. 
   Zapsu, 1994'te FP'den İstanbul Büyükşehir belediye başkan adayı Erdoğan'ı evinde düzenlediği bir yemekte, patronlara tanıştırdı. Erdoğan, 4 aylık mahkumiyeti nedeniyle boşalan başkanlık koltuğuna atadığı Ali Müfit Gürtuna'yı da Zapsu'nun evinde patronlarla buluşturdu. 
   Zapsu'nun Erdoğan ile dostluğu eskilere dayanıyordu. Zapsu'nun gerek Gürtuna, gerekse de Topbaş ile bu ölçüde yakın bir kişisel tarihi bulunmuyor. Zapsu ailesinin, Korkut Özal ve İstanbul ANAP eski İl Başkanı merhum Eymen Topbaş ile yakınlığını bilenler, Kadir Topbaş davetini de "aile" kategorisinde değerlendirebilirler. Ancak yanılırlar. Çünkü Eymen Topbaş ailesi Konyalı, Kadir Bey Artvinli ve akraba değiller. 
   Zapsu'nun, Topbaş adına verdiği davet ne 1994, ne de 1999 yılı yemekleri kadar kritik bir sürece denk düşüyor. 
   Erdoğan 1994'te tanınmıyor, 1999'da ise içeriden yeni çıkmış, sistem ile sorunlu duruyordu. 1999'da aile dostu avukat Münci İnci'nin Durusu'daki evi Erdoğan ile patronlar buluşmasına ev sahipliği yaptı. Bu davetten bir - iki gün sonra, dönemin TÜSİAD Yüksek İstişare Konseyi Başkanı Bülent Eczacıbaşı, patronlarla Erdoğan'ı evinde ağırladı. 
   Topbaş'ın koşulları farklı. Öncelikle AKP iktidar partisi. Davet herhangi bir işadamından değil, Başbakanlık'tan geliyor. Sonra Topbaş başkanı olduğu Beyoğlu nedeniyle başta Vitali Hakko, Sakıp Sabancı ve Rahmi Koç gibi iş dünyasının duayenleriyle yakın ilişkide. 
   Ayrıca Topbaş, patronlarla yemek yemek istese çok rahatlıkla çağırır bir "dükkana" yer. Bakalım TÜSİAD'ın büyük patronları bu yemek işinden nasıl çıkacaklar 
   
      
   
</TEXT>
</DOC>
