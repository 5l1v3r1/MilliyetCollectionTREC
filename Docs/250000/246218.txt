<DOC>
<DOCNO> 246218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko18.html </URL>
<DATE> 2004/06/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ÖİB Kanun çıkar çıkmaz şans oyunları özelleştirmesi yapılacak 
</HEADLINE>
<TEXT>

     Özelleştirme İdaresi Başkanlığı, Milli Piyango İdaresi Genel Müdürlüğü tarafından hazırlanmış olan mevzuatın kanunlaşmasını takiben, şans oyunlarının özelleştirilmesi ihalesine ivedilikle çıkılacağını bildirdi. 
     Başkanlık'tan yapılan yazılı açıklamada, Milli Piyango İdaresi uhdesinde bulunan şans oyunlarının özelleştirme çalışmalarına 4971 sayılı Kanun ile 320 sayılı Milli Piyango İdaresi Genel Müdürlüğü Kuruluş ve Görevleri Hakkında KHK'de değişiklik yapılarak başlandığı hatırlatıldı. 
     4971 sayılı Kanun ile şans oyunlarının değer tespiti ve özelleştirilmesi için bir komisyon oluşturulduğu kaydedilen açıklamada, komisyonun sekreterya işlemlerinin de Özelleştirme İdaresi Başkanlığı'nca yürütüldüğüne işaret edildi. 
     4971 sayılı Kanunla, şans oyunlarının özelleştirilmesi ile ilgili şartname hazırlama görevinin de Milli Piyango İdaresi'ne verildiği belirtilen açıklamada, bu çerçevede hazırlanan şartnamenin 18 Mayıs 2004 tarihi itibarıyla Özelleştirme İdaresi Başkanlığı'na gönderildiği, İdarenin de aynı gün şartnameyi komisyonun değerlendirmesine sunduğu vurgulandı. 
     Şartname ile ilgili Özelleştirme İdaresi Başkanlığı'nın görüş ve önerilerinin 25 Mayıs 2004 tarihinde Milli Piyango İdaresi Genel Müdürlüğü'ne gönderildiği bildirilen açıklamada, daha sonra şu görüşlere yer verildi 
     
     ÇALIŞMALAR DEVAM EDİYOR 
     ''Ön ödemeli ve gelir paylaşımı esasına göre, 10 yıllık süre ile sadece şans oyunlarını kapsayan şekilde yapılacak olan özelleştirme ile ilgili olarak hazırlık çalışmalarında detay hususlar ve uygulamaya yönelik usul ve esaslar noktasında iki kurum ve komisyon tarafından yoğun bir şekilde değerlendirme çalışmalarına devam edilmektedir. 
     Komisyon ve ilgili kurumlar her aşamada birlikte çalışmakta olup, alınan her karar, ortak görüş ve öneriler çerçevesinde oluşturulmaktadır. 
     Milli Piyango Genel Müdürlüğü tarafından 4971 sayılı Kanunda değişiklik yapılmasına ilişkin olarak hazırlanmış mevzuatın kanunlaşmasını takiben şans oyunlarının özelleştirilmesi ihalesine ivedilikle çıkılacaktır.'' 
     
</TEXT>
</DOC>
