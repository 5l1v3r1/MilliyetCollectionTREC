<DOC>
<DOCNO> 211192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/yazar/toruner.html </URL>
<DATE> 2004/01/26/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Davos önemlidir 
</HEADLINE>
<TEXT>

   
   Dünya ekonomisini yönetenler her yıl Davos'ta Dünya Ekonomi Forumu'nda bir araya gelirler. Ekonomi, siyaseti çok yakından etkilediği için, dünya siyasetini yönlendirmiş veya yönlendirmekte olan kişiler de Davos'tadır. Bu yönüyle, dünyada her yıl düzenlenen en ünlü toplantıdır. Çünkü, diğer hiçbir toplantıya dünya ekonomi ve siyasetini yönlendiren kişiler bu yoğunlukta katılıp, konuşma yapmazlar. Yine, hiçbir toplantıda önemli liderler ve yöneticiler bu denli ulaşılabilir değillerdir. 
   İsviçre'nin küçük bir dağ kasabası olan Davos, günlük yaşamını değiştirmeden bu toplantılara ev sahipliği yapar. İsviçre tarafsız sayılan ve kolay ulaşılabilen bir ülke olduğu için seçilmiştir. Özel olmayan toplantıların günü, saati, yeri ve gündemi önceden katılımcılara dağıtılmış ve bütün katılımcıların bir listesi çıkarılmıştır. Önceden başvurup, para ödemeyen toplantılara katılamaz. Çoğu toplantılara yürünerek gidilebildiği için ne hava ne de trafik kirliliği vardır. Toplantılara katılanlarla birlikte seyahat eden aileleri için kayak yapmak, kızak kaymak veya donmuş gölde araba kullanmak gibi spor ve eğlence olanakları vardır. Akşamları genellikle foruma katılanların ev sahipliği yaptığı bir kokteyle ve ardından da düzenlenen başka bir yemeğe gidilir. Ülkelerin başbakanları, bakanları ve merkez bankası başkanları verdikleri akşam yemeklerinde birer konuşma yapıp, başarı öykülerini anlatırlar dünya ekonomi kurmaylarının ve gazetecilerin sorularını yanıtlarlar. 
   Forumda yapılan konuşmalar çok önemlidir. Kimin nerede, ne zaman ve kimlerle birlikte konuşacağı bile önceden belirlenir ve birer pazarlık konusudur. Konuşmaların ardından gelen soru cevap bölümü ise, başka ilginç konuların tartışılmasını sağlar. Bu toplantılarda genellikle tuzak sorular sorulmaz soruyu soranın sorunun cevabını verdiği uzun sorulara da olanak tanınmaz. Çünkü, herkes konuşmacıdan bir şeyler öğrenmek peşindedir. Öğrenilenler, dünya ekonomisinin ve siyasetinin gittiği yönü belirleyebilecek önemdedir. 
   Başbakanlar, bakanlar ve merkez bankası başkanları olağan toplantıların dışında ikili görüşmeler yaparlar. Bu görüşmelerde taraflar görüşlerini ve beklentilerini birbirlerine aktarma fırsatı bulurlar. Toplantı, kokteyl ve yemekler işadamları için de bulunmaz fırsatlardır. Birçoğundan randevu bile alamayacağınız işadamı ile orada rahat bir ortamda görüşebilirsiniz. Bizim işadamlarımız da yıllar boyu Davos toplantılarını hem kendi başbakan ve bakanlarıyla iyi ilişki kurmak hem de yabancı işadamları ile görüş alışverişinde bulunmak için kullandılar. 
   Son zamanlarda onlarca komplo teorisi üretildi veya mevcutlar su yüzüne çıkarıldı. Bu teorilerin bazılarında Davos toplantıları kurulacak Yeni Dünya Devleti'nin gizli yöneticileri tarafından yönlendirilip, kontrol edilen toplantılardan birisi olarak gösteriliyor. Tabii, doğru değil. 
   Davos, bize Turgut Bey tarafından tanıtıldı. O yıllardan beri de her yıl başta başbakanımız olmak üzere bu toplantılara katılıyor ve ülkemizi tanıtıyoruz. Şimdiye kadarki bütün toplantılar çok başarılı oldu. Şimdiki de öyle. Dağ kıyafetleri nedeniyle, türban filan göze batmıyor. 
   
      
   
</TEXT>
</DOC>
