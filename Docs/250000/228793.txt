<DOC>
<DOCNO> 228793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/ekonomi/aeko.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zem Zem Cola Türkiye'ye geldi 
</HEADLINE>
<TEXT>

   Tunus doğumlu Fransız işadamı Tevfik Mathlouti'nin İran'da yarattığı, Fransa'da Mekke Cola olarak satılan Zem Zem Cola 1 Mayıs'ta Türkiye pazarına giriyor 
      BÜLENT YARDIMCI 
   
   Tunus doğumlu Fransız işadamı Tevfik Mathlouti'nin İran'da temelini attığı ve Ortadoğu'da küreselleşme karşıtlığının sembolü haline gelen, Fransa'da da Mekke Cola olarak piyasaya sürülen Zem Zem Cola Zam Zam Türkiye'ye giriyor. 
   Dün gazetelere marka ismi vermeden tam sayfa ilan verip bayi aramaya başlayan Zem Zem Cola için Zemzem Meşrubat Sanayi AŞ adı altında Türk kurucuların yer aldığı bir şirket kuruldu. Zem Zem'in Kristal Cola'nın üretim tesislerinde dolumunun yapılacağı ve 1 Mayıs'tan itibaren piyasaya sürüleceği öğrenildi. 
   Cuma Ağac'ın Başkanlığı'nı yaptığı Zemzem Meşrubat Sanayi AŞ'nin Başkan Yardımcısı Selahattin Açıkyıldız, Yönetim Kurulu Üyeleri ise Mehmet Sıddık Aksan, Şükrü Öncel ve Sadık Tatlı. 
   
      Sır gibi saklanıyor 
   Şirket, Zem Zem markasını ürün piyasaya çıkana kadar sır gibi saklamak isterken, bayilik için başvuranlara bile marka ismi söylenmedi. 
   Zem Zem'le birlikte, yıllık 551 milyon dolarlık hacme sahip olan Türkiye'deki kola pazarına yeni bir marka daha girmiş olacak. 
   7 bin 780 çalışanı, 16 fabrikası bulunan firmanın yıllık geliri 162 milyon dolar. 1954 yılında kurulan Zem Zem, 1979'daki İran İslam devriminden sonraki boykota kadar olan süreye kadar Pepsi'nin ortağı olarak çalışmış. Zem Zem Cola şu anda Bahreyn, Katar, Birleşik Arap Emirlikleri, Irak, Afganistan, Lübnan, Suriye ve Danimarka'da satılıyor. 
   Ortadoğu pazarında Zam Zam Cola adıyla satılan ürün daha önce Suudi Arabistan pazarında ABD'li rakipleri Pepsi Cola ve Coca Cola'nın pazar paylarını sarsmıştı. Suudi Arabistan'da El - Majarah İçecek şirketine bağlı olarak faaliyet gösteren Zam - Zam, bu ülkede satışa sunulduğu ilk haftada dört milyon litre satış yapmış, gelen talebi de karşılayamamış, bunun üzerine milyonlarca litre de ithalat yapmıştı. 
   
   Kısa vadeli başarı 
   Analistlerin bu konudaki yorumu ise genellikle Coca Cola ve Pepsi Cola'nın korkmak için bir nedeni olmadığı yönünde çünkü Avrupa'daki mağaza zincirleri genellikle bu ürünleri standlarına koymuyor. Sadece göçmenlerin bulunduğu yerlerdeki küçük marketler satıyor. 
   Ayrıca bu kola markalarının fiyatları da Pepsi ve Coca Cola ile aynı olduğu için uzun vadede tüketicilerin tadları nedeniyle İslami kolaları terkedeceği belirtiliyor. 
   
   Fransa'da Mekke Cola    Tunus doğumlu bir Fransız işadamı olan Tevfik Mathlouti'nin İran'da temelini attığı Zem - Zem Cola'yı Fransa'da satabilmek için Mekke Cola isimli bir marka da yarattı. Mathlouti, Fransa pazarına 25 bin euro nakitle girdi. Mekke Cola şu anda satışlarının yüzde 20'sini hayır kurumlarına bağışlıyor. Bu yüzde 20'nin yarısı Filistinli hayır kurumlarına yarısı da Avrupa'daki hayır kurumlarına gidiyor. İslami isimlerle anılan içecekler arasında bir diğer marka ise Kıble Cola olarak biliniyor. Kıble Cola 2003 Şubat ayında Londra'da piyasaya sürüldü. İlk ayında Kıble 500 bin şişelik bir satış rakamına ulaştı. Muslim Up diye adlandırılan ve üç Tunus kökenli Fransız işadamının yarattığı başka bir marka da yine İngiltere'de piyasaya sürüldü. 
   
   
</TEXT>
</DOC>
