<DOC>
<DOCNO> 229979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo19.html </URL>
<DATE> 2004/04/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Adanaspor, Trabzon'a 4 eksikle gitti... 
</HEADLINE>
<TEXT>

     Birinci Süper Lig'de yarın deplasmanda Akçaabat Sebatspor ile karşılaşacak olan Adanaspor, Trabzon'a 4 eksikle hareket etti. 
     Adanaspor Teknik Sorumlusu Ahmet Ziya Yüce, ligde kalma umutlarının tükendiğini, ancak kalan 6 maça da sezon başındaki heyecanla korkusuz ve kazanmak için çıkacaklarını söyledi. 
     Ligin ikinci yarısındaki tüm maçlarda iyi oyun sergilediklerini ve goller attıklarını, ancak bir türlü kazanamadıklarını ifade eden Yüce, şunları kaydetti 
     ''Akçaabat Sebatspor maçına rahat ve korkusuz çıkacağız. Rakibimizin gücünü, oyun sistemini ve etkili futbolcularını yakından biliyoruz. Son haftalarda gerçekten haketmediğimiz yenilgiler aldık. 
     Deplasmandan puanla dönmeyi hedefliyoruz. Rakibimiz karşısında teslimiyetçi oyun sergilemeyeceğiz. Kazanmak için tüm gücümüzü ortaya koyacağız. 15 haftadır kazanamayan futbolcularımız da galibiyet istiyorlar. Akçaabat Sebatspor maçından alacağımız 3 puan bizim için prestij ve onur olacaktır.'' Güngör'ün kart cezalısı, İlker, Yusuf ve Timur'un da sakat olması nedeniyle kadroya almadığını belirten Yüce, ''Eksiklerin yerine oynayacak futbolcularımızın da görevlerini en iyi biçimde yapacaklarına inanıyorum'' diye konuştu. 
     
</TEXT>
</DOC>
