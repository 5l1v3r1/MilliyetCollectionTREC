<DOC>
<DOCNO> 210667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko29.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmalat'ın patronu Tanzi'nin kalbine indi 
</HEADLINE>
<TEXT>

     İtalya'da, adı büyük bir yolsuzluğa karışan Parmalat'ın patronu Calisto Tanzi'nin, Milano'daki San Vittore Cezaevi'nden hastaneye kaldırıldığı bildirildi. 
     Edinilen bilgiye göre, dün gece geç saatlerde kolunda uyuşma hisseden kalp hastası Tanzi, Fatebenefratelli Hastanesi'ne götürüldü. Hastanede yapılan muayene ve kontroller sonucunda Tanzi'de yaştan kaynaklanan mutat sorunlar dışında, olağanüstü bir sağlık problemi bulunmadığı belirtildi. Milano savcıları tarafından Tanzi'nin sorgusuna hastanede devam edileceği açıklandı. 
     Tanzi'nin avukatlarından Fabio Belloni, müvekkilinin sağlık durumunda kaygı verici bir durum olmadığını belirtti. Belloni, ''Kaygılandığı anlar da oluyor ama gerekli tedavi yapılıyor'' dedi. 
     İtalyan gıda devi Parmalat'ın patronu Calisto Tanzi, 27 Aralık 2003 tarihinde tutuklanarak San Vittore Cezaevi'ne gönderilmişti. 65 yaşındaki Tanzi'nin cezavindeki tutukluluğunun ev hapsine çevrilmesi talebi, Milano Mahkemesi tarafından reddedilmişti. Sağlık kurulu, kalp hastası olan Tanzi'nin cezaevinde tutulmasının sağlık bakımından bir sorun teşkil etmeyeceği yönünde görüş bildirmişti. Tanzi'nin avukatları, geçtiğimiz cumartesi günü ise müvekkillerinin cezaevine girdiği günden bu yana 5 kilo verdiğini açıklamışlardı. 
     
</TEXT>
</DOC>
