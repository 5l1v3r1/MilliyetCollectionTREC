<DOC>
<DOCNO> 224025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/soneko15.html </URL>
<DATE> 2004/03/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 3.41 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 3.41 oranında değer kazandı. 
     Piyasalar, geçen hafta sakin bir seyir izledi. Endeksin dar bir aralıkta hareket ettiği gözlenirken, Kıbrıs görüşmeleri, yurtdışı piyasa hareketleri, Merkez Bankası'nın faiz indirimi gibi gelişmeler de yakından izlendi. 
     Borsa uzmanları, önümüzdeki hafta yukarı hareketin devam edeceği tahmininde bulunarak, endeksin haftayı terihi rekorla kapatmayı başardığını, önümüzdeki haftanın seçimden önceki son hafta olması nedeniyle önem taşıdığını vurguluyor. 
     Uzmanlar, AKP'nin bu seçimden güçlenerek çıkacağı görüşünün hakim olması nedeniyle piyasanın bu beklentiyi satın alacağını ifade ederek, 19,850 puan seviyesinin destek noktası konumuna geçtiğini, 20,300 puan seviyesinin direnç olarak önem taşıdığını kaydediyor. 
     
     ÖZETLE PİYASALAR 
     Borsadaki artış eğiliminin yanında İMKB Tahvil ve Bono Piyasası ortalamalarında yarım puan dolayında kalan düşüşler oldu. Altında ve Dolar dışında kalan döviz türlerinde artış eğilimi vardı. Mevduat faizlerinin ortalamalarında, 1 yıl ve 6 aylık vadelerde düşüş, kısa vadelerde sakin bir seyir gözlendi. Haftalık reponun ortalamasında 1.20 puanlık düşüş kaydedildi. 
     Hisse senetleri haftalık bazda ortalama yüzde 3.41 oranında değer kazandı. 24 ayar külçe altının gram satış fiyatı yüzde 2.94 oranında, Cumhuriyet altınının satış fiyatı da yüzde 2.60 oranında arttı. Türk Lirası karşısında dolar yüzde 0.15 değer yitirirken, Euro yüzde 0.56 oranında değer kazandı. 
     Yatırım fonlarının seyrini izleyen A.A Fon Endeksi ortalama yüzde 0.33 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.37, haftalık reponun net getirisi yüzde 0.36 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası'nda İMKB , Pazartesi günü haftaya ortalama yüzde 0.84'lük artışla başladı. Salı günü ortalama yüzde 1.05, Çarşamba günü de ortalama yüzde 0.14 düşüş gösteren endeks, haftanın diğer günlerinde de artış eğiliminde oldu. Hisse senetleri Perşembe günü ortalama yüzde 1.64, Cuma günü de ortalama yüzde 2.10 oranında değer kazandı. 
     Endeks, hafta boyunca 659.36 puanlık artışla 19,364.41 puandan 20,023.77 puana çıkarak tarihi rekorla kapandı. Hisse senetlerindeki haftalık ortalama artış yüzde 3.41 oldu. 
     İMKB Ulusal-Mali Endeksi 981.20 puan artışla 26,477.22 puandan 27,458.42 puana, İMKB Ulusal-Sanayi Endeksi 446.89 puan artarak 17,187.45 puandan 17,634.34 puana ve İMKB Ulusal-Hizmetler Endeksi de 465.22 puan artarak 10,378.39 puandan 10,843.61 puana çıktı. 
     Böylece, mali grup hisseleri ortalama yüzde 3.71 oranında, sanayi grubu hisseleri de ortalama yüzde 2.60 oranında ve hizmetler grubu hisseleri ortalama yüzde 4.48 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 306 hisse senedinden 221'i değer kazanırken, 64 hisse senedi değer yitirdi, 21 hisse senedinin değeri değişmedi. 
     Geçen hafta en yüksek oranlı artış yüzde 152.00 ile Garanti Yatırım Ortaklığı YENİ hisselerinde gerçekleşti. Yüzde 60.38'lik artışla Garanti Yatırım Ortaklığı hisseleri ikinci ve yüzde 40.66'lık artışla da Adel Kalemcilik hisseleri üçüncü oldu. 
     En yüksek oranlı düşüş ise yüzde 26.85 ile Gersan Elektrik hisselerinde oldu. Yüzde 11.54'lük düşüşle Duran Ofset hisseleri ikinci ve yüzde 11.04'lük düşüşle de İdaş hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 357 milyar 80.8 milyon adet hisse senedi işlem gördü ve karşılığında 3 katrilyon 910 trilyon 989.3 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında dolar dışındaki tüm döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.15 oranında düşerken, euro yüzde 0.56 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 2 bin lira düşerek 1 milyon 320 bin liraya gerilerken, Euronun satış fiyatı 9 bin lira artarak 1 milyon 629 bin liraya yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 1.60 oranında artarak 2 milyon 420 bin liraya, İsviçre Frangı'nın satış fiyatı da yüzde 1.06 oranında artarak 1 milyon 46 bin liraya çıktı. 
     Bugün öğle saatlerinde ise İstanbul serbest piyasada ABD Doları 1 milyon 320 bin liradan, Euro 1 milyon 623 bin liradan, İngiliz Sterlini 2 milyon 422 bin liradan ve İsviçre Frangı da 1 milyon 40 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 2.94 oranında, Cumhuriyet altınının satış fiyatı da yüzde 2.60 oranında yükseldi. 
     Külçe altının gram satış fiyatı 17 milyon 500 liraya, Cumhuriyet altınının satış fiyatı da 118 milyon 500 liraya çıktı. 
     İstanbul Altın Borsası'nda İAB işlem gören 24 ayar altının gram fiyatı da yüzde 2.25 oranında artarak 17 milyon 440 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.33 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,585 puan artarak 485,095 puandan 486,680 puana çıktı. 
     Geçen haftanın en çok değer kazanan katılma belgeleri, yüzde 3.26'lık artışla Strateji A Tipi Değişken Fon, yüzde 1.98 oranındaki artışla İş A Tipi Metal Eşya Endeks Fon ve yüzde 1.35 oranındaki artışla da Bizim Menkul Değerler A Tipi Hisse Fon oldular. 
     Haftanın en çok değer yitiren katılma belgeleri de yüzde 1.45'lik düşüşle BankEuropa Bank B Tipi Likit Fon, yüzde 0.82'lik düşüşle İş A Tipi Teknoloji Endeks Fon ve yüzde 0.66'lık düşüşle de Bender A Tipi Değişken Fon olarak sıralandılar. 
     
     İHALELER... 
     Hazine geçen hafta, biri 91 gün vadeli Türk Lirası cinsinden iskontolu referans bono, diğeri de 3 ayda bir değişken faiz ödemeli Türk Lirası cinsinden Devlet Tahvili ihalesi olmak üzere iki ihale yaptı. 
     Hazine tarafından Pazartesi günü düzenlenen 91 gün vadeli Türk Lirası cinsinden iskontolu referans bono ihalesinde ortalama bileşik faiz yüzde 23.95 oldu. İhaleye 1 katrilyon 492.8 trilyon lira teklif gelirken, nominal satış miktarı 1 katrilyon 405.5 trilyon lira, net satış miktarı ise 1 katrilyon 332 trilyon lira oldu. İhalede ortalama basit faiz yüzde 22.06 olarak belirlendi. 
     Hazine, Salı günü düzenlediği ihalede ise, net 2 katrilyon 18.4 trilyon liralık 2 yıl vadeli, 3 ayda bir kupon ödemeli, değişken faizli tahvil sattı. 
     17 Mart 2004 valörlü tahvil ihalesine nominal 2 katrilyon 548.7 trilyon liralık teklif geldi. Toplam nominal satış 1 katrilyon 978.1 trilyon lira oldu. Geri ödemesi 15 Mart 2006'da yapılacak, 3 ayda bir kupon faizi ödemeli tahvillerin dönemsel faizi yüzde 6.68 olarak belirlendi. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.37 ile yüzde 0.47 arasında gerçekleşti. 
     Mevduat faizlerinin ortalamalarında geçen hafta, 1 yıl ve 6 aylık vadelerde düşüş, kısa vadelerde sakin bir seyir gözlendi. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.37 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 24'ün üzerinde seyreden haftalık reponun net getirisi de yüzde 0.36 olarak gerçekleşti. 
     
</TEXT>
</DOC>
