<DOC>
<DOCNO> 229183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yasam/yas02.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli Tıp suçluyu buldu Sistem .. 
</HEADLINE>
<TEXT>

   'Yer yok, yarın getirin' diye hastaneden gönderilip altı saat sonra ölen Mehmet Can için verilen rapora göre doktor sekizde bir, sağlık sistemi sekizde yedi kusurlu 
      ZAFER TOKUŞ Sakarya DHA 
   
   Adapazarı SSK Hastanesi'ne 1.5 yıl önce acil olarak getirilen ancak nöbetçi doktor Ümit Numanoğlu'nun "Yerimiz yok, yarın getirin" sözleri üzerine evine gönderildikten altı saat sonra ölen 6.5 aylık Mehmet Can Yılmaz'la ilgili Adli Tıp raporunda doktor sekizde bir kusurlu bulundu. Raporda hizmet ve sistemin işleyişi de sekizde yedi kusurlu görüldü. 
   Abdullah ve Filiz Yılmaz çiftinin çocuğu Mehmet Can, 27 Kasım 2002'de rahatsızlanarak önce Geyve Devlet Hastanesi'ne ardından da SSK Adapazarı Hastanesi'ne götürüldü. Numanoğlu, iddialara göre bebeği "Çocuk servisimizde boş yer yok, yarın sabah getirin" diyerek eve gönderdi. 
   
   'Sevk vermeliydi' 
   Bebek sabaha karşı fenalaşıp tekrar Adapazarı'na götürülürken yolda öldü. Olayla ilgili savcılık soruşturma açınca, bebeğin mezarı açılarak cesedine Adli Tıp Kurumu'nda otopsi yapıldı. Adli Tıp raporunda, ölümde doktor ve sistem suçlu bulundu. 
   Biyokimya Uzmanı Prof. Dr. Nevzat Baban başkanlığındaki heyet, raporunda şu görüşlere yer verdi "SSK Hastanesi'nde çekilen akciğer grafisinin gösterildiği Numanoğlu'nun bebeğin yatırılmasını uygun gördüğü, ancak yer olmadığı için yatırılamadığı, ama başka bir yere sevk etmeyerek ertesi gün çağırdığından bu uygulamasının 1 8 oranında kusurlu olduğu, geri kalan kusurun hizmet ve sistemin işleyişinden kaynaklandığına oybirliğiyle karar verildi." 
   
   Baba, bakanlığa dava açtı 
   Müfettiş raporu doğrultusunda Dr. Numanoğlu hakkında "Ölüme sebebiyet vermek"ten 2. Asliye Ceza Mahkemesi'nde açılan davadan ise henüz karar çıkmadı. 
   Rapor sonrasında Yılmaz ailesi, Çalışma ve Sosyal Güvenlik Bakanlığı aleyhine 70 milyar liralık tazminat davası açtı. Bir özel kuruluşta çalışan baba Yılmaz 38 , oğlunun ölümünden doktoru sorumlu tuttu. 
   
   
</TEXT>
</DOC>
