<DOC>
<DOCNO> 246180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun15.html </URL>
<DATE> 2004/06/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Blair Irak hükümeti, 30 Haziran'da siyasi yönetimi devralacak 
</HEADLINE>
<TEXT>

     İngiltere Başbakanı Tony Blair, Irak hükümetinin 30 Haziran'da siyasi yönetimi devralacağını söyledi. 
     Blair, BBC'ye yaptığı açıklamada, koalisyondaki Amerikan ve İngiliz askerlerinin de Irak içinde kendi yönetim haklarını koruyacaklarını belirterek, ''Ancak tüm önemli siyasi kararları almak tamamıyla Iraklıların elinde olacak'' dedi. 
     Koalisyonun 30 Haziran'dan itibaren öncelikle Irak hükümetine destek olmayı hedefleyeceğini kaydeden Blair, koalisyon askerlerinin özerk yapısını koruması gerektiğini, kimsenin 100 bin askere istemediği bir şeyi yaptıramayacağını söyledi. 
     Blair, koalisyon askerlerinin, kendilerine yönelik tehdit hissettiklerinde savunma yapabilmeleri gerektiğini ifade etti. 
     Irak'ta şu ana kadar kitle imha silahı bulunmadığını hatırlatan Blair, ancak devrik lider Saddam Hüseyin'in bu silahları geliştirme isteğinin iyi bilindiği, kitle imha silahlarının hala bulunabileceği görüşünü dile getirdi. 
     Blair, ''Saddam'ın bu silahlara sahip olduğunu, ancak bunları bizim bulamadığımızı biliyoruz. Şimdi bırakalım da bu konudaki araştırmaları sürdürenler işlerini tamamlasın. Onların raporları her şeyi ortaya koyacaktır'' dedi. 
     
     SİSTANİ'DEN ÇAĞRI 
     Öte yandan, Irak'ın önde gelen Şii din adamı Büyük Ayetullah Ali Sistani, BM Güvenlik Konseyi'nden, geçen martta kabul edilen geçici Irak anayasasının meşrulaştırılması yönünde herhangi bir adım atılmamasını istedi. 
     Sistani, dün gece BM Güvenlik Konseyi'ne gönderdiği mektupta, konseyin, geçici yönetim yasası olarak da bilinen geçici anayasaya meşruiyet verecek herhangi bir çabasının, Irak halkının iradesine karşı olacağını kaydetti. 
     Geçici anayasanın, işgal altında ve işgal yönetiminin doğrudan etkisiyle seçimle gelmemiş bir konsey tarafından hazırlandığını belirten Sistani, meşruiyet kazanacak bir geçici anayasanın, gelecek yıl başında daimi anayasa taslağını hazırlayacak, seçimle işbaşına gelecek ulusal heyeti kısıtlayacağını ifade etti. 
     
</TEXT>
</DOC>
