<DOC>
<DOCNO> 223516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo18.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Silkelenip hedefimiz olan şampiyonluğa ilerlememiz lazım 
</HEADLINE>
<TEXT>

     Fenerbahçe Teknik Direktörü Christoph Daum, yeni bir ekiple başladıkları sezonda başarılı sonuçlar aldıklarını ve bu nedenle takımla gurur duyulması gerektiğini belirterek, başları dik bir şekilde ligde şampiyonluk mücadelesini sürdüreceklerini söyledi. 
     Samandıra Tesisleri'nde antrenman sırasında basın toplantısı düzenleyen Alman teknik adam, Türkiye Kupası yarı finalindeki rakipleri Gençlerbirliği'nin, dinlenmiş ve yüksek oranda motive olarak agresif bir şekilde maça çıktığını ifade ederek, ''Bu agresifliğe karşı koyabilsek sonuç daha farklı olurdu. Yeni bir takımız. Bu yeni takımla sezonda çok şey başardık. Başarılı sonuçlar aldık. Bu takımla gurur duymalıyız. Dünkü sonuca rağmen kafamız dik bir şekilde önümüze bakacağız'' diye konuştu. 
     Bu sabah futbolcularıyla, birlikte hareket etme bilincine varmaları için bir toplantı yaptığını ve oyuncularına ''Bu tip hayal kırıklığı yaşadığınızda üzüntülerinizi nasıl atlatırsınız Bu durumdan nasıl sıyrılırsınız'' diye soru yönelttiğini anlatan Daum, şöyle devam etti 
     ''Doğadaki canlılar bu durumu nasıl atlatır sizce diye sordum. Hayat daima başarılarla dolu değildir. Oyuncularıma şu örneği verdim. 'Bir köpek ıslandığı zaman ne yapar ' Elbette silkelenir. Üzerindeki ağırlığı atar ve eski gücüne kavuşur. Bizim de silkelenip hedefimiz olan şampiyonluğa ilerlememiz lazım. Bu ağırlıktan ne kadar çabuk arınırsan o kadar çabuk ilerlersin. Hayatta hayal kırıklıkları olabilir. Ama biz başımız dik bir şekilde yolumuza devam edeceğiz.'' 
     
     BURSASPOR MAÇI 
     Ligde bu hafta sonu Bursaspor ile yapacakları maça 'Asıl yarış şimdi başlıyor' mantığıyla çıkacaklarını ifade eden Daum, şunları kaydetti 
     ''Futbolcularım bana 'hatalarımızı biliyoruz. yolumuza devam edeceğiz. Bursaspor maçına konsantre olacağız' dedi. Takımın üzerinde sakinlik var. Galip geldiğiniz zaman 24 saat sevinip, yenildiğiniz zaman 24 saat üzülebilirsiniz. Asıl üzüldüğüm nokta 2 oyuncumuzun sakatlanması. Dimdik ayaktayız. Bursaspor maçına bu şekilde çıkacağız.'' Daum, takımda son iki maçta savunma oyuncularının kendi kalesine gol atmasıyla ilgili bir soruya, ''Gol bölgelerinde etkili defans oyuncularına sahibiz. Burada oyuncuları değerlendirmek istemiyorum. Kendileri ile oturup özel olarak teker teker görüşeceğim'' yanıtını verdi. 
     Gençlerbirliği maçında sakatlanan Mehmet'in yerine oyuna aldığı Serhat konusunda da konuşan Daum, ''Serhat'ın girip çıkması hata değildi. Bu ne onu yıpratır, ne de üzer. Aksine bu durum Serhat için motivasyon olacak. Sakatlanmaması için onu oyundan aldım'' şeklinde konuştu. 
     Bu arada Fenerbahçe, Bursaspor ile yapacağı lig maçının hazırlıklarına ara vermeden başladı. Daum, dünkü maçta forma giyen futbolcuları antrenman konusunda serbest bırakırken, idmanda koşunun ardından yarı sahada çift kale maç oynandı. Sarı-lacivertliler, Bursaspor maçının hazırlıklarına yarın akşam yapacağı antrenmanla devam edecek. 
     
</TEXT>
</DOC>
