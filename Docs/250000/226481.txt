<DOC>
<DOCNO> 226481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/spor/spo01.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
I love you Luce 
</HEADLINE>
<TEXT>

   Beşiktaş'ta, Gaziantepspor galibiyeti sonrasında sular duruldu. Siyah-Beyazlı futbolcular, Rumen çalıştırıcıyı soyunma odasında tezahüratlarla karşıladı 
      
   Sevgi gösterisi 
   SÜPER Lig'in ikinci yarısında kaybettiği puanlarla zirveyi Fenerbahçe'ye kaptıran Beşiktaş, Gaziantepspor galibiyetiyle adeta hayat buldu. İnönü Stadı'nda elde edilen 4 - 1'lik zaferin ardından, soyunma odasında büyük bir coşku yaşandı. Siyah - Beyazlı futbolcular, Lucescu'yu basın toplantısı dönüşünde "I love you Luce" tezahüratıyla karşıladı. 
   
   Teşekkür etti 
   BEŞİKTAŞ Teknik Direktörü'nün, futbolcularının sevgi gösterilerinden sonra, duygulu bir konuşma yaptığı öğrenildi. Mircea Lucescu'nun, "Sizinle gurur duyuyorum ve hep yanınızdayım. İlk yarıdaki futbolunuzla Türkiye'nin en iyisi olduğunuzu gösterdiniz. Hep birlikte, daha iyi noktalara gideceğiz. Bu sadece bir başlangıç" dediği iddia edildi. 
   
   Üç puandan öte zafer    Mısırlı yıldız Ahmed Hassan, Gaziantepspor maçında gerçek kimliklerini kazandıklarını söyledi 
      M.ALİ SABUNCU 

   'Aranan kan bulundu' 
   BEŞİKTAŞ'IN gol yollarındaki etkili ismi Ahmed Hassan, Gaziantepspor önünde elde edilen üç puanın kendileri için kritik bir viraj olduğunu açıkladı. Yıldız futbolcu, "Kaybolduğunu düşündüğümüz en değerli varlığımızı yeniden bulduk. Kısacası gerçek kimliğimize kavuştuk. Şampiyonluk yarışı devam ediyor. Fenerbahçe avantajlı, ama onlar da düşüşe geçebilir" yorumunu yaptı. 
   
   'Derbiyi kazanacağız' 
   GALATASARAY ile oynanacak olan kritik derbi öncesinde beklenen patlamayı yapmalarının kendileri için avantaj olduğunu vurgulayan Ahmed Hassan, "Tek düşüncemiz galibiyet olacak" dedi. Mısırlı oyuncu şunları söyledi "Kazanıp prestiji ve puan farkını korumak istiyoruz. Hatta fark azalabilir de. Çünkü Fenerbahçe eskisi gibi iyi futbol oynamıyor." 
   
   'Başımız dik yürümeliyiz'    Bilgili'den mesaj 
   BEŞİKTAŞ Başkanı Serdar Bilgili, ligde kalan 7 maçta onur savaşı vereceklerini açıkladı. Fenerbahçe'nin şampiyonluğa daha yakın olduğunu iddia eden Bilgili, "Son maçların bizim için ayrı bir önemi var. Bu karşılaşmalarda haysiyetimizle onur savaşı vereceğiz. Tüm Beşiktaşlılar gibi biz de sokakta başımız dik yürümek istiyoruz. Kaybetme gibi bir lüksümüz artık yok" dedi. 
   
   'Kimse çözemedi' 
   LİGİN ikinci yarısında bazı faktörler nedeniyle utanç verici puanlar kaybettiklerini de söyleyen Bilgili, "Düşüşün nedenini hiç kimse çözemedi" diye konuştu. Bilgili sözlerini şöyle sürdürdü "Kayıpların matematiksel hiçbir izahı yok. Neden bu kadar puan kaybettik sorusuna hala yanıt bulamıyoruz. Hep söylediğimiz gibi Beşiktaş'ın rakibi yine kendisi oldu." 
   
   Sinan Engin inançlı    'Fenerbahçe takılacak' 
   MENAJER Sinan Engin, ligin son haftasına kadar Fenerbahçe'nin peşini bırakmayacaklarını açıkladı. Spor camiasının ezeli rakiplerini şimdiden şampiyon ilan etmesinin kendileri için avantaj olduğunu belirten Engin, "İlk yarıda aynı şey bizim için de söylenmişti. Biz buna aldandık. Fenerbahçe bu futbolla mutlaka takılacaktır. Ancak Daum'un da ilginç bir Alman şansı var" ifadelerini kullandı. 
   
   Derbi startı    ŞAMPİYONLUK yarışındaki en önemli sınavlarından birisini hafta sonu Galatasaray önünde verecek olan Beşiktaş, zorlu derbinin hazırlıklarına bugün yapacağı tek idmanla başlayacak. Gaziantepspor maçında sakatlıkları nedeniyle forma giyemeyen Ronaldo ve Kaan Dobra'nın, Galatasaray sınavına kadar yoğun bakıma alınacağı açıklandı. İki futbolcunun da derbiye yetiştirileceği bildirildi. 
   
   
</TEXT>
</DOC>
