<DOC>
<DOCNO> 246653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas08.html </URL>
<DATE> 2004/06/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ben Affleck de yalnızlığına son verdi 
</HEADLINE>
<TEXT>

     Ünlü yıldız Jennifer Lopez'den ayrıldıktan sonra aylardır yalnız kalan Ben Affleck, bu duruma bir son verdi. Beyazperdenin Cambridge mezunu ''kültürlü'' aktörü, kendisi gibi üniversite mezunu olan ve üç dil bilen televizyon yöneticisiyle birlikte görüntülendi. 
     Internetteki ''msn'' sitesinin Boston Herald'a dayanarak verdiği habere göre, Lopez'in şarkıcı Marc Anthony ile evlenmesinin ardından bütün gözlerin üzerine çevrildiği Affleck de kendi yolunu çizdi. 
     Beantown'da düzenlenen bir hayır kuruluşunun etkinliğinde 26 yaşındaki bu güzelle tanışan 32 yaşındaki Affleck, yerel bir televizyonda yönetici olan kumral güzeli yemeğe ve tuttuğu takım olan Red Sox'ın maçına davet etti. 
     Boston Koleji'nden mezun olan ve üç dil bilen genç kadının aktörün Meksika ve İtalya'da tatil yapma isteğine de New Hampshire'daki ailesini ziyarete gideceği gerekçesiyle olumsuz yanıt verdiği belirtildi. Bunun üzerine Affleck'in de kız arkadaşının aile ziyaretine onunla birlikte gittiği ifade edildi. 
     Affleck'in yakın çevresi ve ailesinin de bu beraberliği tasvip ettiği kaydedilirken, onu yakın zamanda annesi ve babasıyla tanıştırmak istediği de gelen haberler arasında yer aldı. 
     Ben Affleck, Mart ayında People dergisine verdiği röportajda dedikodu sayfalarında ''aşkı aradığı'' yönünde haberlerin çıktığını, ancak kendisinin böyle birşey peşinde olmadığını, hayatında artık aşka yer olmadığını belirtmişti. 
     Affleck ile Lopez'in ayrılığında ünlü aktörün ailesinin Cambridge mezunu Oscar ödüllü oyuncuya kenar semtlerde yetişmiş bir Latin şarkıcıyı uygun görmemesinin ve Affleck'in de bu uyarıları dikkate almasının etkili olduğu ifade edilmişti. 
     Ben Affleck ile Lopez, Ocak ayında yollarını ayırmıştı. 

     
</TEXT>
</DOC>
