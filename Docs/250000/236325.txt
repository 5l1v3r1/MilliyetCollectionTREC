<DOC>
<DOCNO> 236325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/dunya/axdun00.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'ye eski Irak üniforması 
</HEADLINE>
<TEXT>


ABD askerlerinin kuşatmayı kaldırma kararı aldığı Felluce'deki Koruma Ordusu'na Saddam'ın eski korgenerali komuta edecek 

Namık Durukan 


Felluce'deki üç haftalık kuşatmayı kaldıracaklarını açıklayan ABD deniz piyadeleri, son anda ortaya çıkan pürüzler nedeniyle geri çekilmedi. 
Saddam Hüseyin döneminde görev yapan ve şimdi Felluce Koruma Ordusu'na komuta edecek olan Korgenaral Casim Hammet Salih ve yardımcısı Korgeneral Abdullah El Casim dün kente geldi. 
ABD güçleri, İslami Parti ve İslam Ulema Birliği'yle önceki gün varılan anlaşma doğrultusunda, kentin denetimini, yeni Irak ordusuna bağlı Felluce Koruma Ordusu'na teslim edecekti. Çatışmaların da anlaşma uyarınca son bulmasının ardından, ABD güçleri de geri çekilme için dün sabah saatlerinden itibaren hazırlıklara başladı. Kentin Bağdat'la bağlantısını sağlayan doğu girişinde konuşlanan çok sayıda tank güvenlik önlemi alırken, yoldaki bariyer ve tel örgüler kaldırıldı. 

Tekbirlerle karşılandı 
Korgeneral Salih ve yardımcısı El Casim, eski Irak ordusu üniforması ve eski Irak bayrağı taşıyan bir konvoyla Felluce'ye girdi. ABD kontrol noktasında bekleyen halk, bu sırada tekbirler getirerek sevinç gösterilerinde bulundu. 75 asker ve 50 polisin eşlik ettiği Binbaşı Sabbar Felluci, denetimi ellerinde bulunduran direnişçilerle, yönetimi devralmak için görüşmeler yaptı. Ancak silah bırakmayan direnişçiler, Felluce'den ayrılmadı. ABD güçlerinin de bu nedenle ablukayı kaldırmadığı gözlendi. 

Kent ikiye bölündü 
Gazeteciler, dün ABD askerleri eşliğinde Felluce'nin kenar mahallelerine kadar girebildi. Halkın evine kapandığı ve sokakların boş olduğu kentin bir bölümünde direnişçiler, bir bölümünde de ABD askerleri bulunuyor. 



</TEXT>
</DOC>
