<DOC>
<DOCNO> 247399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur05.html </URL>
<DATE> 2004/06/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Hızlandırılmış trenler, tam kapasite çalışıyor... 
</HEADLINE>
<TEXT>

     Ankara-İstanbul-Ankara arası trenle ulaşımı 5 saate indiren hızlandırılmış trenler, adeta yolcu akınına uğradı. Hızlandırılmış trenler, ilk hafta seferlerinde yaklaşık 4 bin 500 yolcu taşıdı. 
     AA muhabirinin Türkiye Cumhuriyeti Devlet Demiryolları TCDD Genel Müdürlüğü yetkililerinden aldığı bilgiye göre, 4 Haziran'da Başbakan Recep Tayyip Erdoğan'ın da katıldığı törenle tarifeli seferlerine başlayan hızlandırılmış trenler, yolcuların taleplerini karşılamakta zorlanıyor. 
     Vatandaşlardan büyük ilgi gören trenler, tam kapasiteyle yolcu taşıyor. Eskişehir'de yolcu indiren ve yeni yolcular alan ekspresler, böylece her seferde yaklaşık 200 yolcu taşıyor. Ekspresler, bazı günler öngörülen 5 saatin de altında seferlerini tamamlıyor. 
     Hızlandırılmış trenlerden Gazi Ekspresi, saat 06.00'da İstanbul ve Ankara'dan hareket etmesine karşın, boş koltuk bulunmaksızın sefer yapıyor. TCDD Genel Müdürlüğü yetkilileri, başlangıçta sabahın erken saatinde yolcu bulamamaktan endişe ettiklerini ancak bu trende de yüzde 100 doluluk oranı yakalandığını, bundan büyük memnuniyet duyduklarını ifade ettiler. 
     
     YOLCU KAPASİTESİ ARTIRILDI 
     TCDD, hızlandırılmış trenlere yoğun yolcu talebini karşılayabilmek için, dünden itibaren 3 pulman ve 1 yemekli vagon olmak üzere 4 pulmanlık ekspreslere birer pulman daha ekledi. Böylece, hızlandırılmış trenlerin kapasitesi 180'den 240'a çıkarıldı. 
     Öte yandan, hızlandırılmış trenlerin 4-11 Haziran 2004 tarihleri arasındaki taşıdıkları yolcu rakamları, TCDD yetkililerini memnun etti. İstanbul'dan 18.00'de hareket eden Yakup Kadri Karaosmanoğlu Ekspresi bir haftalık süreçte bin 514, bu trenin karşılığı olarak Ankara'dan sefer yapan Yahya Kemal Beyatlı Ekspresi de bin 508 yolcu taşıdı. Bu ekspresler, her gün sefer yapıyor. 
     Sadece hafta içi sabah seferlerini gerçekleştiren Gazi Ekspresi ise 7 Haziran 2004 tarihinde ilk seferini yaptı. Bu ekspres de 5 günde, Ankara'dan 800, İstanbul'dan 600 yolcu taşıdı. 
     
</TEXT>
</DOC>
