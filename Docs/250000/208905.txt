<DOC>
<DOCNO> 208905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur30.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul.. Kapkaççılar, polisle çatıştı... 5 kişi yakalandı... 
</HEADLINE>
<TEXT>

     İstanbul, Ankara, İzmir ve Balıkesir'de 100'ü aşkın kapkaç, gasp ve hırsızlık suçu işledikleri belirlenen 5 kişi, çalıntı otomobille kendilerini fark eden polisle giriştikleri silahlı çatışma sonucu yakalandı. 
     Asayiş Şube Müdürlüğü'nden alınan bilgiye göre, 12 Ocak 2004 tarihinde çalıntı olduğu fark edilen bir otomobili takibe alan polis, Halkalı Toplu Konutları 2. Etap'a kadar kovaladıkları kişilerin silahla karşılık vermesi üzerine çatışmaya girdi. 
     İlk açılan ateş sonucu 1 polis memurunun karın ve kasığından yaralandığı çatışma, olay yerine takviye ekiplerin de gelerek Yavuz Ç, Ergin Ç, Ramazan Ö, Ersan K. ve Deniz Ç'nin gözaltına alınmasıyla sonuçlandı. 
     Bu kişilerle birlikte 1 adet ruhsatsız tabanca, 2 adet çalıntı otomobil, 2 adet çalıntı plaka ve 2 adet sahte nüfus cüzdanı ele geçirildi. 
     Elebaşılığını Yavuz Ç'nin yaptığı zanlıların, banka ve tapu dairelerinden çıkan kişileri takip ederek önce kapkaç yöntemiyle paralarını almaya çalıştıkları, bunu başaramayınca da silahlı gaspa başvurdukları kaydedildi. 
     İstanbul'da 6 gasp, 6 kapkaç, 3 oto hırsızlığı, 1 plaka hırsızlığı ve görevli memuru yaralama suçu işledikleri belirtilen bu kişilerin, ayrıca Ankara, İzmir ve Balıkesir'de gerçekleşen 100'ü aşkın olayın da failleri oldukları bildirildi. 
     Polisteki işlemleri tamamlanan 5 kişi, haklarında 4422 sayılı Çıkar Amaçlı Suç Örgütleriyle Mücadele Kanunu uyarınca işlem yapılmak üzere DGM Cumhuriyet Başsavcılığı'na sevk edildi. 
     
</TEXT>
</DOC>
