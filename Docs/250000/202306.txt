<DOC>
<DOCNO> 202306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur10.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Bu seçim sonucuna herkes saygılı olmak mecburiyetinde 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Kıbrıs Türk halkının iradesine herkesin saygı duymak mecburiyetinde olduğunu söyledi. 
     Şahin, Vakıflar Genel Müdürlüğü'nce Ankara Dedeman Otel'de düzenlenen ''Cumhuriyetin 80. Yılında Uluslararası Vakıf Sempozyumu''na gelişinde gazetecilerin sorularını yanıtladı. 
     Şahin, bir gazetecinin, KKTC'deki seçimleri değerlendirmesini istemesi üzerine, demokrasinin bir uzlaşma rejimi olduğunu belirterek, seçimlerden önce iktidar ve muhalefet arasında ciddi kutuplaşma yaşandığını ifade etti. 
     Seçim meydanında söylenenlerin orada kalması gerektiğini dile getiren Şahin, şunları söyledi 
     ''Artık KKTC halkı sandıkta diyeceğini demiştir. Kıbrıs Türk halkının bu iradesine herkes saygılı olmak mecburiyetindedir. Şimdi demokrasinin uzlaşma ilkesi gereği iktidar ve muhalefet partileri, KKTC ve halkın geleceğiyle ilgili mutlaka diyalog içinde olmalıdır. Partiler güçlü bir hükümet kurma konusunda masaya oturmalıdır diye düşünüyorum.'' Şahin, seçimlerin yenilenme olasılığı olup olmadığının sorulması üzerine, kararı KKTC parlamentosunun vereceğini, ancak kendisinin yakın gelecekte böyle bir seçim öngörmediğini ifade etti. 
     
</TEXT>
</DOC>
