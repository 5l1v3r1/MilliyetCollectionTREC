<DOC>
<DOCNO> 247984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo07.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Yavuz'a delege şoku 
</HEADLINE>
<TEXT>


CEMAL ERSEN 


Liste dışı kaldı 
FAAL Futbol Hakemleri ve Gözlemcileri Derneği Genel Başkanı Mustafa Çulcu'nun, Futbol Federasyonu Genel Kurul delege listesinde, MHK Başkanı Bülent Yavuz'a yer vermeyeceği öğrenildi. 5175 sayılı yasa gereği, derneği genel kurulda temsil edecek üç delegenin adının bugün federasyona bildirilmesi gerekirken, üyeliğine kesin gözüyle bakılan Yavuz'un devre dışı kalması şaşkınlık yarattı. Dernek Başkanı Mustafa Çulcu'nun yanı sıra Hilmi Ok'un adlarının yer alacağı listede üçüncü delegenin Selçuk Dereli veya Serdar Çakır olacağı kaydedildi. 

Top Ulusoy'da 
BÜLENT Yavuz, 26 Nisan'da Eskişehir'deki dernek başkanlık seçiminde Mustafa Çulcu ve ekibini desteklemiş, diğer aday Metin Tokat bu gelişmeyi protesto ederek genel kurulu terk etmişti. Yavuz'un bu tavrı da futbol kamuoyunda uzun süre tartışılmıştı. Çulcu tarafından üye gösterilmeyeceği öğrenilen Yavuz'un, delege olabilmesi için federasyonda ücretli çalışması nedeniyle MHK başkanlığından istifa etmesi gerektiği, Ulusoy'un yönetim listesinde yer almasının ise tamamen başkanın inisiyatifinde olduğu kaydedildi. 



</TEXT>
</DOC>
