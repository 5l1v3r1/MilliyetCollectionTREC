<DOC>
<DOCNO> 229056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur18.html </URL>
<DATE> 2004/04/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
SSK'lılar da üniversite hastanelerinden yararlanacak 
</HEADLINE>
<TEXT>

     SSK'lı hastalar, üniversite hastanelerinden paket program çerçevesinde daha kolay yararlanabilecek. 
     SSK, şimdiye kadar pahalı hizmet aldığı üniversite hastanelerinden, belirlenecek paket fiyatlar doğrultusunda daha ucuza hizmet alacak. SSK'nın zorunlu olmadıkça üniversite hastanelerine sevk etmediği hastalar, bundan böyle protokol imzalanacak 38 üniversiteye bağlı tıp fakültesi hastanelerine daha kolay sevk edilecek. 
     Çalışma ve Sosyal Güvenlik Bakanlığı'ndan yapılan açıklamaya göre, SSK ile Tıp Fakültesi Hastaneleri arasında paket program sözleşmesine ilişkin protokol, yarın, Çalışma ve Sosyal Güvenlik Bakanı Murat Başesgioğlu'nun da katılacağı törenle imzalanacak. 
     SSK yetkilileri, AA muhabirine yaptıkları açıklamada, SSK'lıların üniversite hastanelerine daha önceden de sevkle gidebildiklerini ancak ''aylar yıllar süren ödeme sıkıntıları yaşandığını'' belirterek, ''Zorunlu olmadıkça, başımız sıkışmadıkça hastamızı üniversite hastanesine göndermiyorduk. Artık daha uygun fiyatla hizmet alacağımız için hastalarımızı daha kolay sevk edeceğiz'' dediler. 
     Alınan bilgiye göre, SSK'lı hastaların protokol çerçevesinde hastanelerinden yararlanabilecekleri üniversiteler şöyle 
     ''Abant İzzet Baysal Üniversitesi, Adnan Menderes Üniversitesi, Afyon Kocatepe Üniversitesi, Akdeniz Üniversitesi, Ankara Üniversitesi, Atatürk Üniversitesi, Celal Bayar Üniversitesi, Cumhuriyet Üniversitesi, Çukurova Üniversitesi, Dicle Üniversitesi, Dokuz Eylül Üniversitesi, Ege Üniversitesi, Erciyes Üniversitesi, Fırat Üniversitesi, Gazi Üniversitesi, Gaziantep Üniversitesi, Gaziosmanpaşa Üniversitesi, Harran Üniversitesi, İnönü Üniversitesi, Kahramanmaraş Üniversitesi, Karadeniz Teknik Üniversitesi, Kırıkkale Üniversitesi, Kocaeli Üniversitesi, Maltepe Üniversitesi, Marmara Üniversitesi, Mersin Üniversitesi, Mustafa Kemal Üniversitesi, Ondokuz Mayıs Üniversitesi, Osmangazi Üniversitesi, Pamukkale Üniversitesi, Selçuk Üniversitesi, Meram Tıp Fakültesi, Süleyman Demirel Üniversitesi, Trakya Üniversitesi, Uludağ Üniversitesi, Yeditepe Üniversitesi, Zonguldak Karaelmas Üniversitesi, Başkent Üniversitesi.'' 

     
</TEXT>
</DOC>
