<DOC>
<DOCNO> 231879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/siyaset/siy09.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den AKP'ye 'orman' golü 
</HEADLINE>
<TEXT>

      ANKARA Milliyet 

   
   CHP, AKP'yi az sayıda yakaladığı Genel Kurul'da orman içinde tesis kurma iznine ilişkin tasarıyı reddederek iktidara ilk golünü attı. Orman alanlarında yapılacak tesisler için "kamu yararı ve zorunluluk" şartı aranmasını öngören yasa tasarısının maddelerine geçilmesi sırasında reddedilmesi CHP'liler arasında sevinç yarattı. CHP Kırıkkale Milletvekili Halil Tiryaki, sevincini, "Adama golü böyle atarlar doksandan" sözleriyle dile getirdi. CHP Yalova Milletvekili Muharrem İnce de "Neyse bir tane gol attık ama herhalde 15'e 1 oldu" dedi. Böylece 22.Dönem'de ilk kez bir tasarı reddedilmiş oldu. 
   İçtüzük gereği 1 yıl süreyle TBMM gündemine gelemeyecek olan söz konusu tasarı, savunma, ulaşım, enerji, madencilik, haberleşme, baraj, gölet, su, petrol, doğalgaz, çöp depolama, altyapı, sportif alan, sağlık ve eğitim gibi öncelikli kamu yararı bulunan hizmetlerle ilgili her türlü yer, bina ve tesislerin ormanlarda yapılması zorunlu olması halinde, gerçek veya tüzel kişilere bedeli karşılığında Çevre ve Orman Bakanlığı'ndan izin verilebilmesine olanak sağlıyordu. 
   
   
   
</TEXT>
</DOC>
