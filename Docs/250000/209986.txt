<DOC>
<DOCNO> 209986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur36.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Dünyada sadece Türkiye'de 20 milyonluk banknot var 
</HEADLINE>
<TEXT>

     Devlet Bakanı Ali Babacan, dünyada sadece Türkiye'de 20 milyonluk banknot kullanıldığını belirterek, ''dünyanın en büyük kupürlü banknotunun ülkemize ait olması, paramızın itibarını olumsuz yönde etkilemektedir'' dedi Babacan, TBMM Plan ve Bütçe Komisyonu'na, Türk Lirası'ndan 6 sıfır atılmasını öngören Türkiye Cumhuriyeti Devleti'nin Para Birimi Hakkındaki Kanun Tasarısı'nı sunarken, 1970'li yıllarda yaşanan yüksek enflasyonun, yaşamın her alanını olumsuz etkilediğini, siyasi istikrarsızlık ve sosyal bunalımlara zemin hazırladığını anlattı. Bu durumun Türkiye'nin ekonomisinde ciddi tahribata yol açtığını ifade eden Babacan, şunları söyledi 
     ''Yüksek enflasyon neticesinde işsizlik, yoksulluk ve gelir dağılımındaki eşitsizlik büyümüş, ülkemizin borç yükü artmış, ulusal ve uluslararası güven kaybedilmiş, Türkiye adeta bir uçurumun kenarına gelmişti. 
     Bugüne kadar enflasyonla mücadele amacıyla uygulamaya konulan programlar da yine siyasi istikrarsızlıklar ve güvensizlik nedeniyle başarısızlıkla sonuçlanmıştır. 
     Yüksek enflasyonun bir çok olumsuz etkisinden birisi de paramızın sürekli değer kaybetmesi şeklinde ortaya çıkmıştır. 
     Bugün dünyada 100 bin ve üzerinde banknot kupür değerine sahip 8 ülke bulunmakta, bunlardan 6'sinde en büyük banknot değerinin 100 bin, birinde 1 milyon, ülkemizde ise 20 milyon olduğu görülmektedir.'' 
     
     1981 DÖNÜM NOKTASI 
     Cumhuriyet dönemi başından 1980 yılına kadar dolaşımdaki banknot ihtiyacının bin Türk lirasına kadar olan banknotlarla karşılandığını anlatan Babacan, 1981 yılından bu yana artan dolaşım ihtiyacı karşılayabilmek için ortalama 2 yılda bir defa olmak üzere, üst değerde 11 yeni banknotun dolaşıma çıkarıldığını söyledi. 
     Babacan, 31 Aralık 1980 tarihinde 278.6 milyar Türk lirası olan tedavüldeki banknot tutarının 31 Aralık 2002 tarihinde 7 katrilyon 635 trilyon 621 milyar liraya ulaşarak 27 bin 407 kat arttığını bildirdi. 
     Cumhuriyet'in ilk döneminde son model otomobilin 500 lira, ekmeğin 12 kuruş, etin kilosunun 40 kuruş, ortalama memur maaşının ise 15 lira olduğunu hatırlatan Babacan, şöyle devam etti 
     ''Bugün baktığımızda ise tedavüldeki banknotlar 250 bin, 500 bin, 1 milyon, 5 milyon, 10 milyon ve 20 milyon şeklinde basılmaktadır. Buna bağlı olarak fiyatlar da inanılmaz derecede değişmiş, bir aparman dairesi 80 milyar, otomobil 40 milyar, ekmek 400 bin lira civarında gerçekleşmeye başlamıştır. 
     Dünyanın en büyük kupürlü banknotunun ülkemize ait olması, paramızın itibarını olumsuz yönde etkilemektedir. Paramızın taşıdığı kupür değeri bakımından bugün dünyada rastlanmayan büyüklüklere ulaşmış olması parasal değerin yazılmasını ve ifade edilmesini güçleştirmekte, kasa işlemlerinde, muhasebe ve istatistik kayıtlarında, ödeme sistemlerinde sorunlar yaratmaktadır. 
     Öyle ki, artık Türkiye'ye özel hesap makinaları, etiket basma makinaları, taksimetreler, benzin pompaları üretilir hale gelmiştir.'' Babacan, Türkiye'nin, parasındaki bol sıfırla anılır bir ülke haline geldiğini ifade ederek, Türk vatandaşlarının gümrük kapılarında cüzdanlarındaki parayı göstermeye çekinir hale geldiklerini kaydetti. 
     Türkiye'ye gelen turistlerin para birimine uyum sağlamada güçlük çektikleri, Türk Lirası'nın ''kim milyoner olmak ister'' gibi yabancı televizyonların komedi programlarında espri malzemesi yapıldığını anlatan Babacan, ''kendisine ceza kesilen bir turistin ceza miktarındaki bol sıfırı görünce baygınlık geçirdiği haberi hepinizin malumudur' diye konuştu. 
     
     ENFLASYON 
     Babacan, Türkiye'nin 2005 ve sonrası için tek haneli ve Maastricht kriterlerine uygun oranlarda enflasyonu hedeflediğini ifade ederek, enflsyonla mücadelede elde ettikleri başarının doğal sonucu olarak Türkiye'nin 30 yıllık hayalinin artık gerçek olduğunu söyledi. 
     Enflasyonun kalıcı bir biçimde tek haneli seviyelere düşürülmesi konusundaki kararlılıklarının bir göstergesi olarak Türkiye'de ilk defa paradan sıfır atılacağını kaydeden Babacan, yasanın 1 Ocak 2005'te yürürlüğe gireceğini hatırlattı. 
     Babacan, Yeni Türk Lirası'nın alt biriminin Yeni Kuruş olacağını ifade ederek, 1 Yeni Türk Lirası'nın bir milyon Türk Lirası'na eşit olacağını söyledi. Babacan, 100 Yeni Kuruş'un 1 Yeni Türk Lirası'na eşit olacağını bildirerek, Tedavüldeki Türk Lirası ile Yeni Türk Lirası'nın 2005 yılı boyunca ortak kullanılacağını kaydetti. 
     Babacan, 2006 yılında ise Bakanlar Kurulu'nun para birimini yeniden Türk Lirası olamasına karar vereceğini belirtti. 
     
     KOMİSYONA MÜŞERREF ARASI 
     Tasarının tümü üzerindeki görüşmeler devam ederken Komisyon Başkanı Sait Açba, milletvekillerini Pakistan Cumhurbaşkanı Pervez Müşerref'in konuşmasını dinlemek üzere Genel Kurul'a davet ederek, çalışmaların Müşerref'in konuşmasından sonra sürdürüleceğini söyledi. 
     
</TEXT>
</DOC>
