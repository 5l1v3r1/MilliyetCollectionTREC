<DOC>
<DOCNO> 242390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy11.html </URL>
<DATE> 2004/05/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Eşcinseler TBMM'de... 
</HEADLINE>
<TEXT>

     Gay ve lezbiyenler, Türk Ceza Kanunu Tasarısı'nın kendilerine yönelik ayrımcılığı ve yaşadıkları mağduriyetleri giderecek şekilde düzenlenmesini istedi. 
     Lamda İstanbul Eşcinsel Sivil Toplum Girişimi üyesi bir grup gay ve lezbiyen, Türk Ceza Kanunu Tasarısı üzerindeki çalışmalarını geçtiğimiz günlerde tamamlayan alt komisyonun üyesi CHP Niğde Milletvekili Orhan Eraslan'ı ziyaret ederek, önerilerini dile getirdi. 
     Girişim Sözcüsü Öner Ceylan, tasarıdaki ayrımcılığı yasaklayan maddelerde korunma altına alınan kesimler arasına eşcinsellerin de konulmasını istedi. Eşcinsellere yönelik suçların indirime tabi olmaması ve eşcinselliğin tahrik nedeni sayılmaması gerektiğini kaydeden Ceylan, teşhircilik suçunun da kılık-kıyafet ve davranış biçimleri nedeniyle yaptırıma uğrayan eşçinselleri kapsamayacak biçimde düzenlenmesini önerdi. 
     Bu arada, geçtiğimiz günlerde İstanbul'da adı bir kaçırılma olayına karışan travesti Hülya ile söz alan diğer eşcinseller, normal bir işte çalışmak, farklı işleme tabi tutulmamak istediklerini belirterek, ''itilip kakılmak istemiyoruz, seks işçiliği yapmak istemiyoruz'' diye konuştular. 
     CHP Niğde Milletvekili Orhan Eraslan, alt komisyonun Türk Ceza Kanunu TCK Tasarısı üzerindeki çalışmalarını bitirdiğini, şimdi değişik kesimlerin tasarı üzerindeki görüşlerinin oluşma sürecinin yaşandığını belirterek, bu görüş ve önerileri değerlendirmek üzere toplanacak alt komisyona, ecinsellerin önerilerini de ileteceğini söyledi. 
     TCK'nın toplumun tümünü ilgilendiren temel kanunlardan biri olduğunu, 78 yıl sonra değişikliğe uğrayacağını vurgulayan Eraslan, toplumun bütün kesimlerinin görüşlerinin önyargısız olarak alınarak yasanın en sağlıklı şekilde çıkmasını arzuladıklarını belirtti. 
     Gay ve lezbiyenler, Eraslan'ı ziyaretlerinin ardından Dikmen Kapısı'nda bir basın açıklaması yaparak TBMM'den ayrıldılar. 
     
</TEXT>
</DOC>
