<DOC>
<DOCNO> 245773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy05.html </URL>
<DATE> 2004/06/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Özkan ve Önal raporu 15 Haziran'da TBMM'ye geliyor... 
</HEADLINE>
<TEXT>

     Halk Bankası'ndan verilen kredilerde yolsuzluk ve usulsüzlük yapıldığı iddiasıyla eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal hakkında kurulan soruşturma komisyonunun raporunun 15 Haziran Salı günü TBMM Genel Kurulu'nda görüşülmesi bekleniyor. 
     Özkan ile Önal'ın Yüce Divan'a sevki isteminin yeraldığı soruşturma komisyonu raporu, bastırılarak milletvekillerine dağıtıldı. 
     TBMM İçtüzüğü'nün 112'nci maddesine göre, raporun, basılarak dağıtılmasından itibaren on gün içinde görüşülmesi gerekiyor. Görüşmenin 15 Haziran Salı günkü birleşimde yapılmasının planlandığı bildirildi. 
     Bu görüşmede, komisyona, şahısları adına altı milletvekiline ve suçlanan bakanlar Özkan ile Önal'a söz verilecek. Son söz Özkan ile Önal'ın olacak ve konuşma süreleri sınırlandırılamayacak. 
     Görüşmeler tamamlandıktan sonra komisyon raporu, Genel Kurul tarafından gizli oyla karara bağlanacak. Yüce Divan'a sevk kararı, ancak üye tamsayısının salt çoğunluğu olan 276 milletvekilinin oyuyla alınabilecek. Genel Kurul'un Yüce Divan'a sevk kararı alması durumunda dosya, en geç yedi gün içinde Anayasa Mahkemesi Başkanlığı'na gönderilecek. Genel Kurul'un Yüce Divan'a sevk kararlarında hangi ceza hükümlerine dayanıldığı da belirtilecek. 
     
</TEXT>
</DOC>
