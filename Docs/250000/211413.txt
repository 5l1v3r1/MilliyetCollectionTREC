<DOC>
<DOCNO> 211413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun04.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yargısından anti-terör yasasına darbe 
</HEADLINE>
<TEXT>

     ABD'de ilk kez bir federal yargıç, 11 Eylül saldırılarından sonra çıkarılan anti-terör yasasının bir bölümünün Anayasa'ya aykırı olduğuna karar verdi. 
     Adalet Bakanlığı sözcüsü Mark Corallo, geçen Cuma günü verilen ve dün açıklanan kararın incelendiğini açıkladı. 
     Bölge yargıcı Audrey Collins, kararında ABD yönetiminin yabancı terörist grup olarak tanımladığı gruplara uzman tavsiyesinde bulunma veya uzman yardımı yapmayı yasaklayan bölümünün, yazım şeklinin kabul edilemeyecek kadar belirsiz olduğunu belirtti. 
     Yargıcın bu kararı vermesine yol açan başvuruyu yapan davacıların, terör örgütü PKK ve Filipinlerdeki Tamil Elam Kurtuluş Kaplanları örgütünün üyelerine yardım etmek isteyen 5 grup ve iki kişi olduğu, aralarında ''İnsani Hukuk Projesi'' adlı bir grubun da bulunduğu belirtildi. 
     Yargıç, yasanın yazıldığı haliyle, kabul edilemez olan şiddet kullanımı tavsiyesi ile amaçlara ulaşmak için barışçı, şiddete başvurmayan yolların kullanılmasına teşvik etme arasında ayrım yapmadığını kaydetti. 
     Yargıç ABD anti-terör yasasının yasaklanmış uzman tavsiyesi ve yardım tipi üzerine herhangi bir sınırlama getirmediğini, aksine her türlü uzman tavsiyesini yasakladığını belirtti. 
     Yargıcın kararında, davacıların ''PKK'nın ve Tamil Elam Kurtuluş Kaplanları adlı örgütün üyelerinin yasal, şiddet içermeyen etkinliklerine destek vermeyi amaçladıkları'' da ileri sürüldü. 
     Her iki grubun da 1997'de ABD Dışişleri Bakanlığı tarafından yabancı terörist örgütler listesine alındığı da kaydedildi. 
     İnsani Hukuk Projesi adına mahkemeye başvuruyu yapan Georgetown Üniversitesi hukuk profesörü David Cole ise yargıcın kararının, terörizme karşı savaşın anayasal ilkelerle uyum içinde olması gerektiğine inanan herkes için bir zafer olduğunu söyledi. 
     Cole, bu kararın, anti-terör yasanının bir bölümünün Anayasaya aykırı olduğunu ilan eden ilk federal mahkeme kararı olduğunu belirtti. 
     ABD anti terör yasası, terörist gruplara maddi destek veya kaynak sağlama yasağının yanı sıra, uzman tavsiyesi ve yardımını da yasaklıyor. 
     
</TEXT>
</DOC>
