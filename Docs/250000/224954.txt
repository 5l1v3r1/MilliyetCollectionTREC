<DOC>
<DOCNO> 224954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas17.html </URL>
<DATE> 2004/03/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Roman gibi hırsızlık vakası... 
</HEADLINE>
<TEXT>

     İtalya'nın Torino kenti Emniyet Müdürlüğü, ilginç bir hırsızlık vakasını ortaya çıkardı. 
     Torino kentinde oturan 34 yaşındaki Angelo D'nin, önce kadınları baştan çıkardığı, sonra da gizlice paralarını çaldığı belirlendi. 2000 yılından beri bu işi sürdürdüğü anlaşılan Angelo D, polis tarafından yakalandığında, ''Yaşamak için benim de bir yol bulmam gerekiyordu'' dedi. 
     Güzel giyinmeye özen gösteren kibar hırsızın, kısa sürelerle beraber olduğu kadınların özellikle çeklerini ve banka kartlarını yürüttüğü belirlendi. 
     Emniyet yetkililerinin iz sürerek yaptıkları saptamalar doğrultusunda kaleme aldıkları suç duyurusunda, ''kurbanların hesaplarından çekilen para miktarlarının, azami 1000-1500 euro olduğu'' belirtiliyor. 
     Torino'da ticaretle uğraşan 43 yaşındaki bir kadının kartıyla gizlice para çektiği sırada suç üstü yakalanan ve emniyette suçunu itiraf eden hırsız, ''Yaşamak için benim de bir yol bulmam gerekiyordu. Parayı habersiz çektiğim doğru. Ama şimdi gidip çektiğim bu parayı kendisine vereceğim'' dedi. 
     Polisin uyarısı üzerine durumdan daha sonra haberdar olan 43 yaşındaki mağdur kadın, Angelo D'den davacı olmamayı tercih etti. Ancak bu, Angelo D. hakkında suç duyurusu yapılarak dava açılmasını engellemeye yeterli olmadı. 
     Zira Torino Emniyet görevlileri, Angelo D'yi son dönemdeki beş kurbanını dolandırdığı sırada da izliyorlardı. Emniyet yetkilileri, Angelo D. konusunda ifadesi alınan diğer kurbanların ise ''O kadar nazik biriydi ki, bir dolandırıcı olacağı aklımızın ucundan bile geçmedi'' dediklerini belirttiler. 
     Emniyet yetkililerinin saptamalarına göre, Angelo D'nin kurbanlarının büyük bölümünü genelde yaşları 40 civarında olan kadınlardan oluşmaktaydı. Anne ve babasının evinde ikamet eden Angelo D'nin, sadece Torino'daki kadınlarla yetinmeyip, çevre illerden Aoasta ve Savona'daki kadınlara da dadanmış olduğunun belirlendiği ifade edildi. 2000 yılından beri geçimini bu şekilde temin ettiğini belirten Angelo D'nin şimdi dolandırıcılık suçlamasıyla yargılanması gerekecek. 
     
</TEXT>
</DOC>
