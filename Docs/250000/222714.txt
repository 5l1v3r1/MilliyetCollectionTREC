<DOC>
<DOCNO> 222714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun22.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya saldırısı müttefikleri korkuttu, Avustralya alarmda 
</HEADLINE>
<TEXT>

     İspanya'nın başkenti Madrid'deki saldırıları, Irak'taki askerlerini çekmeye zorlamak için El Kaide'nin düzenlemiş olabileceği şüphesi, Irak savaşında ABD'ye destek veren ülkelerde tedirginlik yarattı. 
     ABD'nin Irak işgalinin sadık destekçisi Avustralya'nın, bir sonraki hedef olmasından korkuluyor. 
     Bugün Sydney'i ziyaret eden Amerikan Federal Soruşturma Bürosu FBI terörle mücadele uzmanı, Washington ile yakın bağları nedeniyle Avustralya'da bir saldırının kaçınılmaz olduğunu söyledi. 
     Başbakan John Howard, terör belasının her zaman var olduğunu kabul ediyor, ancak Irak'a asker gönderdikten sonra bu tehlikenin arttığını inkar ediyor. 
     Ancak yine de Howard, ülkenin her yerindeki demiryolları, denizyolları ve havaalanlarının güvenliğinin gözden geçirilmesi talimatı verdi. 
     ABD'ye destek veren ülke hükümetleri, terörist saldırıların yanı sıra bir sonraki seçimlerde İspanya Başbakanı Jose Maria Aznar'ın Halkçı Partisi'nin akibetine uğramaktan korkuyorlar. 
     İspanya'da seçimi kazanan Sosyalist İşçi Partisi'nin lideri, yeni başbakan adayı Jose Luis Rodrigues Zapatero, İspanya askerlerini Irak'tan çekmeye hazır olduğunu açıklamıştı. 
     Zapatero gibi Avustralya'nın muhalefet partisi İşçi Partisi de Irak savaşına ve Howard hükümetinin işgale katılmasına karşı. 
     Howard'ın muhalifleri, geçen hafta İspanya'da olanlara bakarak Avustralya'da olabileceklerle paralelikler kuruyor. 
     Irak savaşında ABD'ye tam destek veren Polonya'nın istihbarat şefi Zbigniew Siemiatkowski de dün yaptığı açıklamada, Polonya'nın terörün bir sonraki hedefi olabileceğini söylemişti. 
     Irak'ta 2000 askeri bulunan Avustralya'da seçimler bu yıl yapılacak. 
     
</TEXT>
</DOC>
