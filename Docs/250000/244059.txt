<DOC>
<DOCNO> 244059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas20.html </URL>
<DATE> 2004/05/30/ </DATE>
<TIME> 22.48 </TIME>
<AUTHOR>  </AUTHOR>
<HEADLINE>
Alanya'da yaşayan Alman Papaz kilise istiyor... 
</HEADLINE>
<TEXT>

     Antalya'nın Alanya İlçesi'nde yaşayan Alman papaz Rainer Korten, Alanya'da kilise açılması yönündeki açıklamaların ''sözde kalmamasını'' istedi. 
     Alanya'da yaşayan bir grup Alman vatandaşı, Alanya Belediyesi Kültür Merkezi'nde ayin düzenledi. 
     Alman papaz Rainer Korten ayinden sonra yaptığı açıklamada, hükümet yetkililerinin Alanya'da kilise açılması konusunda yaptığı açıklamalara sevindiklerini söyledi. 
     Alanya'ya kilise yapılması gerektiğini belirten Korten, şöyle dedi 
     ''Geçtiğimiz günlerde hükümet yetkililerinin Alanya'ya kilise yapılması gerektiği konusundaki açıklamasını okudum ve çok sevindim. Dinimize bu kadar saygılı olunması bizi sevindirdi. Biz ilk olarak ilçede bir yer kiralayıp dini törenlerimizi burada yapmak istiyoruz. Kilisenin ise bir an önce yapılmasını, açıklamanın sözde kalmamasını istiyoruz. Çünkü Alanya'da yaşayan Hıristiyan sayısı gün geçtikçe artıyor.'' 
     
</TEXT>
</DOC>
