<DOC>
<DOCNO> 228754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur13.html </URL>
<DATE> 2004/04/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Haluk Kırcı'nın tahliye kararı kaldırıldı... 
</HEADLINE>
<TEXT>

     Salihli Ağır Ceza Mahkemesi, 7 TİP'li gencin öldürülmesinden hükümlü Haluk Kırcı'nın Ödemiş Ağır Ceza Mahkemesi'nce verilen tahliye kararını kaldırdı. 
     Mahkeme, Yargıtay Ceza Genel Kurulu'nun Mustafa İzol hakkındaki kararına atıfta bulunarak Kırcı'nın tüm cezalarının kaldığı yerden infazına karar verdi. 
     AA muhabirinin aldığı bilgiye göre, müdahil avukat Erşan Şansal, Ödemiş Ağır Ceza Mahkemesi'nin Kırcı hakkında verdiği tahliye kararına itiraz etti. 
     İtirazı en yakın ağır ceza mahkemesi olarak karara bağlayan Salihli Ağır Ceza Mahkemesi, Ödemiş Ağır Ceza Mahkemesi'nin Kırcı'nın tahliyesine ilişkin kararını kaldırdı. 
     Salihli Ağır Ceza Mahkemesi'nin kararında, Yargıtay Ceza Genel Kurulu'nun geçtiğimiz günlerde Mustafa İzol hakkında verdiği karara atıfta bulunuldu. Bu kararın, infazın nasıl yapılması gerektiğini ayrıntılı olarak belirlediğine işaret eden Salihli Ağır Ceza Mahkemesi, Kırcı'nın tüm cezalarının kaldığı yerden infazına karar verdi. 
     Salihli Ağır Ceza Mahkemesi'nin bu kararının ardından Kırcı'nın yakalanarak kalan cezasının infaz edilmesi gerekiyor. 
     
     ATIFTA BULUNULAN İZOL HAKKINDAKİ KARAR 

     Yargıtay 1. Ceza Dairesi 1980 yılında 12 kişiyi öldürmekten 12 kez idam cezasına çarptırılan Mustafa İzol'un cezasının bir kez ağırlaştırılmış müebbet hapis cezası şeklinde uygulanmasını yerinde görmüş ancak cezanın infazının idam cezasını müebbet ağır hapis cezasına dönüştüren 4771 Sayılı Yasa üzerinden değil, Terörle Mücadele Yasası üzerinden yapmıştı. 1. Ceza Dairesi, İzol'un tahliyesine karar vermişti. 
     Ancak Yargıtay Cumhuriyet Başsavcılığı, İzol hakkındaki Yargıtay 1. Ceza Dairesi'nin kararına itiraz etmişti. İtirazı geçtiğimiz hafta Salı günü görüşen Yargıtay Ceza Genel Kurulu, başsavcılığın itirazını kabul etmiş ve 1. Ceza Dairesi'nin kararını kaldırmıştı. 
     Genel Kurul, İzol hakkındaki idam cezalarının bir tek ağırlaştırılmış müebbet hapis cezasına dönüştürülmesini yerinde görmüş ancak cezanın infazının yine dönüştürmeyi sağlayan 4771 Sayılı Yasa uyarınca 30 yıl üzerinden yapılması gerektiğine karar vermişti. Bu durumda İzol, yaklaşık 7 yıl daha cezaevinde kalacak. 
     
     KIRCI'YA MÜEBBET AĞIR HAPİS CEZASI 

     4771 Sayılı Yasa'nın yürürlüğe girmesinin ardından Ankara 5. Ağır Ceza Mahkemesi, Kırcı'nın 7 idam cezasını 48 ayı geceli-gündüzlü hücre cezası olmak üzere ağırlaştırılmış müebbet hapis cezasına çevirmişti. 
     Bu kararın temyiz incelemesini yapan Yargıtay 1. Ceza Dairesi kararı yerinde bularak onamıştı. Ancak daire, cezanın nasıl infaz edileceğinin ilgili infaz mercilerince yapılması gerektiğine karar vermişti. Bu kararın ardından Kırcı'nın avukatları, Yargıtay 1. Ceza Dairesi'nin İzol hakkında verdiği kararı da emsal göstererek Ödemiş Ağır Ceza Mahkemesi'ne başvurmuşlardı. Ödemiş Ağır Ceza Mahkemesi de Kırcı'nın tahliyesine karar vermişti. 

     
</TEXT>
</DOC>
