<DOC>
<DOCNO> 205077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun09.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran depreminde ölü sayısı 30 bine gidiyor... 
</HEADLINE>
<TEXT>

     Kerman eyalet valiliği yetkilileri, İran'da meydana gelen depremde ölü sayısının 30 bine ulaşabileceğini tahmin ettiklerini söyledi. 
     İran'ın güneydoğusunda depremin meydana geldiği Bem kentinde şimdiye kadar 25 bin ceset enkazdan çıkarıldı. 
     İRNA'nın haberine göre, Bem kentinin bulunduğu Kerman eyaleti Vali Yardımcısı Siyavuş, ''Şimdiye kadar enkaz altından 25 bin kişi ölü olarak çıkarıldı. Ölülerden 19 bin 500'ü defnedildi'' dedi. Siyavuş, ölülerden 19 bin 500'ünün Bem'de, diğerlerinin Ciroft kentinde toprağa verildiğini söyledi. 
     Bu arada, dini lider Ali Hamaney, Bem kentinde incelemelerde bulunduktan sonra kentten ayrıldı. 
     Öte yandan, BM'nin Çocuklara Yardım Fonu UNICEF İran temsilcisi Hamid Maraşi, AFP'ye yaptığı açıklamada, depremzedelerin yaşadığı koşulların salgın hastalıkların yayılmasını kolaylaştırdığını söyledi. 
     Maraşi, her türlü salgın hastalığın kolayca yayılma riskinin bulunduğunu belirterek, ''Basit bir grip ya da nezle bile eğer tedavi edilmezse hızla yayılabilir ve hayatta kalanlar arasında ciddi sağlık sorunlarına yol açabilir'' dedi. 
     İran'ın güneydoğusunda deprem faciasına sahne olan Bem kenti yakınındaki Kerman havaalanına dün beş dakikada bir, Bem havaalanına ise 15 dakikada bir arama-kurtarma ve sağlık ekiplerinin yanı sıra yardım malzemesi taşıyan uçak iniyor. 
     Bem'deki yardım görevlileri, 100 binden fazla kişinin evsiz kalabileceğini söylediler. 
     6 aylık bebek kurtarıldı 
     İran'da depremin harabeye çevirdiği güneydoğudaki Bem kentinde, 6 aylık bir bebek, enkazın altından sağ çıkarıldı. 
     İRNA'nın haberine göre, arama-kurtarma ekipleri, Nesim adlı kız çocuğunu, enkazın altında annesinin kucağında yaşadığını tespit ettikten sonra, kurtardı. Bebeğin annesi ve ailenin diğer üyelerinden kurtulan olmadı. 
     Haberde, depremden iki sonra dün sağ kurtarılan kız çocuğunun sağlık durumunun iyi olduğu belirtildi. 
     Bu arada, İran Kızılayı'nı arama-kurtarma ekibi başkanı Bijen Defteri, şimdiye kadar 2 binden fazla kişinin kurtarıldığını açıkladı. 
     Defteri, yabancı ve yerli arama-kurtarma ekiplerinin çalışmalarını Bem ve civar köylerde sürdürdüğünü, 12 binden fazla yaralının havayolu ve karayoluyla diğer kentlerdeki hastanelere sevk edildiğini belirtti. 
     Kentteki arama-kurtarma çalışmalarının muhtemelen yarın sona ereceğini bildiren Defteri, iş makinelerinin Çarşamba günü enkazı kaldırmaya başlayacağını bildirdi. 

     
</TEXT>
</DOC>
