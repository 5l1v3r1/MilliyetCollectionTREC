<DOC>
<DOCNO> 245254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun34.html </URL>
<DATE> 2004/06/04/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Soros Savaş, 11 Eylül'den beter 
</HEADLINE>
<TEXT>

     Amerikalı para spekülatörü George Soros, ABD liderliğindeki ''teröre karşı savaşın'' 11 Eylül saldırılarından beter olduğunu söyledi. 
     Demokrat Parti'nin başkan adayı Senatör John F. Kerry'nin yürüttüğü kampanyanın en büyük finansal destekçileri arasında bulunan Soros tarafından desteklenen ve kasım seçimlerini etkilemek için planlanan bir liberal kampanyaya, yine Soros'un ABD Başkanı Bush'a sert eleştiriler yönelttiği konuşmasıyla start verildi. 
     Amerikan Fox televizyonunun haberine göre, ''Amerika'nın Geleceği İçin Kampanya'' programı çerçevesinde planlanan üç gün sürecek konferansın ilk gününde konuşan Soros, ''Bu yönetim tarafından yürütülen teröre karşı savaş, 11 Eylül terör saldırılarından daha fazla masum insanın ölümüne yol açmıştır'' dedi. 
     Soros, doğrudan Kerry'nin kampanyasına yaptığı mali yardımların yanı sıra bu doğrultuda faaliyet gösteren ''Amerika Biraraya Geliyor America Coming Together '' ve Moveon.org gibi Bush karşıtı gruplara da kişisel parasından yaptığı 7,8 milyon dolarlık yardımla kendisinden bahsettiriyor. 
     
</TEXT>
</DOC>
