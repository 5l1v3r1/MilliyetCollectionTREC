<DOC>
<DOCNO> 206154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/spor/spo04.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a ambargo 
</HEADLINE>
<TEXT>

   Trabzon yönetimi, üç büyüklerle transfer alış verişine girmeme kararı aldı. Bordo- Mavililer, Galatasaray, Fenerbahçe ve Beşiktaş'a bundan sonra futbolcu satmayacak 
      
   Kapıları kapattılar 
   YENİ Başkan Atay Aktuğ yönetiminde transfer çalışmalarına başlayan Trabzonspor, ilginç bir politika belirledi. Bordo - Mavililer, Fenerbahçe, Galatasaray ve Beşiktaş ile transfer alış verişine girmeme kararı aldı. Fenerbahçe'nin Hakan'ı Gaziantep'e vermesi, diğer alternatifler Mahmut Hanefi, Alper ve Suat Usta için de olumlu yanıt gelmemesi yönetimi kızdırdı. 
   
   'Sorunlu oluyorlar' 
   BORDO-Mavili yönetimin bu kararı almasındaki bir başka etkenin de üç büyüklerde yedek oturan isimlerin sürekli sorun yaratması olarak gösterildi. Yöneticiler, "Bize geldikleri takdirde ne kadar faydalı olabilirler ki. Takım içindeki dengeleri bozabilirler. Bu yüzden rakiplerimize oyuncu satıp, almayacağız" dediler. Bu arada Trabzon, Fatih Sonkaya için atağa geçti. 
   
   Antalya'da start    BERKUK ÜNYAY 

   TRABZONSPOR dün Antalya'ya giderek ikinci yarı hazırlıklarına başladı. Bordo - Mavililer, ilk çalışmalarını dün akşam Belek'te kamp yaptıkları otelin sahasında gerçekleştirdiler. Bir saat süren çalışmaya yabancılardan Petkovic, Augustine, Yattara, Somers ve D'Haene ülkelerinden dönmedikleri için katılmadılar. Sakatlığı süren Mehmet Kahriman ise düz koşu yaptı. Bu arada Teknik Direktör Turgay Semercioğlu idman öncesinde Samsunspor'un hocası Erdoğan Arıca ile bir süre sohbet etti. 
   
   
</TEXT>
</DOC>
