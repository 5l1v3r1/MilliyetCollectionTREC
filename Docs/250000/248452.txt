<DOC>
<DOCNO> 248452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo04.html </URL>
<DATE> 2004/06/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Tribünlerde küfüre karşı kameralı önlem... 
</HEADLINE>
<TEXT>

     Spor karşılaşmalarında ortaya çıkabilecek şiddet olaylarına karşı, illerde Valilerin başkanlığında "İl Spor Güvenlik Kurulu" oluşturulacak. Tribünlerde küfür, şiddet ve kötü tezahüratın önlenmesi amacıyla kapalı devre kamera sistemi kurulacak. 
     İçişleri Bakanı Abdülkadir Aksu, sportif karşılaşmalarda olayların önlenmesine ilişkin alıncak tedbirlere yönelik bir genelge yayınladı. 81 ilin Valisine gönderilen genelgede, başkanlığını Valinin yapacağı "İl Spor Güvenlik Kurulu" oluşturulması öngörülüyor. Kurul, İl Belediye Başkanlığı, İl Jandarma Komutanlığı, İl Emniyet Müdürlüğü, Gençlik ve Spor İl Müdürlüğü, ilgili federasyon, İl Sağlık Müdürlüğü temsilcileri ve gerkli görüldüğü taktirde spor kulüplerinin yetkilileri ile basın kuruluşlarının ve ilgili kamu kuruluşlarının temsilcilerinden oluşacak. Ayda bir defa olağan olarak toplanacak olan kurulun sekreteryasını İl Emniyet Müdürlüğü yürütecek. Kurul, il ve ilçelerde yapılacak bütün spor karşılaşmalarında alınması gereken güvenlik tedbirlerini belirleyecek. 
     Spor Güvenlik Kurulu kararları doğrultusunda, il merkezi ve büyükşehir belediyesi sınırları içindeki ilçelerde yapılacak spor karşılaşmalarında alınacak güvenlik tedbirlerinin planlanması, bir İl Emniyet Müdür Yardımcısının başkanlığında, istihbarat, terör, asayiş, çevik kuvvet, trafik başta olmak üzere ilgili şube müdürlerinin katılmı ile yapılacak. Bu toplantılarda tespit edilecek tüm işlemler, Emniyet Komuta Kontrol Merkezi Şube Müdürlüğü tarafından yürütülecek. İlçelerde ise gerekli tedbirleri almak üzere İlçe Kaymakamının başkanlığında "İlçe Spor Güvenliği Kurulu" oluşturulacak. 
     İl ve İlçe Spor Güvenlik Kurulları, spor karşılaşmalarında görevlendirilecek, kolluk personeli ile kanunda belirtilen süre içinde oluşturulacak güvenlik personelinin sayıları ve görev saatini belirleyecek. Kurul, uluslararası federasyonların talimatlarına uygun olarak, spor karşılaşmasınn oynanacağı spor alanı ve seyircinin bulunduğu tribünler arasında fiziki engellerin konulmasında ve kaldırılmasında yetkili olacak. 
     
     MİSAFİR TAKIMA YAKIN KORUMA 

     İl Spor Güvenlik Kurulu, özellikle kritik karşılaşmalarda, misafir ve ev sahibi takımın oyuncular, teknik heyeti ve taraftarlarına karşı meydana gelebilecek "tehdit ve tecavüzlerin" önlenmesi amacıyla gerekli her türlü önlemi alacak. Tebdirler çerçevesinde, misafir takım taraftarlarının kaldıkları konaklama yerleri ile uğradıkları eğlence yerleri kontrol altında tutulacak, karşılaşma öncesi ve sonrası farlık takım taraftarlarının birbirlerinden ayrı tutulmaları için gerekli her türlü planlama ve tedbirler alınacak. 
     
     MÜSABAKA GÜVENLİK AMİRİ 

     Karşılaşma öncesinde spor tesisi ve çevresinde alınacak önlemlerden, o yerin en büyük mülki amirince belirlenecek rütbeli emniyet görevlisi, "Müsabaka Güvenlik Amiri" olarak görevlendirilecek. Müsabaka Güvenlik Amiri, karşılaşmanın güvenliği ile tüm kişi ve kuruluşlarca gerekli koordinasyonu sağlamakla yetkili olacak. 
     Karşılaşma öncesinde tesis çevresinde genel kolluk kuvvetlerince yapılacak arama ve kontrolleri sağlamak amacıyla kullanılacak portatif bariylerin temini, bunların kurulması ve kaldırılması ile, X-Ray gibi mekanik cihazlarının temini, spor tesisinin mülkiyetine veya kullanım hakında sahip kurum, kuruluş ve spor kulübünün sorumluluğunda olacak. 
     
     KÜFÜRE KARŞI ÖZEL GÜVENLİK 

     Spor tesisinde kurulacak kapalı devre kamera sistemiyle, karşılaşmanın oynanacağı alan ve tesis içinde yasak olan madde ve cisimlerin, küfür, kötü söz ve ideolojik görüş içeren afiş ve pankarların tespiti sağlanacak. Fanatik ve taşkınlık yapma ihtimali bulunan seyircilerin sürekli denetim altında tutulması için yine kapalı devre kamera sistemi kullanılacak. 
     Ayrıca, karşılaşmanın oynanacağı tesis çevresinde alkollü içki satışına, içilmesine ve alkollü kişilerin tesise girmesine izin verilmeyecek. Yine tribünlerde çıkış kapılarında sorun yaşanmaması için merdivenlerde ayakta ya da oturarak dahi seyirci bulundurulmayacak. 

     
</TEXT>
</DOC>
