<DOC>
<DOCNO> 225692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/spor/aspo.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SON KALE DÜŞTÜ 2-0 
</HEADLINE>
<TEXT>

   Avrupa kupalarındaki tek temsilcimiz, İspanya Ligi'nde şampiyonluğa oynayan rakibi karşısında dişe diş mücadele etti. Amcak 10 kişi kalınca, nefesi yetmedi, çeyrek final şansını kaybetti 
      
   90 dakika    CEMAL ERSEN 

   Tıpki ilk turdaki Blackburn maçının rövanşı gibi başladı Valencia mücadelesi... Çeyrek finalin kapısına gelen Gençlerbirliği tedirgin, ürkekti. İspanya Ligi'nin tozunu atan, UEFA'daki rakibini ise "küçümseyen", çok formda bir rakip karşısında ekibimiz ilk yumrukta yıkılacak görüntü çiziyordu. 
   Maçın kader adamları savunmacılar da iyi başlamamıştı oyuna... El Saka ilk 25 dakika içinde yürekleri ağıza getiren üç hatası, Deniz'in vurdum - duymaz oyunu bu bölgedeki sıkıntıyı bir kez daha arttırıyordu. Orta alandaki top kayıpları, hücumdaki telaş cabasıydı. Kısaca Gençler iyi başlamamıştı maça... 
   4. dakikada El Saka'nın hatasından doğan pozisyonda Aimar'ın gol vuruşunu yapmasını engelleyen yine Mısırlı oldu. 
   25. dakikada Cannabbio'ya bu kez set çeken yediği iki gole karşın gecenin yıldızı Damir'di. 
   Golün gecikmesi Valencia'nın sinirlerini bozarken, Teknik Direktör Benitez pabucun ne denli pahalı olduğunu ikinci yarıda anladı. Lig için kenarda beklettiği Mista ve Vicente'nin oyuna girmesiyle zaten oyunun hakimi olan İspanyol temsilcisi Kırmızı - Siyahlılar'la adeta tek kale oynamaya başladı. 
   53'te Baraja, 55'te Aimar, 58'de Mista derken 30 bin İspanyol'u ayağa kaldıran an geldi. 
   64. dakikada Mista, Gençler'in gardını düşürdü. Normal sürenin bitimine kadar, Aimar, Sissoko, Vicente ve Carboni'nin tur gişirimlerine kalesinde devleşen Damir izin vermedi. 
   88. dakikada Mustafa Özkan'ın ağır bir kararla kırmızı kart görmesi sonucu da belli etti. 
   Yorgun ayaklar ve bedenler 95. dakikada Vicente'ye engel olamadı. 
   Bu sene Türkiye'yi UEFA'da gururla temsil eden Gençlerbirliği kupadaki ilk yenilgisini alıp elenirken, bugüne kadar gösterdiği performanstan dolayı alkışı hak etti. Hepinize bir kez daha teşekkürler çocuklar. 
   
   Deneyim kazandık    Gençlerbirliği teknik direktörü Ersun Yanal, Avrupa'nın en iyi takımına elendiklerini, ancak tüm camia olarak tecrübe edindiklerini söyledi 
   'İyi mücadele ettik' 
   TEKNİK Direktör Ersun Yanal futbolcularını dün geceki performanslarından dolayı kutladığını belirtti ve "Avrupa'nın en iyi takımına elendik, basit savunma hataları turu elimizden aldı" dedi. Yanal, "Eksik kaldıktan sonra direncimiz kırıldı ve tura veda ettik. Hem futbolcularım, hem ben, hem de kulübümüz müthiş bir deneyim kazandı. Umarım bu önümüzdeki yıl Avrupa'daki mücadelemize katkı sağlar" ifadelerini de kullandı. 
   
   Primleri kaçırdılar 
   BAŞKENT ekibi, Valencia engeline takılarak UEFA Kupası'na veda ederken, yüksek miktardaki primlerden de oldu. Kırmızı - Siyahlılar dün gece turu geçmiş olsaydı kulüpten 300 milyar lira, Mardin Milletvekili Süleyman Bölünmez'den ise 50 bin dolar prim alacaktı. Ayrıca ödül yönetmeliği gereği, Devlet Bakanlığı'nın da 1 trilyon lira ödemesi gündeme gelecekti. 
   
   Maçtan notlar 
   Tribünler dolmadı 
   İSPANYA'DA Real Madrid ile şampiyonluk mücadelesi veren Valencia'da taraftarlar UEFA Kupası'na beklenen ilgiyi göstermiyor. 55 bin kişilik Mastela Stadı'nda dün yaklaşık 30 bin biletli taraftar yer aldı. Valencia'nın, Beşiktaş ile oynadığı maçta ise bu rakam 20 binde kalmıştı. 
   
   Atalay izledi 
   GENÇLERBİRLİĞİ'NE daha önceki maçlarda destek veren bürokrat ve milletvekilleri tercihlerini yerel seçimlerden yana kullandılar. Deplasmanlarda görmeye alıştığımız siyasi isimler İspanya'ya gelmezken, Gençlik ve Spor Genel Müdürü Mehmet Atalay tribündeki yerini aldı. 
   
   Başarı dileği 
   MADRİD'DE yaşanan terör eylemleri sonrasında yaşamını yitirenlerin cenaze törenine katılmak üzere İspanya'ya gelen Devlet Bakanı ve Başbakan Yardımcısı Abdüllatif Şener ile Devlet Bakanı Beşir Atalay maça kalamadı. İki bakan, İlhan Cavcav'a başarı dileklerini ilettikten sonra Türkiye'ye döndüler. 
   
   UEFA Kupası'nda dün 
   Inter İta. - Benfica Bel. 0-0 4 - 3 
   Club Brugge Bel. - Bordeaux Fra. 1-3 0 - 1 
   PSV Eindhoven Hol. - Auxerre Fra 1-1 3 - 0 
   Roma İta. - Villarreal İsp. 0-2 2 - 1 
   Barcelona İsp. - Celtic İskç. 0-1 0 - 0 
   Mallorca İsp. - Newcastle İng. 1-4 0 - 3 
   Marsilya Fra. - Liverpool İng. 1-1 2 - 1 
   
   Eşleşmeler 
   Celtic - Villarreal 
   PSV Eindhoven - Newcastle Utd. 
   Marsilya - Inter 
   Bordeaux - Valencia 
   
   
</TEXT>
</DOC>
