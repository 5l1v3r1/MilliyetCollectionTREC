<DOC>
<DOCNO> 229891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun47.html </URL>
<DATE> 2004/04/09/ </DATE>
<TIME> 18.33 </TIME>
<AUTHOR>  </AUTHOR>
<HEADLINE>
ABD'de tavşan çaldığı iddia edilen 9 yaşındaki çocuğuna kelepçe takılı 
</HEADLINE>
<TEXT>

     Florida'da komşusunun bir tavşanını ve 10 dolarını çaldığı iddia edilen 9 yaşındaki bir kız çocuğunun tutuklanarak, kelepçe takıldığı ve polis karakolunda sorgulandığı bildirildi. 
     Tutuklama kayıtlarına göre, Florida'daki Pasco Kasabası şerif yardımcısı, Lori Ventura isimli kadının çocuğunun kaybolan Oreo isimli tavşanını 9 yaşındaki komşu kızın odasında buldu. 
     Kız çocuğuna yasal hakları okunup şerif arabasına bindirilerek karakola götürülürken Ventura, çocuğun daha önce de başka hırsızlıklar yaptığını iddia etti. 
     Sorgulama sırasında sürekli ağladığı söylenen küçük kızın başka bir çocuğa ait olan tavşanı çaldığını kabul ettiği, ancak iki kez 5 dolar ve bozukluklar çaldığına dair suçlamaları reddettiği kaydedildi. 
     Şerif sözcüsü Kevin Doll, tutuklamayı savunarak, şayet suçun kurbanı suçlunun tutuklanmasını talep ettiyse ve yeterli delil de mevcutsa şerif yardımcısının başka türlü hareket edemeyeceğini söyledi. 
     Kız çocuğunun tutuklandıktan ve sorgulandıktan bir saat sonra annesine teslim edildiği belirtilirken, çok korktuğu her halinden belli olan çocuk şerif yardımcısını hiç sevmediğini söyledi. 
     Dokuz yaşındaki kız çocuğu, ''Ellerimi çok sıkı bir şekilde kelepçeledi ve polis arabasının arkasında otururken dikiz aynasından bir an olsun gözlerini üzerimden çekmedi'' dediği öğrenildi. 
     
</TEXT>
</DOC>
