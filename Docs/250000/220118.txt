<DOC>
<DOCNO> 220118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur32.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan geçmiş iktidara 'Bunların soyadı zamdı' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, iktidarları döneminde yaptıkları fiyat indirimlerine değinirken, ''Bizden önceki iktidarlarda zam zam zam... Bunların soyadı zamdı'' dedi. 
     Erdoğan, partisince Samsun Cumhuriyet Meydanı'nda düzenlenen açık hava toplantısında halka hitap etti. 
     Zaman zaman yağmur altında konuşan Erdoğan, iktidarları döneminde devletin borçlanma faizinin indirildiğini, enflasyonun düştüğünü belirtti. 
     Yoksulluk, yolsuzluk ve yasaklar olmak üzere 3 ''Y'' ile mücadele ettiklerini ifade eden Erdoğan, yolsuzlukların çökmeye başladığını söyledi. 
     Başbakan Erdoğan, yoksul vatandaşlara dağıtılan kömür, ilköğretim öğrencilerine verilen ücretsiz kitaplar ve üniversite öğrencilerinin burslarının artışına ilişkin bilgiler verdikten sonra, ''Bunları yapmamızın tek sebebi var. Bu ülkede ne kadar kaynak yaratırsak, millete döndüreceğiz'' dedi. 
     Şu anda yolsuzluk yapan hortumcuların bağırıp feryat ettiklerini ifade eden Erdoğan, ''Can çekişiyorlar da feryat ondan'' diye konuştu. 
     Tasarruf Mevduatı Sigorta Fonu'na devredilen 22 bankanın sahipleri ile pazarlık edildiğini anlatan Erdoğan, ''Ödedi ödedi... Ödemedi, haklarında yeni bankacılık yasası uygulanacak. Tüyü bitmemiş yetimin hakkını yedirmeyeceğiz'' şeklinde konuştu. 
     Erdoğan, meslek liselerinin sayısını gün geçtikçe artırmanın gayreti içinde olduklarını kaydederek, meslek liselerinin önünün açık olacağını, eğitimde fırsat eşitliğinin gereği neyse onu yapacaklarını söyledi. 
     
     ''HORTUMCULARA KİM KAYNAK AKTARACAK'' 
     AK Parti Genel Başkanı Erdoğan, iktidarları döneminde yaptıkları uygulamaların çok ''ahım şahım'' olaylar olmadığını dile getirerek, ''Bunlar önemsenip gerekli adımlar atılmamış, niye hortumculara kim kaynak aktaracak' dedi. Erdoğan, şöyle devam etti 
     ''Bu kaynakların sahibi sizsiniz, vergiyi, SSK primini verenler sizlersiniz. Onun için bu kaynaklar size gidecek. Biz emanetçiyiz. Bugün varız, yarın yokuz, kalıcı değiliz. Bu makamlara kimler geldi, kimler geçti. Biz de geçiciyiz. Bu makamlardan geçerken kimileri hayırla yad ediliyor, kimileri de biliyorsunuz işte... Bu gök kubbede, bir hoş seda bırakabilirsek ne mutlu bize.'' Başbakan Erdoğan, bu yıl toplu konut sayısının 100 bine çıkarılacağını, bunlardan bininin de Samsun'da yapılacağını söyledi. Erdoğan, toplu konutları kastederek, ''Buna en çok bayanlar seviniyor. Çünkü dert buruda da onun için'' diye konuştu. 
     Bu sırada, kalabalıkta yaşlı bir adamın bir kişinin omuzuna çıkarak Erdoğan'a sevgi gösterisinde bulunması üzerine Başbakan Erdoğan, ''hacı amcayı düşüreceksiniz, dikkat edin'' uyarısında bulundu. 
     Erdoğan, Samsun'da, 16.5 kilometrelik hafif raylı sistem projesinin başlatılması için çalışmaların yürütüldüğünü ve bu konuda YPK'den karar çıkarılacağını anlatarak, bu proje ile Samsun'un trafik sorununun çözüleceğini ifade etti. 
     Samsun'a büyük bir tersane alanı tahsis edeceklerini kaydeden Erdoğan, işadamlarına, buraya tersane kurmaları konusunda çağrıda bulundu. Samsun'da organize sanayi bölgesinde kullanılan doğalğazın gelecek yıl konutlarda da kullanılmaya başlanacağını belirten Erdoğan, ''Bacım, öyle evin 5 kat altına inip bodrumdan kömür çıkarmayacaksın'' dedi. 
     
     ''İLİKLERİMİZE KADAR SÖMÜRMÜŞLER'' 
     Başbakan Erdoğan, kendilerinden önceki iktidarlar döneminde doğalgaz konusunda yapılan anlaşmaları anımsatarak, ''Öyle anlaşmalar yapmışlar ki, ah ah ah... iliklerimize kadar sömürmüşler. Biz öyle pazarlıklar yapıyoruz ki, çok daha uygun fiyata doğalgaz kullanacaksınız'' diye konuştu. 
     Erdoğan, ilaçta yapılan KDV ve kur indirimini de hatırlatarak, ''Bizden önceki iktidarlarda zam zam zam... Bunları soyadı zamdı'' dedi. 
     2003 yılında Samsun'lu çifçilere 56 trilyon lira destekleme yardımı yaptıklarını, 41 trilyon lira olan çiftçi borcunu 16 trilyon liraya indirdiklerini belirten Erdoğan, bu yılda 37 trilyon lira destekleme yardımı yapacaklarını bildirdi. 
     Başbakan Erdoğan, ekonomik krizden dolayı 400 bin esnafın kepenk indirdiğini kaydederek, esnafın ödediği yüzde 56 faizi, bu yıl yüzde 25'e indirdiklerini söyledi. Erdoğan, ''Niye, çünkü kepenkler kalksın diye. İnşallah halkımızı asla faize ve enflasyona ezdirmeyeceğiz'' diye konuştu. 
     28 Mart'ta yapılacak seçime 22 gün kaldığını ifade eden Erdoğan, konuşmasını şu sözlerle tamamladı 
     ''İşi gevşetleyelim, rehavete kapılmayalım. Biz 3 Kasım seçimlerinde halkımızın büyük teveccühünü aldık. Biz dertliyiz be... Biz bu millete aşığız, sevdalıyız. Dağları delen ferhat neyse, biz oyuz, siz de şirinsiniz. Gelin 22 gün çalışalım, el ele verelim. 28 Mart akşamında buraları ak ellere teslim edelim. El ele vereceğiz ve Samsun'u daha çağdaş hale getireceğiz.'' Erdoğan, partisinin Samsun belediye başkan adaylarıyla el ele tutuşarak halkı selamladı. 
     AK Parti Genel Başkanı Erdoğan, daha sonra, ''beraber yürüdük biz bu yollarda'' şiirinin ilk dörtlüğünü vatandaşlarla beraber söyledi. 
     Başbakan Erdoğan, daha sonra valiliği ziyaret ederek, Vali Mustafa Demir'den brifing aldı. 
     Enerji ve Tabii Kaynaklar Bakanı Hilmi Güler, AK Parti Grup Başkanvekili ve Ordu milletvekili Eyüp Fatsa, AK Parti Genel Başkan Yardımcısı Akif Gülle ile AK Parti Samsun milletvekilleri de mitingde hazır bulundu. 
     Başbakan Erdoğan'a, makam otomobilinin Ankara'dan Samsun'a giderken arızalanması nedeniyle, Samsun'da bir milletvekilinin otomobili tahsis edildi. 
     
</TEXT>
</DOC>
