<DOC>
<DOCNO> 225643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas21.html </URL>
<DATE> 2004/03/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Yavuz Bingöl ehliyetini geri aldı 
</HEADLINE>
<TEXT>

     Türk Halk Müziği sanatçısı Yavuz Bingöl, daha önce el konulan ehliyetini geri aldı. 
     Gayrettepe'deki Trafik Denetleme Şube Müdürlüğü'ne gelen Bingöl, 2001 yılında el konulan ehliyetini polislerden aldıktan sonra basın mensuplarının sorularını cevaplandırırken, hız sınırının yaklaşık 10 kilometre üzerinde gittiği sırada radara yakalanıp ceza aldığını ve bu nedenle ehliyetine el konulduğunu bildirdi. 
     Bingöl hakkında, 34 EKP plakalı cipi ile 1 yıl içinde 5 kez aşırı hız yaparak radara yakalandığı için 2918 Sayılı Karayolları Trafik Kanunu'nun 51 2b maddesi uyarınca yasal işlem yapılmıştı. 
     Yasaya göre ehliyetine 1 yıl süreyle el konulan Bingöl, karar kendisine bildirildikten sonra Trafik Denetleme Şube Müdürlüğü'ne gelerek ehliyetini teslim etmişti. 
     Bingöl'ün, ehliyetini geri almadan önce, aynı nedenle sürücü belgelerine el konulan diğer sürücülere uygulandığı gibi psikoteknik testinden geçtiği belirtildi. 
     
</TEXT>
</DOC>
