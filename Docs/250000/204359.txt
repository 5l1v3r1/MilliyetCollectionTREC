<DOC>
<DOCNO> 204359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun17.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Yeni seçime gitmek akıl harcı değil" 
</HEADLINE>
<TEXT>

     KKTC Cumhurbaşkanı Rauf Denktaş, hükümet arayışında olan siyasi partilerin, geniş tabanlı bir hükümet formülünde anlaşmalarından yana olduğunu ifade ederek, ''Yeni seçime gitmek akıl harcı değil'' dedi. 
     Denktaş, bir heyeti kabulü sırasında yaptığı açıklamada, seçimde hükümete tepki olarak muhalefete oy verenlerin pişmanlık duymaya başladığını ifade ederek, Türkiye ile birlikte geniş tabanlı bir hükümet istediklerini kaydetti. 
     Seçim atmosferinden bir an önce çıkılması gerektiğini ifade eden Denktaş, ''Yeni seçime gitmek akıl harcı değildir. Seçim, halk arasında oldukça gerginlik yaratır. Devlet işleri yavaşlar, inşallah gerekli olmaz'' dedi. Devleti ortadan kaldırmak için yıllardır çeşitli formüller sunulduğunu anlatan Denktaş, ''Ben baskı altındayım diye üzülmeyin. Baskı altında olan halktır'' ifadesini kullandı. 
     Denktaş, temelde devlet varsa, kolaylıkla geniş tabanlı hükümet kurulabileceğini vurguladı. Milletvekili transferi konusundaki tartışmalara da değinen Denktaş, ''Bazı milletvekilleri fazla para veren tarafa geçecekmiş'' diye duyumlar alındığını ifade ederek, milletvekillerini uyardı ve ''Böyle yapanlar halkın gözünde değerini kaybeder, halkın yüzüne bakamaz'' dedi. Seçimlerde halkın, haklarının korunarak uzlaşma istediği, devletinden, anavatanın güvenliğinden vazgeçmediği mesajını verdiğini söyleyen Denktaş, ''erken seçimin gereksiz ve büyük sıkıntı olduğunu'' vurguladı. 
     Denktaş, Türkiye'de Kıbrıs konusunda toplantılar yapıldığını belirterek, toplantının sonuçlarının değerlendirileceğini kaydetti. 
     Denktaş, meclisin yemin etmesinin ardından, siyasi parti liderlerinin kendi aralarındaki temaslarını tamamlamasından sonra görevlendirme yapacağını söyledi. 
     
</TEXT>
</DOC>
