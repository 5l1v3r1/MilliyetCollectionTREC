<DOC>
<DOCNO> 228651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko17.html </URL>
<DATE> 2004/04/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İlk çeyrekte fiyat dengesi tarım lehine gelişti 
</HEADLINE>
<TEXT>

     Tarım ve sanayii fiyatları arasındaki dengeyi ifade eden iç ticaret haddinde tarım lehine gelişme bu yılın ilk çeyreğinde hızlanarak devam etti. 
     ANKA'nın Devlet İstatistik Enstitüsü DİE verilerinden yaptığı belirlemeye göre, tarımda fiyatlar ocak ayında yüzde 9.3, şubatta yüzde 5.4, martta yüzde 3.6 sanayide ise sırasıyla yüzde 0.6, yüzde 0.4 ve yüzde 1.8 arttı. Buna göre ocak-mart döneminde tarımdaki fiyat artışı yüzde 19.4'e ulaşırken, sanayide yalnızca yüzde 2.9 oranında bir artış yaşandı. 
     Tarım ve sanayii fiyatları arasındaki dengeyi ifade eden iç ticaret haddi, aralık ayı sonunda 111.5'le tarım lehine bulunuyordu. Had, bu yıl ocak sonunda 121.1'e, şubat sonunda 127.2'ye, mart sonunda da 129.4'e kadar yükseldi. Diğer bir deyişle, tarım lehinde olan fiyat dengesindeki fark daha da büyüdü, reel anlamda sanayiden tarıma kaynak transferi yaşandı. 
     DİE'nin toptan eşya fiyat endeksi TEFE kapsamındaki tarım fiyatları endeksinin sanayi fiyatları endeksine oranlanmasıyla bulunan iç ticaret haddinin büyümesi tarım küçülmesi sanayi lehine bir fiyat gelişmesine işaret ediyor. İç ticaret haddinin 100'ün üzerinde olması, baz yılına göre tarım ürünlerinin altında olması ise sanayi fiyatlarının daha çok arttığını gösteriyor. 
     
     İÇ TİCARET HADDİNİN SEYRİ 
     2001 yılında 99.2 ile sanayi lehinde oluşan iç ticaret haddi, 2002'de 104.6'le tarım lehine dönmüştü. İç ticaret haddi geçen yıl da aylar itibariyle sürekli 100'ün üzerinde çıkarak tarım lehinde seyretmişti. Geçen yıl özellikle tarımdaki fiyatların sanayiye göre çok hızlı arttığı ilk beş ayda iç ticaret haddi hızla büyüdü mayıs sonunda 126.4'e kadar çıktı. 
     Tarımda yaz ucuzluğunun başladığı hazirandan itibaren küçülerek ağustos sonunda 105.7'ye kadar inen had, sonbaharda yeniden büyüyerek aralık sonu itibariyle 111.5 oldu. İç ticaret haddi, 2003 ortalamasında ise 113.2 düzeyinde oluştu. 
     2003 sonundaki 111.5 düzeyinden bu yıl mart sonu itibariyle 129.4'e çıkan iç ticaret haddindeki büyümenin, tarımda fiyatların gerileyeceği ya da düşük artışlar göstereceği yaz aylarına kadar hızını koruması bekleniyor. 
     
</TEXT>
</DOC>
