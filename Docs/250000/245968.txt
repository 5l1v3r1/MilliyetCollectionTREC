<DOC>
<DOCNO> 245968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko20.html </URL>
<DATE> 2004/06/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
IMF Heyeti, TÜSİAD yöneticileriyle görüştü... 
</HEADLINE>
<TEXT>

     IMF heyeti, Türk Sanayicileri ve İşadamları Derneği TÜSİAD yöneticileri ile İstanbul'da bir araya geldi. 
     Stand-by düzenlemesinin 8. gözden geçirme çalışmaları kapsamında İstanbul'da temaslarını sürdüren IMF heyeti ile TÜSİAD yöneticilerinin görüşmesine, IMF İcra Direktörü Willy Kiekens ve Avrupa Bölümü Direktörü Michael Deppler de katıldı. 
     Kiekens ve Deppler, geçen hafta Türkiye Bankalar Birliği, Yabancı Sermaye Derneği, Türkiye İhracatçılar Meclisi ile Müstakil Sanayici ve İşadamları Derneği MÜSİAD yöneticileri ile yapılan görüşmelerde bulunmamışlardı. 
     Bugünkü görüşmeye, TÜSİAD'dan Başkan Ömer Sabancı ile birlikte Pekin Baran, Ömer Aras, Şadi Gücüm, Haluk Tükel, Vural Akışık, Piraye Antika, Tayfun Bayazıt, Yavuz Canevi, Kormaz İlkorur, Rüşdü Saracoğlu, Mustafa Sayınataç, Yıldız Şarsel ve Ümit İzmen katıldı. 
     Türkiye Masası Şefi Rıza Moghadam ve Türkiye Temsilcisi Odd Per Brekk'in de yer aldığı IMF heyeti ile TÜSİAD yöneticilerinin görüşmesi basına kapalı olarak halen devam ediyor. 
     
</TEXT>
</DOC>
