<DOC>
<DOCNO> 202083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur29.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'ta yeni bir dönem başladı 
</HEADLINE>
<TEXT>

     Dışişleri Bakanı ve Başbakan Yarndımcısı Abdullah Gül, devrik Irak lideri Saddam Hüseyin'in yakalanmasıyla Irak'ta yeni bir dönem açıldığını ve ülkede demokrasinin önünde engel kalmadığını söyledi. 
     Gül, AA muhabirine yaptığı açıklamada, Saddam'ın yakalanmasını önemli bir olay olarak niteledi ve ''Zaten savaştan sonra yeni bir dönem açılmıştı, şimdi yeni bir dönem daha açılıyor'' diye konuştu. 
     Saddam zamanında Irak'ın hem İran'la, Kuveyt'le, Türkmenlerle, Kürtlerle çatıştığını, hem de kendi halkına acılar çektirdiğini belirten Gül, ''Dolayısıyla artık kesinkes böyle bir dönemin kapandığı ortaya çıkıyor. Irak'ta demokrasinin önünde bir engel kalmamış oluyor'' dedi. 
     Gül, Irak'ta artık süratle anayasanın hazırlanması, seçimlerin yapılması ve Irak halkının seçilmiş temsilcilerinin bir an önce işbaşına gelmesi gerektiğini ifade etti. 
     ''Bizim arzumuz, Türkiye'nin yanında halkı Müslüman olan ikinci bir demokratik ülke ortaya çıkması'' diye konuşan Gül, bu olayın bu süreci hızlandıracağını da kaydetti. 
     Gül, ''artık tüm Iraklıların yüzlerini geleceğe dönmesi ve aklın gereği neyse onu yapması gerektiğini'' belirterek, ülkede çekilen acıları kendi halkına unutturacak yeni bir dönem başladığına inandığını söyledi. Gül, Türkiye olarak da bu döneme katkılarda bulunduklarını ifade etti. 
     Gül, sözlerini şöyle tamamladı 
     ''Kısa süre içinde geçmişin yaralarını sarıp hür demokrat bir Irak'ın bütünlüğünü koruyarak, nüfusun en iyi şekilde temsil edildiği yeni bir yapının oluşmasını arzu ediyoruz, bunun istikrara ve barışa katkı yapacağına inanıyoruz.'' 
     
</TEXT>
</DOC>
