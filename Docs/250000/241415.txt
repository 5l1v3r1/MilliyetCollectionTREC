<DOC>
<DOCNO> 241415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy01.html </URL>
<DATE> 2004/05/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan ailesinin sinema keyfi... 
</HEADLINE>
<TEXT>

     Başbakan Recep Tayyip Erdoğan eşi ve kızlarıyla, Truva Troy filmini izledi. 
     Başbakan Erdoğan, ailesiyle saat 20.00 seansındaki filmi izlemek üzere Birlik Mahallesi'ndeki Moviepol Sineması'na geldi. Erdoğan ailesini sinemaya gelişinde TÜZE Grubu'nun sahibi Abdullah Tüze karşıladı. 
     Filmin ardından sinemadan ayrılırken gazetecilerin sorularını yanıtlayan Başbakan Erdoğan, filmi ''gayet ilgi çekici'' olarak nitelendirdi. 
     Filmi özellikle ihtirasların çakıştığı bir senaryo olarak değerlendiren Erdoğan, ''Truva deyince Türkiye akla geliyor. Gönlümüz arzu ederdi ki, böyle bir prodüksiyon kendi ülkemizde uygulansaydı, ülkemizin tanıtımı açısından farklı olurdu. Temenni ederiz ki, medeniyetlerin adeta beşiği olan ülkemizde buna benzer senaryoları hayata geçirirsek çok daha isabetli olur'' dedi. 
     Truva savaşını anlatan ve yönetmenliğini Wolfgang Peterson'un yaptığı filmin başrollerini, Brad Pitt, Eric Bana ve Orlando Bloom paylaşıyor. 
     
</TEXT>
</DOC>
