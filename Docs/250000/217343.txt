<DOC>
<DOCNO> 217343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/yasam/yas05.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yarım Oscar'lar dağıtıldı... 
</HEADLINE>
<TEXT>

   Kazananların genellikle Oscar'ı da aldığı ABD'nin 'Beyaz Perde Aktörleri Derneği Ödülleri' nde sürpriz yoktu 
      DIŞ HABERLER SERVİSİ 
   
   Beyaz Perde Aktörleri Derneği Ödülleri, pazar gecesi ABD'nin Los Angeles kentindeki törenle sahiplerini buldu. Güney Afrikalı yıldız Charlize Theron, 'Cani' adlı filmde canlandırdığı seri katil rolüyle En İyi Kadın Oyuncu ödülünü kazanırken, Johnny Depp de 'Karayip Korsanları Siyah İncinin Laneti' adlı filmdeki korsan rolüyle En İyi Erkek Oyuncu ödülünün sahibi oldu. 
   
   'En İyi Rol Grubu' 
   'Yüzüklerin Efendisi Kralın Dönüşü' filminde yer alan oyuncuların, film oyuncuları grubu için verilen en yüksek ödül olan En İyi Rol Grubu ödülüne layık görüldüğü gecede, 'Gizemli Nehir'de çocukluğunda geçirdiği bir travma sonucu duygusal açıdan sakatlanmış bir cinayet sanığını canlandıran Tim Robbins de En İyi Yardımcı Erkek Oyuncu ödülünü kazandı. Gecede, En İyi Yardımcı Kadın Oyuncu ödülüne ise, 'Soğuk Dağ' filminde canlandırdığı kararlı, becerikli kadın rolüyle Renee Zellweger layık görüldü. 
   Beyaz Perde Aktörleri Derneği Ödülleri'ni kazanan sanatçılar, genellikle ABD film endüstrisinin en önemli ödülü olarak kabul edilen Oscar ödüllerinin de sahibi oluyorlar. Oscar ödülleri 29 Şubat'ta sahiplerini bulacak. 
   
   
</TEXT>
</DOC>
