<DOC>
<DOCNO> 246178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun13.html </URL>
<DATE> 2004/06/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gazze'den çekilen her aileye 300 bin dolar... 
</HEADLINE>
<TEXT>

     İsrail'in, Pazar günü kabinede onaylanan Gazze'den çekilme planı çerçevesinde evlerini terk etmek zorunda kalacak Yahudi göçmen ailelerine ortalama 300'er bin dolar tazminat ödemek durumunda olduğu bildirildi. 
     İsrail'de yayımlanan Haaretz gazetesinin internet sitesinde verilen haberde, ailelere ödenecek paranın, bazı kriterler göz önüne alınarak belirleneceği belirtildi. Halen Gazze Şeridi'nde ikamet eden yaklaşık 2000 aileye, çocuk sayısı, ikamet etme süresi, ikamet edilen evin büyüklüğü ve nerede yaşanacağına bağlı olarak tazminat verileceği kaydedildi. 
     İsrail Başbakanı Ariel Şaron'un, İsrail hükümetini çökme noktasına getiren planı çerçevesinde, Gazze Şeridi'ndeki 21, Batı Şeria'daki 4 Yahudi yerleşim biriminin 2005 yılı sonuna kadar aşamalı olarak boşaltılması öngörülüyor. 
     Yahudi yerleşim birimlerinin, yeniden bir oylama yapılıncaya kadar boşaltılmaması koşuluyla onaylanan plan, Batı Şeria'nın İsrail tarafından işgal edilen ve 240 bin yerleşimcinin yaşadığı kesimlerinde sürekli olarak kalma niyetini de içeriyor. 
     
</TEXT>
</DOC>
