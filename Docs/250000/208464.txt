<DOC>
<DOCNO> 208464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/magazin/mag02.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayhan'ın yorumu, onları ikna etti 
</HEADLINE>
<TEXT>

   İlhan Şeşen ve Ayşegül Aldinç'in Bayhan'a bakışı, İngilizce şarkısıyla değişti 
      BAYRAM KAYGUSUZ 
   
   Popstar'da okuduğu İngilizce şarkı, Bayhan karşıtı Ayşegül Aldinç ile İlhan Şeşen'e saf değiştirtti. Bayhan'ı dinledikten sonra, geçmişiyle ilgili haberleri kaale dahi almadığını söyleyen Şeşen, "Değişik bir adam, değişik bir ses. Kalıcı olacak gibi gözüküyor. İngilizce şarkısına bayıldım. O şarkıyı, dünyada yapılmış en iyi aşk şarkısı olarak görürüm. Bayhan o şarkıyı çok güzel yorumlayınca fikrim değişti" dedi. Şeşen, "Mükemmel bir sesi var" dediği Elena'ya da, başta beste olmak üzere her türlü desteği vermeye hazır olduğunu söyledi. 
   
   'Gülüşü bile yetti' 
   Bayhan'ın İngilizce şarkıyı 'inanılmaz güzel' söylediğini iddia eden Ayşegül Aldinç de, Popstar adayı için şu ifadeleri kullandı 
   "Bayhan hakkında birçok kişi gibi önyargılıydım. Sanat dediğin çok acayip bir şey. Birden geçmişindeki her şey silinebiliyor. O şarkı da, Bayhan'ın geçmişini sildi. Ona oy atasım geldi. Bayhan, İngilizce şarkı ve gülmesiyle, birden çok sevimli oldu. Onun hakkındaki düşüncelerim değişti." 
   
   
</TEXT>
</DOC>
