<DOC>
<DOCNO> 239524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas09.html </URL>
<DATE> 2004/05/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Boşanan kadınların dörtte biri chat sitelerini boşanma nedeni görüyor 
</HEADLINE>
<TEXT>

     Bülent Keneş 
ABD'de boşanmış her dört kadından birinin, internetteki sohbet odaları ve erotik sitelerin boşanmalarında önemli neden olduğuna inandığı belirtildi. 
     Elle dergisi ve internetteki ''msnbc'' sitesi tarafından yapılan araştırmaya, 30'lu yaşlarda 15 bin 246 kişi katıldı. 
     Araştırma sonuçlarına göre, kadınların 3'te 2'si, erkeklerin de yarısı interneti randevulaşmak ve flört etmek için kullanıyor. 
     İnternet aracılığıyla randevulaşan kadınların yüzde 44'ü, erkeklerin de yüzde 33'ü, bu sayede daha fazla insanla tanıştığını, daha fazla seks yaptığını ve daha uzun süren ilişkiler yaşadığını ifade ediyor. 
     California Üniversitesi'nde görevli sosyolog Janet Levey, kadınların internet üzerinden randevulaşmadan olumlu etkilendiğini ve erkeklere göre daha çok arkadaş bulabildiklerini kaydediyor. 
     Erkeklerin yüzde 36'sı, kadınlarınsa yaklaşık yarısı, hayatlarının bu siteler sayesinde olumlu yönde değiştiğini iddia ediyor. 
     Araştırmaya katılan erkeklerin yaklaşık 4'te 3'ü, internet üzerinden tanıştıkları kişilerle seks yaptıklarını söylüyor. 
     40 yaşın üzerindeki kadınların internet sayesinde daha kolay arkadaş bulduğu belirtiliyor. 
     Katılımcıların yüzde 72'si, internette sohbet ederken asla yalan söylemediklerini ifade ediyor. Erkeklerin yüzde 25'i, evli oldukları halde bu sitelerde bekar olduklarını söylediklerini itiraf ediyor. 
     Erkeklerin en az yüzde 29'u, internete eşini aldatmak amacıyla girdiğini kabul ediyor. İnternetteki erotik siteleri ziyaret eden erkeklerin daha zor tatmin oldukları ve eşlerini daha fazla eleştirdikleri belirtiliyor. 
     
</TEXT>
</DOC>
