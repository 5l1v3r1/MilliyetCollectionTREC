<DOC>
<DOCNO> 210758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/ekonomi/ekoz1.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP ve hava kanımı dondurdu 
</HEADLINE>
<TEXT>

   MURAT SABUNCU 
   
   Perşembe akşamı İstanbul'un kara teslim olduğu saatlerde gazeteden çıktım. CHP Genel Başkanı Deniz Baykal Ankara'dan gelecekti ve bir grup gazeteciyle akşam yemeği yiyecekti. 'Gidemezsin, gitsen de dönemezsin, sen gidebilsen de Deniz Bey gelemez' laflarıyla uğurlandım gazeteden. Ben de inatçı çıktım, Deniz Bey de. Milliyet gazetesinden genelde 20 dakikada ulaştığım Yeşilköy'deki Çınar Otel'e önceki gece 2.5 saatte ulaştım. 
   Baykal ise 45 dakikalık Ankara İstanbul yolculuğunu 1.5 saatte tamamlayabilmişti. Uçak İstanbul üzerinde turlamış, kötü hava koşulları yolcuları etkilemişti. Bülent Tanla ve Mehmet Sevigen'le birlikte otele geldiğinde, bavullarını alamamış, alsın diye gönderdiği arabanın kaza yaptığı haberi gelmişti. Yine de espri yapmaktan geri kalmadı 'Bugün milli piyango bileti almalıydım, şansın böylesi. Yalnız buraya kadar gelebilen siz gazeteci arkadaşlarıma şunu söyleyeyim ki bu akşamki afetle bizim muhalefet olarak bir ilişkimiz yok. Yani bu ortamı, siz CHP'nin yönetmediği bir belediye kötü çalışır mesajı için, biz oluşturmadık.' 
   
   Garanti belgesi 
   Peki neydi iyi yönetmeyi hedefleyen CHP'li belediyelerin 'ipuçları' Baykal partilerinin ana hedefinin 'insan odaklı kent yönetim projesi' olduğunu anlattı. Yerel yönetimlere talip CHP'li adayların vatandaşa verecekleri bir nevi garanti belgesinden söz etti. CHP'li adaylar eğer seçimi kazanırlarsa 'yeşil alanları imara açmayacaklar, belediye meclisi toplantıları halka açık yapılacak, ihaleler ve adayların servet beyanları internet üzerinden herkesin rahatça ulaşabileceği yerlerde olacak' sözlerini verecekler. Bunun gereğini yapmayanlar için ise parti yönetimi 'gereğini yapacak'. 
   CHP'nin bu hareketi 3 Kasım seçimleri öncesi milletvekilli adaylarından 'hakkımda bir suçlama olursa dokunulmazlığım kaldırılabilir' yazılı noterden tasdikli taahhütname alınmasının bir başka versiyonu. Bugüne kadar CHP'nin bu taahhütnamelerin gereğini yerine getirip getirmediğine gelince... Getiremedi, çünkü hükümet dokunulmazlıkların kaldırılması konusunda bir adım atmadı. Hatta CHP 'sizinkiler kalsın, hakkında iddialar olan CHP milletvekillerininkini kaldırın' dedi o da olmadı. 
   Hakkında en yoğun iddialar olan CHP'lilerin başında Sefa Sirmen geliyor. Sirmen'in adı aynı zamanda İstanbul Belediye Başkanlığı adaylığı için de geçiyor. Önceki akşam Baykal'ın İstanbul'un CHP adayı için çizdiği profil en çok Sirmen'e uyuyordu. Baykal Sirmen için şunları söyledi 'Başkanlığı döneminde iyi bir belediyecilik anlayışını hayata geçirdi. İstanbul'un hemen yanıbaşında İstanbul'un sorunlarını bilen bir başkandı. Özellikle deprem konusunda bilgili. Zaten İstanbul'a deprem konusunda hazırlık yapacak, bir de bu şehri turizm açısından kalkındıracak başkan bulmak lazım.' Baykal Gaziantep Belediye Başkanı Celal Doğan ve Akif Hamzaçebi için de olumlu sözler söyledi ama bence her üç isim de İstanbul'dan CHP'nin adayı olmayacak. Ali Müfit Gürtüna'ya ise kapı tamamen kapanmış. Zaten Baykal'a göre de hiç açılmamış. Sürpriz bir isim beklemek lazım. 
   
   Geç kaldılar 
   Kısaca CHP hala aday arıyor. İzmir ve Antalya belli ama diğer illerle, ilçeler göz önüne alındığında bence geç kalmış durumdalar. Seçimlere 2 ay kaldı. İktidardaki AKP kuvvetli konumuna bakmadan Türkiye çapında sıkı bir çalışma yürütüyor. Kurulan focus gruplarla startejiler belirlendi, tanıtım ajansıyla anlaşıldı, sokak sokak çalışılıyor. 
   CHP'de aynı aktiflik şimdilik yok. Baykal 'hava koşulları da gözönüne alındığında açık hava toplantıları, mitingler olmayacak, yoğunlukla kitle iletişim araçları kullanılacak' diyor. Ama kendisi sık sık 'bu araçlardan yeterince yararlanamadıklarından' yakınmıyor muydu 
   Baykal'a '28 Mart sonrası partisini ve kendisini hangi koşullarda başarısız sayacağı' soruldu. Yanıtı ilginçti 'Yerel seçimler bizim için bir ölçü değildir. Şu kadar oy alırsak veya en az şu kadar belediye başkanlığı kazanırsak kendimizi başarılı sayarız gibi bir açılımımız yok.' Baykal kamuoyunda yaygın olan 'AKP oylarını artıracak CHP'nin ise oylarında azalma olacak' yönündeki beklentiyi sanki teyit ediyor. 'Yerel seçimlerde CHP oy kaybederse Baykal çekilebilir' şeklinde beklentesi olanlar için de 'beklemedikleri bir yanıt' veriyor. 
   
   Mahsur kaldım 
   Metro gazetesinin düzenlediği yemekten çıktıktan sonra bir süre soğukta yürüyorum. İddiasız bir muhalefetin şaşkınlığını ancak böyle üzerimden atabilirim. Araç yok, rüzgar çok, mahsur kalıyorum. Çevredeki otellerde yer bulunamıyor. Araya hatırlı kişileri koyup bir otel odasına sığınıyorum. Havada kar ve fırtına var. Ama siyaset sanırım uzunca bir süre sakin ve "tek" gidecek. 
   
   
</TEXT>
</DOC>
