<DOC>
<DOCNO> 229661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy15.html </URL>
<DATE> 2004/04/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
TDK'nın CHP aleyhine açtığı dava işlemden kaldırıldı 
</HEADLINE>
<TEXT>

     Türk Dil Kurumu TDK ve Türk Tarih Kurumu TTK adına, Atatürk'ün CHP'ye bıraktığı İş Bankası hisselerinin temettü gelirinin ödenmesi istemiyle açılan davada, taraflardan TDK'nın davası, takip edilmediği gerekçesiyle işlemden kaldırıldı. 
     Ankara 2. Asliye Hukuk Mahkemesi'nde görülmeye başlanan davanın bugünkü duruşmasına, TTK'nın avukatı Eser Güngör ile CHP'nin avukatı Şahin Mengü katıldı. 
     Davacı avukatı Eser Güngör, Türk Dil Kurumu'nun da vekaletname vereceğini düşünerek dava dilekçesini Türk Tarih Kurumu ve Türk Dil Kurumu adına hazırladığını belirtti. TDK'dan vekaletname alamadığını ifade eden Güngör, bu kurumun davasını takip etmediğini kaydetti. 
     CHP'nin avukatı Mengü de söz alarak TDK'nın davasını kendilerinin de takip etmediklerini söyledi. 
     Davacı avukatı Güngör, Atatürk'ün vasiyeti üzerine CHP'ye bırakılan İş Bankası hisselerinin temettü gelirinin TDK ve TTK'ya ödenmesine karar verilmesi talebini yineledi. 
     
     ''KAMU TÜZEL KİŞİLİĞİ OLDULAR'' 
     CHP'nin avukatı Mengü ise Atatürk Türk Dil ve Tarih Yüksek Kurumu'nun kuruluşuna ilişkin 12 Eylül döneminde çıkarılan yasanın Anayasa'ya aykırı olduğu görüşünü içeren cevap dilekçesini mahkemeye sundu. Bu kurumların Atatürk'ün bizzat kurduğu kurumlar olmadığı, davacı tarafından devamıymış gibi gösterildiği savunulan dilekçede, Türk Dil Kurumu'nun dava açma ehliyeti olmadığı ileri sürüldü. 
     Ankara 1. Asliye Hukuk Mahkemesi'nin, TDK ve TTK'nın dernek statüsünde özel hukuk tüzel kişisi olarak kuruldukları, ancak bunların yasa koyucu tarafından kamu tüzel kişisi haline getirildiklerine ilişkin kararının bulunduğu belirtildi. 
     Dilekçede, TDK ve TTK'nın, bu nedenle Atatürk'ün vasiyetindeki bahse konu kurumlar olmadıkları savunuldu ve davanın reddine karar verilmesi istendi. 
     TTK'nın avukatı Güngör de CHP'nin iddialarını kabul etmediğine ilişkin beyan ve iddialarını içeren dilekçeyi mahkemeye sundu. 
     Yargıç Yılmaz İğrek, TDK'nın temsil edilmediği gerekçesiyle, bu kurumla ilgili davanın yenileninceye kadar işlemden kaldırılmasına karar verdi. 
     İş Bankası Genel Müdürlüğü'ne yazı yazılarak dava konusu 2000 yılına ait hisse senetlerinin temettü gelirinin ne kadar olduğunun ve herhangi bir yere ödeme yapılıp yapılmadığının sorulmasına karar veren yargıç İğrek, CHP'nin Anayasa'ya aykırılık iddialarının daha sonra değerlendirilmesine karar verdi ve eksikliklerin giderilmesi için duruşmayı erteledi. 
     Dava dilekçesinde, Atatürk'ün, İş Bankası'ndaki hisselerinin çıplak mülkiyetini CHP'ye bıraktığı, bu hisselerinin nemasının ise TDK ve TTK'ya eşit oranda ödenmesini vasiyet ettiği belirtiliyor. 
     Banka hisselerinin 2000 yılına ait temettü geliri ödemesinin yapılmadığı anlatılan dilekçede, hisse gelirleri olan 655 milyar 417 milyon 346 bin liranın, CHP'nin talimatı olmadan kurumlara eşit şekilde ödenmesine karar verilmesi talep ediliyor. 
     
</TEXT>
</DOC>
