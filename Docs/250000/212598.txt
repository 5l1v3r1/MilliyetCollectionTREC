<DOC>
<DOCNO> 212598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur09.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanlığı, "ateşten gömlek"... Onları neler bekliyor .. 
</HEADLINE>
<TEXT>

     Yerel seçimlerden zaferle çıkacak bazı belediye başkanlarını, yaklaşık 200 trilyon lira işçi ve 43 trilyon lira sendika aidat borcu bekliyor. 
     AA muhabirinin edindiği bilgiye göre, Türk-İş'e bağlı Belediye-İş Sendikası'nın örgütlü bulunduğu Türkiye genelindeki belediyelerin işçilerine, maaş, ikramiye ve sosyal yardımlardan oluşan toplam 133 trilyon 350 milyar lira, sendika aidatı olarak da 30 trilyon lira borcu bulunuyor. 
     Hak-İş'e bağlı Hizmet-İş Sendikası'nın örgütlü olduğu belediyelerde işçilerin toplam alacağı 50 trilyon lirayı bulurken, sendika aidat borcu ise 9 trilyon 350 milyar liraya ulaşıyor. 
     DİSK'e bağlı Genel-İş Sendikası'nın örgütlü olduğu belediyelerde işçilerin toplam alacağı 17 trilyon 240 milyar lira, sendikanın aidat alacağı ise 4.5 trilyon lirayı buluyor. 
     Bu verilere göre, 28 Mart tarihine kadar ödeme yapılmazsa, yeni seçilecek belediye başkanlarını toplam 200 trilyon 240 milyar lira işçi alacağı, 43 milyar 850 milyon lira da sendika aidat borcu bekliyor. 
     
     BORÇ SIRALAMASINDA ÖNE ÇIKANLAR 
     Her 3 sendikanın verilerine göre Türkiye genelindeki 3 bin 216 belediyeden en fazla işçi borcu bulunan belediyelerin başında, 7.5 trilyon lira ile Şanlıurfa, 7.4 trilyon lira ile Mardin, 7 trilyon lira ile Mardin-Nusaybin belediyeleri geliyor. 
     Bu belediyeleri, 4'er trilyon lira işçi borcuyla Antalya Büyükşehir Belediyesi ile Hakkari ve Fatih Belediyesi, 3.4 trilyon lira ile Diyarbakır-Silvan, 3 trilyon 250 milyar lira ile Siirt belediyeleri izliyor. 
     Yine Bursa Büyükşehir Belediyesi 2.5 trilyon lira, İzmir-Buca Belediyesi 2 trilyon 391 milyar lira, Adana Büyükşehir 2 trilyon lira, Adana Karataş 1.7 trilyon lira, Kocaeli-Bekirpaşa 1.5 trilyon lira, Balıkesir 1 trilyon lira, Aydın-Didim 995 milyar lira, İzmir-Çiğli 780 milyar lira, İskenderun-Kırıkhan 750 milyar lira, Samsun-Terme 360 milyar lira ve Erzurum-Dadaşköy 336 milyar lira işçi borcu ile öne çıkıyor. 
     
     ''BORCUNUZ VARSA ADAY OLMAYIN'' 
     Belediye-İş Sendikası Genel Başkanı Nihat Yurdakul, AA muhabirine yaptığı açıklamada, Türkiye genelinde 3 bin 216 belediyenin yaklaşık üçte birinin çalıştırdığı işçisine ücret, sendikalara da aidat borcu bulunduğunu belirtti. 
     Yurdakul, yeniden aday olmayı düşünen belediye başkanlarını da uyararak, ''Borçsuz belediye bırakın. Borcunuz varsa yeniden aday olmayın. Seçime katılacak adaylar da öncelikle işçi borçlarını ödeyeceklerini taahhüt etsinler. Seçimlerden sonra da sözlerini yerine getirsinler, enkaz edebiyatı yapmasınlar'' dedi. 
     Anayasa'da angaryanın yasak olduğunu da vurgulayan Yurdakul, bunun önlenmesi için gerekli yasal tedbirlerin alınması gerektiğini, yerel yönetim reformunda işçi alacakları konusuna da yer verilmesini istedi. 
     
</TEXT>
</DOC>
