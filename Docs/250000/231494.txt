<DOC>
<DOCNO> 231494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/ekonomi/eko08.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Peugeot'yu hareketlendirdi 
</HEADLINE>
<TEXT>

   Peugeot Otomotiv Genel Müdürü Yann Carnoy, PSA'nın Türkiye gibi büyüyen pazarların talebini karşılamak için kapasite artışına gittiğini söyledi 
      EKONOMİ SERVİSİ 
   
   Türk pazarındaki patlamayla birlikte, otomobil firmalarının, ana şirketlerden talepleri de artarken, ana şirketler de, Türkiye gibi hareketlenen pazarlar için ek önlemler alıyor. Peugeot Otomotiv Genel Müdürü Yann Carnoy, Peugeot-Citroen Grubu'nun PSA , büyüme eğilimindeki pazarların taleplerini karşılamak amacıyla 7 bin kişiye ek istihdam sağladığını, haziran ayına kadar da 20 - 25 bin adetlik ek üretim planladığını söyledi. 
   Carnoy, eskiden kendilerinin de ana firmadan 100 - 200 gibi küçük adetlerde ek araç talep ettiklerini, ancak şimdiki ek araç taleplerinin, fabrikanın bir günlük üretimine karşılık geldiğini belirterek, "Bu, aylık üretim bazında önemli bir miktara karşılık geliyor" dedi. 
   
   'Eski tahminlere gülüyoruz' 
   Türkiye'deki satış patlamasının, 2001 ve 2002 yılında bastırılmış olan talepten ve psikolojik olarak Türk halkının, ekonomiye atılım yaptırma isteğinden de kaynaklandığına dikkat çeken Carnoy, şöyle devam etti 
   "Hiç kimse bu pazarda ne olacağını tahmin edemiyor. Bu yılki satışların 400 - 450 bini bulacağı söyleniyordu. Şimdi bu tahminlere bakıp gülüyoruz. 750 - 800 bin adetlik bir satış olacağı söyleniyor. Sanıyorum toplam pazar 700 bini bulur. Pazarda güçlü bir talep var. Türk ekonomisinin gidişi ve istikrarı da iyi görünüyor. Umarım tarih tekerrür etmez, ancak Türk ekonomisinin ne denli sağlam olduğuna bakarsak, 2005'te şiddetli bir düşüş için neden göremiyorum. Makro ekonomideki öngörülere göre 2010'a kadar pazar, 500 bin adet civarında olacak." 
   Carnoy, nüfustaki otomobil oranına bakıldığında, Türkiye'de 1000 kişiye 63 araç düştüğünü, bunun birçok Avrupa ülkesi ortalamasının altında bulunduğunu hatırlattı. 
   
   407, yazdan önce gelecek    Yılın ilk üç ayında satışlar açısından çok iyi bir performans yakaladıklarını belirten Carnoy, satışlarının, geçen yılın aynı dönemine göre yüzde 198 oranında arttığını belirtti. Carnoy, geçen yıl 3 bin 664 adet araç sattıklarını, bu yılın ilk üç ayında ise rakamın 10 bin 918 olarak gerçekleştiğini kaydetti. Carnoy, kendilerine her ay 60 civarında yeni bayilik teklifi geldiğini, bunlardan ancak dörtte birinin aradıkları nitelikte olduğunu belirterek, şu an pazardaki patlama nedeniyle lojistik konusunda problemler yaşanabildiğini ve bazı modellerde üç haftayı bulan kuyruklar oluştuğunu da ifade etti. Amaçlarının, bu büyük patlamaya cevap vermek olduğunu da söyleyen Carnoy, bununla birlikte, yeni lanse edilecekleri 407 modeliyle ilgili herhangi bir aksama olmayacağını ifade etti. Peugeot Otomotiv Genel Müdürü, tamamen yeni bir ürün olan 407 modelinin, yaz ayından önce Türkiye'ye getirileceğini sözlerine ekledi. 
   
   
</TEXT>
</DOC>
