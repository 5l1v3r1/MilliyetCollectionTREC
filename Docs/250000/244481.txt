<DOC>
<DOCNO> 244481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy09.html </URL>
<DATE> 2004/06/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Erdoğan'dan YÖK yasasını veto eden Sezer'e eleştiri... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, YÖK Yasası ile ilgili tartışmalara değinerek, ''Millet iradesini temsil eden Meclis çoğunluğunu küçümsemekle ülke yönetilmez. Parlamentolarda azınlığın çoğunluğa tahakküm ettiğini hiç duydunuz mu '' dedi. 
     Cumhurbaşkanı Ahmet Necdet Sezer'in takdirini kullandığını, yorumlarını da ekleyerek yasayı Meclis'e geri gönderdiğini belirten Erdoğan, ''Bu bir haktır, istediği gibi yorumlayabilir. Ben bunun üzerinde fazla konuşacak değilim'' diye konuştu. 
     Erdoğan, partisinin TBM grup toplantısında yaptığı konuşmada, Cumhurbaşkanı Ahmet Necdet Sezer'in bazı maddelerini yeniden görüşülmek üzere TBMM'ye geri gönderdiği YÖK Yasası'na değindi. Halkın arzusunun eninde sonunda gerçek olacağını, ülkeyi halkla birlikte güçlü ve müreffeh kılacaklarını belirten Erdoğan, devlet ile milleti her alanda buluşturmanın siyasetçilerin en önemli görevi olduğuna işaret etti. 
     ''Devlet ile toplum arasında yaralı alan kalmamalıdır'' diyen Erdoğan, Türkiye'nin tarihi ve stratejik önemine yaraşır bir itibar ve güç kazanmaya başladığını, dünyada kazanılan bu itibar ve içeride kazanılan istikrarın gözlerinde ışık olmayan, halkla aynı yöne bakmayan, halka benzemeyen, halkın sevgi ve üzüntüsünü paylaşamayan bazılarını üzebileceğini söyledi. Bu kesimlerin demokrasiyi adalet değil, ayrıcalık olarak gördüğünü savunan Erdoğan, bunu üzülerek ifade ettiğini vurguladı. 
     Oxford Üniversitesi'nde ve dün 88 ülkeden İstanbul'a gelen bin 500 gazeteciye hitaben yaptığı konuşmada, demokrasi yolunda dev adımlar atan Türkiye'nin tezlerini anlatırken Ankara'dan duyduğu haberlerin kendisinin bu üzüntülerini beslediğine işaret eden Erdoğan, şöyle konuştu 
     ''YÖK ile ilgili olarak TBMM'nin gönderdiği yasa, Cumhurbaşkanlığından geri dönmüştür. Cumhurbaşkanı, takdirini kullanmıştır, yorumlarını buna ilave etmiştir ve yasayı Meclis'e iade etmiştir. Tabi, bu bir haktır. İstediği gibi de yorumlayabilir. Ben bunun üzerinde fazla konuşacak değilim. Bu yorumun üzerine kalkıp da Niye şöyle dendi, niye böyle dendi, niye böyle bir yorum yapıldı bunları da ifade edecek değilim. Çünkü, ülkenin yönetimlerinde, devletin tepesinde kalkıp bu tür kişiselleştirilmiş veya satır aralarına sıkıştırılmış bazı atışmaların doğru olmadığına inanıyorum. Bunu, ülkemin geleceği açısından da böyle düşünüyorum. 
     Ancak, şunu sormadan da geçemiyorum Peki şimdi ne olacak 20 yıllık YÖK sorunu çözüldü mü Çocuklarımızın önündeki haksız rekabet açıldı mı Yoksul Anadolu çocuklarının önü açıldı mı Türkiye'nin mesleki eğitim sorunu, eğitim sorunu mu çözülmüş oldu Devletin kurumları arasında ihtilaf çıkararak, halkın demokratik insani karakterini dondurarak kehanetlerle halkımızın bir bölümünü, zan ve töhmet altında bırakarak bizler bu ülkeye iyilik yapamayız.'' 
     
     ''SEÇİMLER NİYE YAPILIYOR '' 

     Erdoğan, millet iradesini temsil eden Meclis çoğunluğunu küçümsemekle ülkeye istikrara hizmet edilmeyeceğini ifade ederek, ''Milletim adına bir gerçeğin altını çiziyorum seçimler niye yapılıyor '' diye sordu. 
     Seçimlerin, millet iradesinin TBMM'ye yansıması ve bu Parlamento'da çoğunluk esasına göre karar alınsın diye yapıldığını kaydeden Erdoğan, konuşmasına şöyle devam etti 
     ''Acaba parlamentolarda azınlığın çoğunluğa tahakküm ettiğini hiç duydunuz mu Parlamento içinde az oyla çok oyun alt edildiğini duydunuz mu Böyle bir şey var mı Bizler, uluslararası arenalarda ne kadar coşkuyla ülkenin başını göğe erdirmek istiyorsak, maalesef birileri de bu başarıdan rahatsızlık duyuyor. Bu başarının bizim kar hanemize yazılacağını kalıcı olduğunu düşündüklerinden midir, istikrarsız siyaset günlerinden kalan alışkınlıklardan mıdır, bunları bilemiyorum. Ama milletin sevinci kursağında kalsın diye, sanki bir çevrede özel bir gayret sarf ediliyor. Onların kimlikleri ve sıfatları üzerinde durmuyorum. Benim üzerimde durduğum ileri sürülen tezler, konulardır. Bu yazılı ve görsel medyada da vardır, siyasilerin arasında da vardır, belli sivil toplum örgütlerinin başında olanlarda da vardır. Tüm bunlarda ortaya maalesef ön kabullerin, önyargıların çıkmasıyla ne kadar yanlış olduğunu görüyoruz.'' 
     
     ''ZAMAN KAYBETTİRİLİYOR'' 

     Konuşmasına, ''Türkiye'nin büyük yürüyüşüne zaman kaybettiriliyor'' diyerek devam eden Erdoğan, ''Biz, kaybettiğimiz şu sinerjiyi dışarı verebilsek, kaybettiğimiz mesafenin çok daha ilerisinde olurduk. Bir bardak suda fırtına koparmak isteyenler, bekledikleri fırtına kopmayınca vehimler, korkular, öcüler, heyulalar üretmeye çalışıyorlar. Oysa hukuk devleti ve hukukun üstünlüğü, hiç kimseye hukukun üstüne çıkma hakkını vermiyor. Bu böyle bilinsin. Hukuk devletinde hiçbir makam ve mevki hukukun üstünde değildir'' görüşünü kaydetti. 
     Erdoğan, ''Avrupa kıtası, zamanın bizi getirdiği bu kritik kavşakta verebileceği en doğru cevabın ne olduğunu hassasiyetle düşünmelidir'' dedi. 
     Erdoğan, partisinin TBMM grup toplantısında yaptığı konuşmada, Türkiye'nin, devlet-millet bütünleşmesinden parlayan iradeyle bugün dünyanın 22. büyük ekonomisi haline geldiğini belirtti. Ülkeyi bu kadar kısa bir zaman içinde karanlıklardan aydınlıklara çıkaran gücü ve potansiyeli herkesin iyi düşünmesi gereğine işaret eden Erdoğan, ''Milletimizin bu büyük dinamizmini dikkate almayanlar, Türkiye'nin yakın bir gelecekte ulaştığı büyüklüğü gördüklerinde bu yaptıklarından çok pişman olabilirler'' dedi. 
     Türkiye'nin, AB ülkeleri ile ekonomik ilişkileri sürdürecek ve dünyanın her köşesiyle ekonomik ilişkilerini geliştirme imkanına sahip bir ülke olduğuna dikkati çeken Erdoğan, şöyle konuştu 
     ''AB'nin ekonomimize katacağı ilave değerleri elbette istiyoruz ama bizi üyelik fikrine sevkeden asıl dinamik bu değildir. Bizim AB üyesi olmaktan asıl muradımız gelişme yolunda Avrupa kıtasının birikimlerinden azami ölçüde faydalanmak ve kendi rengimizle Avrupa renklerini zenginleştirmektir. Böylesi beraberliklerin, dünyanın bugün en çok ihtiyaç duyduğu şey olan barış ve demokrasi kültürünün yaygınlaşmasında çok önemli işlevler üstlenebileceğine inanıyoruz. 
     Avrupa kıtası zamanın bizi getirdiği bu kritik kavşakta verebileceği en doğru cevabın ne olduğunu hassasiyetle düşünmelidir. Türkiye, özünde temsil ettiği insani değerler ve uygarlık yolundaki parlak hamleleriyle dünyanın yakın geleceğine damgasını vuracak bir konuma mutlaka ulaşacaktır. Bugün bu milletin aydınlık ideallerine inanmayanlar da o günler geldiğinde kuruntularında ne kadar haksız olduklarını görecek ve üzülecekler.'' Erdoğan, içeride ve dışarıda ülkeyi yükseklere taşımak için çetin ve bir o kadar onurlu bir mücadeleyi bakan, milletvekili, teknokrat ve bürokratlarla birlikte yürüttüklerini, işadamlarının buna katkıda bulunduğunu ifade etti. 
     Erdoğan, konuşmasında şu görüşleri dile getirdi 
     ''Şunu iftiharla söyleyeyim ki attığımız her adımda milletimiz ile birlikte, eleleyiz. Bu kutlu birliktelik, inşallah Türkiye'nin ertelenen rüyalarını gerçekleştirecektir. Bu yolculuğumuz da bu kutlu rüyayı gerçekleştirinceye kadar devam edecektir. Türkiye'nin ertelenen rüyası, tam ve sağlıklı bir demokrasidir. Bunu başarmaya mecburuz. Hukuktur, adalettir, eğitimden iş alanlarına, ekonomiden uluslararası ilişkilere kadar halkın rüyası, haksız rekabetin önlenmesi, her alanda herkese fırsat ve imkan eşitliği sağlanmasıdır. Halkın bu arzusu eninde sonunda gerçek olacaktır.'' Erdoğan, Türkiye'de hangi siyasi gelenekten gelirse gelsin, herkesin mutabık olduğu gerilim alanlarından birinin yükseköğretim olduğunu ifade ederek, ''Meclis'teki demokratik çoğunluğumuzu sağlayan millettir. Bu meclisi tahkir, milleti tahkir etmektir'' dedi. 
     Türkiye'de bir rejim tartışması olmadığını ve asla olmayacağını herkesin bilmesi gerektiğini belirten Erdoğan, rejimin Anayasa'da belirlenmiş esaslarının hükümetin teminatı altında olduğunu söyledi. 
     Erdoğan, partisinin TBMM Grup Toplantısı'nda yaptığı konuşmada, hukuk devletinde, hiçbir makam ve mevkinin hukukun üstünde olmadığını belirtti. 
     Başbakan Erdoğan, şöyle konuştu 
     ''Bizler ülkeyi yönetiyoruz, sadece ekonomiyi, sadece kamu düzenini yönetmiyoruz. Bütün vatandaşlarımızın devletle ilişkilerinde kendimizi sorumlu sayıyoruz. Bütün vatandaşlarımızın emanetini omuzlarımızda hissediyoruz. 
     Biz halkımızla birlikte bu yola girerken, siyaseti çatışma ve gerilim alanlarından kurtaracağımızı söyledik. Bu yolda kararlıyız. Büyük mesafeler aldık, kalan mesafeleri de aşacağız. Elini vicdanına koyan herkes bu ülke için neler yaptığımızı kısa zamanda görüyor. 
     Türkiye'de hangi siyasi gelenekten gelirse gelsin, herkesin mutabık olduğu gerilim alanlarından biri yükseköğretimdir. Bu bugün başlamadı. Bugün kadar 30'a yakın kez bu kanun değişikliğe uğramıştır. 90'a yakın madde değişikliğe uğramıştır. Bütün bunlar yapılırken her şey normaldi de şimdi AK Parti iktidarında yapılınca mı anormal oluyor AK Parti yapınca mı çoğulculuk bir baskı unsuru olarak tanımlanmaya başladı 
     Biliyorsunuz, yüksek öğretim konusundaki sıkıntıları çözmek için hükümet olarak hazırladığımız ve Meclisimiz tarafından kabul edilen yasa tasarısı maalesef Cumhurbaşkanından geri döndü. 
     Anayasal bir hak olan eğitimde fırsat eşitliği üzülerek söylüyorum ki sağlanamamıştır. Eminim ki bu gelişme, halkın vicdanında hakkıyla değerlendirilecektir ve kabul edilmeyecektir. Bunu zaman gösterecektir. 
     
     ''MECLİSTEKİ ÇOĞUNLUĞUMUZU SAĞLAYAN MİLLETTİR'' 

     Geçmişte hiçbir yanlış kararın millet vicdanında kabul görmediği gibi... 
     Şu kadarını söyleyeyim ki Türkiye, parlamenter bir hukuk devleti sistemine sahiptir. Bu sisteme sonuna kadar sahip çıkacağız. Cumhuriyetimizin ve demokrasimizin kazandırdığı vatandaşlık bilincinin, vatandaşlık hukukunun geriye gitmesine rıza gösteremeyiz. 
     Meclisteki demokratik çoğunluğumuzu sağlayan millettir. Bu Meclisi tahkir, milleti tahkir etmektir. Hiçkimse kaba bir çoğulculuk ve çoğunculuk polemiği yaratarak siyasetin sınırlarını daraltmaya kalkmasın. 
     Hepimiz biliyor ve inanıyoruz ki esas olan çoğulcu demokratik siyaset ilkesidir. Fakat mantığın gerektirdiği de şudur Çoğulcu prensipler içinde sistem ancak çoğunluk temelinde işler. Aksi, azınlığın çoğunluğa tahakkümüdür. Bu da otoriter yapıyla anılır. 
     Biz, otoriter yapıları reddeden, demokrasiyi kabul eden bir ülkeyiz. 
     O nedenle kimse, Ak Parti'ye millet tarafından verilmiş çoğunluk gücünü önemsiz ya da yok sayılabilir bir şey gibi göstermeye kalkışmamalıdır. Bizim için milletin emaneti şerefle taşınması gereken bir emanettir.'' 
     
     ''TERS DÜŞERSEK SANDIĞA GÖMÜLÜRÜZ'' 

     Ne zaman ki, milletle ters düşerlerse, kimsenin gayret etmesine gerek olmadan, bu milletin bugüne kadar birilerini nasıl sandığa gömdüyse, kendilerini de o zaman sandığa gömeceğini dile getiren Başbakan Erdoğan, ''Ama onun takdirini bırakın millet yapsın. O zaman bu çoğunluk yerini başkalarına bırakacaktır'' dedi. 
     Bu çoğunluk sayesinde bu ülkenin derin bir girdaptan çıkarıldığını ve istikrarlı bir büyüme yoluna girdiğini kaydeden Başbakan, şöyle devam etti 
     ''Çoğunluğu kuran millettir. Milletin verdiği çoğunluk gücünü kullanmak Anayasamızda belirlenen temel ilkeler çerçevesinde, milletin hayatını daha iyi kılmak amacına yaslanmaktadır. Millet iradesini bu Meclis temsil ettiği içindir ki bu meclis milletle birlikte anılan en yüce kurumdur. Keza, unutmamak gerekir ki Cumhurbaşkanımızı da bu Meclis seçmiştir ve çoğunluk esasına göre seçmiştir. Biz, bu anlayışla, halka yaslanan demokrasi anlayışımızdan geri adım atmadan yolumuza devam edeceğiz. 
     Türkiye'nin kabul ettiği temel değerlerle asla çatışmayacağız, bu değerlerle çatışmak ne demek, bizim arzumuz bu değerleri daha güçlü kılmaktır. Herkes bilsin ki bu ülkede bir rejim tartışması yoktur ve asla olmayacaktır. Rejimimizin anayasada belirlenmiş esasları Hükümetimizin teminatı altındadır. 
     Hükümet bunları korumayı ve daha güçlendirmeyi temel ilkesi saymaktadır. Üstelik Anayasamızda belirlenmiş temel prensipler sadece anayasada kalan esaslar da değildir, bunlar artık milletimizin adeta karakteri haline gelmiş unsurlardır. 
     Lakin sistemi daha iyi kılmaya dönük adımları, rejim tartışması bağlamına çekmek son derece yanlıştır.'' 
     
     ''SİSTEMİ TARTIŞACAĞIZ''- 

     Rejimi tartışmadıklarını dile getiren Başbakan Erdoğan, ama tabii ki sistemi tartışacağız, daha iyi ve verimli işleyen bir sistemi üretmek için tabii ki arayışlarımız sürecektir'' dedi. 
     Sistem tartışmalarını, bir tür yanlış anlamayla rejim tartışması gibi değerlendirmenin son derece haksız ve yanlış olduğunu vurgulayan Erdoğan, şöyle konuştu 
     ''Bu vesileyle herkesi devletin ve siyasetin en temel kavramları üzerinde, hür, önyargısız ve demokrat bir zihniyetle yeniden düşünmeye davet ediyorum... 
     Kimse bizden demokratik, laik, sosyal bir hukuk devleti noktasında bir tereddüdün hesabını sormaya kalkmasın. Çünkü biz bunun en iddialı şekliyle güvencesi durumundayız. 
     Kimse toplumdan ayrı düşünmemizi ve toplumsal vicdanı yaralamaya razı olmamızı da beklemesin.'' 
     
     ''MECRAINDAN ÇIKTI'' 

     Meclis'in 18 aydır yüksek öğretim konusunu konuştuğunu anlatan Erdoğan, bütün bu konu ile ilgili olanlara ulaşma gayreti içinde olduklarını dile getirdi. 
     Erdoğan, ''önyargılar, niyet okumalar işi tamamen mecrasından çıkardı, farklı bir yere getirdi. Bu bakımdan biz ülkemizin bu hassasiyetlerine dikkat ederek, yine yolumuza devam edeceğiz'' dedi. 
     Erdoğan, sözlerini şöyle sürdürdü 
     ''Yine söylüyorum, bazıları öyle düşünmeyebilir, demokrasiyi dar kalıplar içinde, önyargılarını aşmadan, fal bakarak yorumlayabilirler. Demokrasi, her vatandaşın hukukunu gözeten, herkese fırsat eşitliği, rekabet imkanı sağlayan, kehanetlerle değil akılla, bilimle izah edilebilen, halka yaslanan, evrensel aklı öne çıkaran bir sistemdir. 
     Bu çerçevede hiçkimse, devletimizin temel esasları içinde işleyen millet iradesinin üstüne çıkmaya çalışan bir ideologluk görevine soyunmamalıdır. 
     Her türlü ideologluk, devletimizin aydınlık geleceğine ve milletimizin refahına zarar vermektedir. 
     Bu nedenle Millet iradesinin tecelligahı olan yüce Meclis'in üstüne çıkmaya yönelik siyasal mühendislik çabaları asla kabul edilemez. 
     Bu ilkelere sıkı sıkıya bağlı olan Ak Parti siyaseti ve bunun icracısı olan Ak Parti Hükümeti, ülkenin kurumları arasında bir güç mücadelesini değil, kurumların devlet ve millet lehine sinerji üretmesini önemsemektedir. Toplumsal grupların ortak yararı ve iyiliği, siyasetimizin olmazsa olmazdır. Bu noktadan hiçbir şart altında geri gidemeyiz, gitmemeliyiz.'' Meclis'in yoğun bir çalışma dönemi geçirdiğini ifade eden Başbakan Erdoğan, çıkarılması gereken bazı reform yasaları bulunduğunu anımsattı. AB yolundaki adımların süratle atılması gerektiğini dile getiren Erdoğan, Temmuz ortasına kadar bu çalışmaların biteceğine olan inancını ifade etti. 

     
</TEXT>
</DOC>
