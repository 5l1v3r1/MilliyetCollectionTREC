<DOC>
<DOCNO> 212427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur05.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerede eski bayramlar 
</HEADLINE>
<TEXT>

     Ondokuz Mayıs Üniversitesi Psikolojik Danışmanlık ve Rehberlik Anabilim Dalı Başkanı Prof. Dr. Kurtman Ersanlı, dini bayramların zamanla işlevinden uzak yapıda değerlendirildiğini belirterek, ''Bayramlar neredeyse tatil günü olarak algılanmaya başlandı'' dedi. 
     Prof. Dr. Ersanlı, AA muhabirine yaptığı açıklamada, dini bayramların toplumların kabul değerleri içinde yaşanageldiğini, ancak günümüzde kültürler arası etkileşimin giderek daha etkin hale gelmesiyle, birçok alanda olduğu gibi bayramların da algılanmasında köklü değişiklikler yaşandığını söyledi. 
     Bayramların özünü sevgi, saygı ve kabule dayalı coşkulu ortak bir paylaşımın oluşturduğunu kaydeden Ersanlı, ''Önemli olan bu sürecin kendisi değil. Bu güzel ve anlamlı günlerin özüne uygun yaşanmasında insan onurunun dikkate alınması, abartılardan kaçınılması ve çevreye rahatsızlık verilmemesidir'' diye konuştu. 
     Ersanlı, bayramların coşkuların yaşandığı, mutlulukların paylaşıldığı belirli günler olarak nitelendirildiğini, ancak değişen kültürel yapı ve sürecin insanlara eski bayram özlemlerini çağrıştırdığını kaydetti. 
     ''Bayramlar neredeyse tatil günü olarak algılanmaya başlandı'' diyen Prof. Dr. Ersanlı, ''Geçmişte aile içi bayramlaşma ile başlayan ve yaşlıların ziyareti ve eğlenceli bir yaşantı ile varlık bulan bayramlar, bugün neredeyse tatil günü olarak algılanmaya başlamıştır'' dedi. 
     Özel günlerin bireyin kendisini tanıması, değerlilik ve aidiyet duygusunu geliştirmesi bakımında psikolojik ve sosyal bir etkiye sahip olduğunu belirten Ersanlı, daha sonra şunları belirtti 
     ''Örneğin, 'Elimi öpersen sana şeker vereceğim, para vereceğim' gibi sözler sevgi, saygı ve kabulün bir bedel karşılığı verilip alınan bir konuma getirilmesinin yanın da, buna zorlanan çocuğun da kişilik gelişimini de olumsuz yönde etkileyebilir. İstemeye istemeye, sergilenen yapmacık sevgi gösterilerinin alanı da vereni de rahatsız ettiği bir gerçektir.'' Ersanlı, bayram davranışlarının ruhu zorlamaktan uzak, gönüllülüğe dayalı bir sevgiye dayanması gerektiğini de vurguladı. 
     
</TEXT>
</DOC>
