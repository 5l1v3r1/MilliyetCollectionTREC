<DOC>
<DOCNO> 235114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/axspo02.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'dan açık çek 
</HEADLINE>
<TEXT>


Beşiktaş galibiyeti sonrası soluğu soyunma odasında alan Fenerbahçe Başkanı, "Şampiyon olun, gereken neyse yapılacaktır. Size söz veriyorum" diye konuştu, oyuncuların zafer şarkılarına eşlik etti 

YUSUF KOBAL 


Tek tek kutladı 
FENERBAHÇE Kulübü Başkanı Aziz Yıldırım, Beşiktaş galibiyeti sonrası soyunma odasına girdi ve oyuncularını tek tek kutladı. Kapıyı açar açmaz, "Hepinizin alınlarından öpüyorum" diye bağıran Yıldırım, futbolcuların zafer şarkılarına da eşlik etti. Başkan odadan çıkarken de "Önümüzde üç hafta kaldı. Büyük bir avantaj yakaladık. Şampiyon olun, gereken neyse yapılacaktır. Size söz veriyorum" dedi. 

Daum temkinli 
TEKNİK Direktör Daum'un da maç sonrası, "Hepinizden sakin olmanızı, ayaklarınızı yere basmanızı istiyorum. Futbol ciddiyetsizliği kabul etmez. Üç hafta daha sabredin. Daha sonra hep birlikte bol bol eğleneceğiz" diye konuştu. Yönetici İlhan Ekşioğlu da, Beşiktaş karşısındaki oyun anlayışının kendilerini memnun ettiğini söyledi, "Her maça böyle bakarsak, puan vermeyiz" yorumunu yaptı. 

Samandıra boşaldı 

HÜSEYİN YAVUZ 

BEŞİKTAŞ'I yenerek şampiyonluk yolunda büyük bir avantaj yakalayan Fenerbahçe, Ankaragücü maçının hazırlıklarına dün başladı. Sarı - Lacivertliler antrenör Roland Koch eşliğinde çalışırken, antrenmana milli takım kamplarına giden ve sakatlıkları bulunan toplam 12 futbolcu katılmadı. 
SAMANDIRA Tesisleri'nde dokuz futbolcu antrenman yaparken, Serhat, Aurelio, Ali Güneş ve Selçuk da düz koşunun ardından çalışmayı bıraktı. Antrenör Koch, Servet, Mehmet Yozgatlı, Olcan ve kaleciler Recep ile Mehmet'e özel idman yaptırdı. Fenerbahçe bugünü izinli geçirecek. 

Daum yorgan döşek 

BEŞİKTAŞ derbisine serum tedavisi görerek çıkan Teknik Direktör Daum dün de evinden dışarı çıkmadı. Antrenmana gelmeyen Alman hocanın, orta kulak iltihabı nedeniyle yüzünün şiştiği, konuşamadığı ve yemek yiyemediği öğrenildi. Daum'a yeniden serum takıldığı, Alman hocanın perşembe gününe kadar dinleneceği belirtildi. 

Fatih oynamıyor 

BEŞİKTAŞ maçında oyunun ilk dakikalarından sakatlanıp, ikinci yarı kenara alınan Fatih Akyel'in, çekilen MR'ında sağ ayak bileği yan çarpraz bağlarında esneme olduğu belirtildi. Milli Takımdan affını isteyecek olan tecrübeli oyuncunun, Ankaragücü maçında forma giyemeyeceği belirtildi. 

Saracoğlu'nda inceleme 

FUTBOL Federasyonu'nun statlarla ilgili yetkilisi Cem Cenk, Fenerbahçe Şükrü Saracoğlu Stadı'nda incelemelerde bulundu. Cenk'in, Beşiktaş, Galatasaray ve Trabzonspor'un statlarında da incelemede bulunacağı, ayrıca UEFA yetkililerinin de gelecek ay Türkiye'ye gelerek statları gezecekleri bildirildi. 


</TEXT>
</DOC>
