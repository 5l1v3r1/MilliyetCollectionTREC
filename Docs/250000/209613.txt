<DOC>
<DOCNO> 209613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun24.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana soruşturmasında karı-koca tanıklardan farklı hikayeler 
</HEADLINE>
<TEXT>

     Prenses Diana'nın öldüğü kazayla ilgili açıklama yapan son tanık, eski eşinin geçen hafta yaptığı açıklamaları yalanlayarak, Fiat Uno marka beyaz bir otomobilin kazaya karıştığını açıkladı. 
     İngiliz ''The People'' gazetesine açıklama yapan Suad Muffakir, eski eşi Muhammed Medcahdi'nin geçen hafta yaptığı açıklamaları yalanladı. 
     Cezayirli Medcahdi, geçen hafta Daily Mail gazetesine yaptığı açıklama, kaza sırasında tünelde bir başka araç ya da paparazzilerin bulunmadığını söylemişti. 
     Medcahdi'nin eski eşi Muffakir, kazadan hemen önce eski eşinin kullandığı araçla Pont D'Alma tünelinden geçtiklerini belirterek, aynadan Fiat Uno marka beyaz bir araç gördüğünü kaydetti. Bu aracın hızla kendilerine doğru geldiğini söyleyen Muffakir, aracın sürücüsünün, ''sanki başka bir şey düşünüyormuş gibi, ilginç yüz ifadesinin olduğunu'' belirtti. 
     ''Arka koltukta büyük bir Alman kurt köpeği oturuyordu. Ben çok korktum ve onun deli olduğunu düşündüm. Eşime hızlanmasını söyledim'' diyen Muffakir, eşinin gaza basıp uzaklaştığını, o sırada da fren sesi duyduklarını kaydetti. 
     Muffakir, fren sesleriyle birlikte kontrolden çıkan siyah bir Mercedes gördüğünü ve bu aracın direğe çarptığını belirterek, o anda onun Prenses Diana'nın öldüğü kaza olduğunu bilmediğini söyledi. 
     Muffakir, daha önce korktuğu için açıklama yapmadığını, fakat eşinin yalan söylemesinin kendisini ''hasta'' ettiğini söyledi. 
     Fransızların yaptığı soruşturmada, sürücü Henri Paul'ün yola çıkmadan önce alkolle bazı ilaçları birlikte aldığı için aracın kontrolünü kaybettiği ve kazaya yol açtığı sonucuna varılmıştı. 
     Teknik raporda, Mercedes marka otomobilin Paris'te bir alt geçidin duvarına çarpmadan önce Fiat Uno marka beyaz bir araca hafifçe çarptığı tespit edilmişti. Paris'teki 3 bin kadar Fiat Uno marka araç incelendiği halde, herhangi bir ize rastlanmamıştı. 
     
</TEXT>
</DOC>
