<DOC>
<DOCNO> 247484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/spor/axspo02.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan meydan okudu 
</HEADLINE>
<TEXT>


Fenerbahçe'nin genç file bekçisi dün üç yıllık sözleşme yeniledi. Üçüncü bir kalecinin şart olduğunu söyleyen Volkan, "Rekabet başarıyı getirir. Ancak formayı asla vermem" dedi 




'Görevini yaptı' 
İÇ transfer çalışmalarını sürdüren Fenerbahçe, sözleşmesi sona eren kaleci Volkan Demirel ile 3 yıllık sözleşme imzaladı. Yönetici İlhan Ekşioğlu "Volkan üzerine düşen görevi geçtiğimiz iki sezon fazlasıyla yerine getirmiştir" dedi. Milli kaleci ise uzun yıllar Fenerbahçe'de kalıp, takımı layık olduğu yerlere getirmek için mücadele edeceğini belirterek "Geçen sezon bir şampiyonluk sözümüz vardı, onu tuttuk. Sıra Şampiyonlar Ligi'nde" diye konuştu. 

'Geniş kadro gerek' 
YENİ sezonda üç cephede mücadele edeceklerini belirten Volkan bu nedenle geniş bir kadroya ihtiyaç duyulacağını söyledi. Üçüncü bir kalecinin gerekli olduğunu da vurgulayan genç file bekçisi, "Rekabet başarıyı getirir. Ben ve Recep yeni gelecek arkadaşımızla birlikte rekabete gireceğiz. Ama şu anda Fenerbahçe kalesi benim. Bundan sonra da hep bende kalması için çalışacağım. Bir takımda 3 kalecinin olması şart" ifadelerini kullandı. 

Yusuf sürprizi 
YÖNETİM ayrıca önceki gece Antalya'da dünya evine giren Yusuf Şimşek'i de sürpriz bir şekilde İstanbul'a çağırdı. Kulüp İdari menaceri Volkan Ballı, tecrübeli futbolcuyu arayarak hem mutluluklar diledi hem de "Çarşamba günü mutlaka kulüpte ol. Transfer komitesi seninle acil görüşecek" mesajını iletti. Yusuf'un takımda kalma yolunda umutlandığı, yönetimin bu futbolcuyla yapacağı toplantıdan sonra kesin durumunun netleşeceği öğrenildi. 

Adebayor iddiası 

FRANSIZ basını Fenerbahçe'nin Monacolu Emmanuel Adebayor ile ilgilendiğini iddia etti. Gazeteler 20 yaşındaki Togolu oyuncunun Sarı - Lacivertli kulübün transfer listesinde yer aldığını ve menajerlerin resmi görüşmeleri başlattığını yazdı. 
1.90 boyundaki Adebayor güçlü fiziği ve sürati ile Avrupa'nın birçok kulübünü peşinden koşturuyor. Manoco'da bu sezon 31 maçta forma giyen Togolu yıldız, Şampiyonlar Ligi'nde de ortaya koyduğu performansla tüm dikkatleri üzerine çekmişti. 

Divan toplandı 
SARI - Lacivertli kulübün Yüksek Divan Kurulu dün olağanüstü toplandı. Fenerbahçe Burnu'ndaki Faruk Ilgaz Tesisleri'nde gerçekleştirilen toplantıda, divan kurulu üyeleri kendi iç yönetmeliklerinin hazırlanabilmesi için fikir alışverişinde bulundu. Başkan Yüksel Günay, söz alan üyelerin çoğunluğunun gündem maddesi dışında konuşmasına ve iç yönetmelik konusunda herhangi bir teklif sunmamasına tepki gösterdi. 

Yıldırım'a diploma 
FENERBAHÇE Başkanı Aziz Yıldırım, Düzce Lisesi Mezunları Derneği tarafından düzenlenen pilav gününe katıldı, dereceye giren öğrencilere diplomalarını verdi. Eski öğretmeni Armağan Aylan'dan başarılarından dolayı ikinci bir diploma alan Yıldırım tören sonrası fenalaştı. Bir süre dinlendikten sonra kendine gelen Yıldırım'ın tansiyon düşüklüğü yaşadığı bildirildi. 





</TEXT>
</DOC>
