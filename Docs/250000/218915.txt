<DOC>
<DOCNO> 218915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun20.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin AB ile uyum çalışmaları resmen başladı 
</HEADLINE>
<TEXT>

     Kıbrıs'ta 1 Mayıs'a kadar çözüm hedefiyle taraflar arasında müzakereler sürerken, KKTC'yi AB üyeliğine hazırlamayı hedefleyen uyum çalışmaları da bugün resmen başladı. 
     BM gözetiminde Lefkoşa ara bölgede saat 10.00'da başlayan görüşmelerde KKTC'yi Büyükelçi Peker Turgud başkanlığında Başbakanlık AB Birimi Koordinatörü Erhan Erçin ve aynı birimden Yenal Süreç ile Cumhuriyetçi Türk Partisi CTP milletvekili İşadamı Özdil Nami temsil ediyor. 
     BM ve AB temsilcilerinin yan sıra AB ile uyum çalışmalarını yürüten Rum yetkililerin de katıldığı bugünkü toplantıda, KKTC'nin AB mevzuatına uyumu amacıyla yoğun çalışma başlatılacak. 
     AB uyum sürecinde müzakereci heyete, uzmanlar ve bakanlıkların temsilcilerinden oluşan Başbakanlık'a bağlı AB Koordinasyon Birimi de katkıda bulunacak. 
     
     TEKNİK KOMİTELER DE TOPLANDI 
     Bu arada, federal yasalar, uluslararası anlaşmalar ve ekonomi- finans konuları olmak üzere 3 ana konuda oluşturulan teknik komiteler de bugün ortak toplantı yapıyor. 
     Ara bölgedeki BM Konferans Merkezi'nde BM gözetiminde gün içinde farklı saatlerde toplanacak komiteler, federal devletin alt yapısını hazırlamaya çalışacak. 
     Çalışmaların yoğunlaşmasıyla birlikte sayısı sürekli artırılan komitelerin Türk üyeleri, Rum üyelerle ortak toplantılar yanında, haftanın 7 günü Kıbrıs Türk Ticaret Bankası'nın eski binasında kendi aralarında yoğun hazırlık yapıyor. 
     
     UYUM İÇİN ZAMAN DAR 
     Annan Planı temelinde çözüm hedefiyle başlatılan müzakere sürecinin başarıya ulaşması halinde Ada'da anlaşmayla birlikte birleşik bir Kıbrıs AB üyesi olacak. 
     Rum yönetimi, üyelik müzakereleri çerçevesinde yaklaşık 7 yıllık bir süreçte mevzuatının tümünü AB'ye uyumlu hale getirirken, geçen haftalarda müzakerelerin başlamasıyla birlikte bu konuda çalışma başlatan KKTC'nin mevzuatını AB'ye uyumlu hale getirmek için çok sınırlı bir süresi bulunuyor. 
     
</TEXT>
</DOC>
