<DOC>
<DOCNO> 212876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sondun09.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki kuş gribi şüphesi asılsız çıktı... 
</HEADLINE>
<TEXT>

     Almanya'nın Hamburg kentinde dün ortaya çıkan kuş gribi şüphesinin asılsız olduğu belirlendi. 
     Hamburg'da 2 kadının kuş gribi şüphesiyle yatırıldığı Bernhard Nocht Enstitüsü'nün yöneticisi Gerd-Dieter Burchard, söz konusu kadınların kuş gribi virüsünden değil, insanlarda ortaya çıkan influenza virüsünden hastalandıklarının tespit edildiğini söyledi. 
     Kadınlardan birinin Tayland'da tatil yaptığını hatırlatan Burchard, bu durumun fazla abartılmaması gerektiğini, Asya ülkelerine giden işadamlarının ve turistlerin kuş gribi virüsüne yakalanma olasılığının çok düşük olduğunu belirtti. 
     Burchard ayrıca, kadınlardan alınan kan örneklerinin bir kez daha incelenmesi amacıyla Hannover ve Berlin'deki araştırma enstitülerine de gönderileceğini kaydetti. 
     Hamburg'da dün 2 kadın kuş gribi şüphesiyle tropikal hastalıkları araştıran Bernhard Nocht Enstitüsü'ne sevk edilmişlerdi. 
     
</TEXT>
</DOC>
