<DOC>
<DOCNO> 241881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/yasam/axyas02.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma sureti İstanbul'da... 
</HEADLINE>
<TEXT>


Yargı engeline takıldığı için İstanbul'a getirilemeyen Zeugma mozaiklerinin resimlerinden oluşan sergi Ayasofya'da 

ÖMER ERBİL İstanbul 

NATO zirvesi sırasında İstanbul'a getirtilmek istenen ancak yargı engeline takılan Gaziantep'teki Zeugma mozaiklerinin resimlerinden oluşan bir sergi, Ayasofya Müzesi'nde açıldı. 
Atölyesi Çanakkale'de bulunan ressam Salih Cengiz, sergiyi Kültür ve Turizm Bakanlığı'nın isteği üzerine İstanbul'da açtığını söyledi. 
Mozaikleri birebir kopyalayan hatta taş sayısına kadar aynı boyayan Cengiz, çalışmalarında arkeolog ve sanat tarihçilerinin de desteğini aldığını belirtti. 
Dünyada mozaik resmini bu teknikle ilk defa kendisinin yaptığını, sergiyi hazırlamak için 15 ay çalıştığını anlatan Cengiz'in en büyük sıkıntılarından biri de, sergiyi gezen ziyaretçilerin tablolara elle dokunduktan sonra "Ah Bunlar mozaik değilmiş" tepkileri. 
Zeugma mozaiklerinin İstanbul'a getirilmek istenmesini doğru bulmadığını belirten Cengiz, "Bu, sivil örgütlerin başarısıdır. Mozaikleri getirebilmek için teknik olarak bölünmesi gerekir. Bunlar bölünürken de parçalanır. Parçalanmasa bile tekrar yerine koyacağınız zaman orijinalliğini yitirir" dedi. 


</TEXT>
</DOC>
