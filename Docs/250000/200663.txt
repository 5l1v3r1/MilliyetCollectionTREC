<DOC>
<DOCNO> 200663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur07.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası yöneticilerine yolsuzluk davası... 
</HEADLINE>
<TEXT>

     Ankara Cumhuriyet Başsavcılığı, TBMM Yolsuzlukları Araştırma Komisyonu'nun suç duyuruları üzerine başlattığı soruşturmalarda, ilk davayı eski Genel Müdür Yenal Ansen'in de aralarında bulunduğu Halk Bankası yöneticileri hakkında açarken, 4 ayrı olayda ise takipsizlik kararı verdi. 
     AK Parti ve CHP milletvekilleri, eski Başbakan Mesut Yılmaz ve bazı bakanlar hakkındaki soruşturma önergelerini yarın TBMM Genel Kurulu'nda görüşmeye hazırlanırken, Komisyon'un savcılıklara gönderdiği raporlar üzerine başlatılan soruşturmalar da tamamlanmaya başladı. 
     Ankara Cumhuriyet Başsavcılığı, ilk davayı Halk Bankası yöneticileri hakkında açtı. Cumhuriyet Savcısı Abdullah Ayhan Şan'ın 20. Asliye Ceza Mahkemesi'ne açtığı davanın iddianamesinde, Halk Bankası eski Genel Müdürü Yenal Ansen'in de aralarında bulunduğu 11 kişinin, EYİLİK grubu firmalarına usulsüz kredi kullandırdıkları öne sürüldü. 
     Sanıkların, 9 Nisan 1999 ve 13 Ekim 1999 tarihleri arasında kullandırdıkları kredilerle görevlerini kötüye kullandıkları ve emniyeti suiistimal suçunu işledikleri savunulan iddianamede, Ansen için TCK'nın ''emniyeti suiistimal'' suçunu içeren 510, ''müteselsil suçlar'' hükmünü içeren 80. maddeleri uyarınca 1 yıl 2 aydan 7 yıl 6 aya kadar hapis istenirken, diğer 10 sanık hakkında ise 1 yıl ile 7 yıl 6 ay arasında değişen hapis cezaları talep edildi. 
     Halk Bankası yöneticileri, 20. Asliye Ceza Mahkemesi'nde 2 Mart 2004 tarihinde hakim karşısına çıkacak. 
     
     TAKİPSİZLİK KARARLARI 

     Bu arada, Başsavcılık, bazı soruşturmalarda ise takipsizlik kararı verdi. Savcı Abdullah Ayhan Şan, Halk Bankası'ndan Uncular Grubu firmalarına kullandırılan kredilerle ilgili soruşturmada, takipsizlik kararı verdi. Kararda, Uncular Grubu şirketlerine verilen kredilerle ilgili 2001 yılında yapılan soruşturmada, 4616 sayılı Yasa'nın 1 1. maddesi uyarınca erteleme kararı verildiği kaydedildi. 
     Başsavcılık, Başbakanlık Teftiş Kurulu Başkanı Osman Nuri Oduncu'nun, Eti Holding A.Ş Genel Müdürü ve yönetim kurulu üyeleriyle ilgili iddiaların araştırılması için gerekli işlemleri başlatmadığı, ön raporu ve eklerini uzun süre beklettiği iddialarıyla ilgili soruşturmada, işlemden kaldırma kararı verdi. Kararda, Oduncu'ya yöneltilen iddiaların doğru olmadığı, Başbakanlık makamının da aynı kanıyla soruşturma izni vermediği belirtildi. 
     Gümrük yönetmeliğinde yapılan değişiklikle, yurtdışına sefer yapan kara taşıtlarına gümrüksüz akaryakıt verilmesini sağlayarak Hazine'yi zarara uğrattıkları iddiasıyla eski Gümrük Müsteşar Yardımcısı İbrahim Berberoğlu'nun da aralarında bulunduğu 5 kişi hakkında yürütülen soruşturmada, takipsizlik kararı verildi. Kararda, düzenlemenin kamu yararına olduğu gerekçesiyle Devlet Bakanlığı'nca 30 Eylül 2003 tarihinde soruşturma izni verilmediği, bakanlığın gerekçeleri yerinde bulunularak itiraz edilmediği belirtildi. 
     Cumhuriyet Savcısı Abdullah Ayhan Şan, Ziraat Bankası'ndan Dakkas Kağıtçılık firmasına kullandırılan kredilerle ilgili olarak eski Genel Müdür Yener Dinçmen'in de aralarında bulunduğu 11 kişi hakkında yürütülen soruşturmada takipsizlik kararı verdi. Kararda, kredi kullandırılması işlemlerinde banka mevzuatına aykırılık bulunmadığı, suç unsuruna rastlanmadığı ifade edildi. Başsavcılık, Komisyon'un suç duyurusunda bulunduğu diğer yolsuzluk iddialarıyla ilgili soruşturmalara devam ediyor. 

     
</TEXT>
</DOC>
