<DOC>
<DOCNO> 225522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy12.html </URL>
<DATE> 2004/03/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Uzman görüşü İlk açılan sandıklarla oluşan fark gece boyunca korunur 
</HEADLINE>
<TEXT>

     Uludağ Üniversitesi İktisadi ve İdari Bilimler Fakültesi İstatistik Anabilim Dalı Öğretim Üyesi Doç. Dr. Erkan Işığıçok, ''3 Kasım 2002 genel seçimlerinde oyların yüzde 5'e yakınının açıklandığı anda, AK Parti'nin oyları yüzde 34, CHP'nin yüzde 19 olarak belirlenmiş, gece boyunca da bu durum değişmemişti'' dedi. 
     Işığıçok, istatistiki verilere göre, en çok oy alan iki parti arasında sandıkların açılmasıyla oluşacak farkın gece boyunca korunacağını söyledi. 
     Erkan Işığıçok, birçok il, büyükşehir ve ilçede, en yüksek oy alan iki partinin adayı arasında yüzde 2 veya yüzde 3'ten fazla fark bulunması halinde, öndeki adayın, ''o saatten itibaren bölgesine hizmet vermek amacıyla kollarını sıvayabileceğini'' söyledi. 
     Bu tespitin, istatistiksel kuralların işlemesiyle ilgisi bulunduğuna işaret eden Işığıçok, şöyle konuştu 
     ''İstatistik biliminde, örnekleme yöntemiyle belli bir topluluğun, düşüncesine ulaşılabilir. Söz konusu mantık, kamuoyu araştırmalarında ve sanayideki istatistiksel kalite kontrol uygulamalarında da işlemektedir. Yapılacak tahminin güvenilirliği, ana kütleden çekilecek örneklemelerin tesadüfi ve ana kütleyi temsil edebilecek düzeyde olmasına bağlıdır. Sayımı yapılan sandıkların bütün sandıklar arasından rasgele seçilmesi ve bütün oyları yeterince temsil etmesiyle, oyların dağılımı belirli bir eğilim gösterecektir. 3 Kasım 2002 genel seçimlerinde bu mantık işlemiş ve oyların yüzde 5'e yakınının açıklandığı anda, AK Parti'nin oyları yüzde 34, CHP'nin yüzde 19 olarak belirlenmiş, gece boyunca da bu durum değişmemişti.'' 
     
</TEXT>
</DOC>
