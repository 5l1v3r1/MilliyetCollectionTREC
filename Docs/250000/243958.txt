<DOC>
<DOCNO> 243958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko02.html </URL>
<DATE> 2004/05/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hummer'in vergisi artıyor... 
</HEADLINE>
<TEXT>

     Maliye Bakanlığı, yeni vergi düzenlemeleri sırasında Hummer ciplerden alınan özel tüketim vergisi oranını yüzde 4'ten 75'e kadar yükseltmeye hazırlanıyor. 
     A.A muhabirinin edindiği bilgiye göre, yeni vergi düzenlemeleri ile ticari araç statüsünde ithal edilen ve bu nedenle yüzde 4 özel tüketim vergisi alınan Hummer ve benzeri araçların da vergisi arttırılıyor. 
     Halen Türkiye'de üretilen Fiat Doblo ve Ford Transit gibi ticari araçların da bundan etkilenmemesi için 2000 ve daha yukarı motor silindir hacmine sahip araçlar için özel tüketim vergisi artışı planlanıyor. 
     Özel tüketim vergisi tarife cetvelinde 87.04 kategorisinde yer alan ve bu çerçevede yüzde 4 ÖTV uygulanan söz konusu araçlara da binek otomobillerdeki motor silindir hacmi sınıflandırması uygulanacak. 
     Böylece bu araçlar, motor silindir hacmine göre yüzde 50 ile yüzde 75 oranında özel tüketim vergisine tabi olacak. 
     Konuyla ilgili bilgi veren maliye yetkilisi, Hummer'lerin ithalat faturalarının da düşük gösterildiğini, aynı şekilde yurt içinde de açıktan para alınarak, kağıt üzerinde daha düşük bedelle satıldı gösterildiğini belirterek, bu şekilde de daha düşük ÖTV ve KDV ödendiğini bildirdi. Yetkili, bunu önlemeye dönük çeşitli tedbirlerin de uygulamaya gireceğini söyledi. 
     
     VERGİ DENETİMLERİ DE BAŞLIYOR 
     Bu arada, Gelir İdaresi, Mart ve Nisan aylarında gelir ve kurumlar vergisi beyanlarıyla birlikte hayata geçirilen sektörel otokontrol sistemine ilişkin vergi denetimlerine de başlıyor. 
     Mükelleflerin beyannamelerle birlikte verdikleri hasılat cetvelleri ile öncelikle tam otomasyon uygulanan 22 ildeki gelir vergisi mükellefleri bir sıralamaya tabi tutuldu. 
     Vergi numarasıyla tespit edilen tapu ve motorlu araç kayıtlarının da işlendiği Vergi İstihbarat Merkezi, söz konusu çalışmada ortalama sınırın altında kalan mükellefleri tespit etti. Bu mükelleflere ilişkin mal varlığı bilgileri, baz alınarak çapraz kontrol işleminde de bulunuldu. 
     Bu çerçevede söz konusu 22 ilde aralarında inşaat sektörü, kuyumcular, lokantalar, mobilyacılar, fırınlar, doktor ve avukatlar gibi meslek gruplarının bulunduğu 25-30 sektörde beyanları şüpheli görülen yaklaşık 25 bin gelir vergisi mükellefi belirlendi. 
     Gelir idaresi, yarından itibaren, ortalama hasılat ve beyan sınırının altında kalan bu mükellefleri tek tek incelemeye alacak. 
     
     GENEL MÜDÜRLÜK BAŞKANLIK OLUYOR 
     Öte yandan Gelir İdaresi'nde yürütülen bir başka çalışma ile de Gelirler Genel Müdürlüğü, Gelir İdaresi Başkanlığı'na dönüşüyor. 
     Buna ilişkin hazırlanan taslakta, Maliye Bakanlığı bünyesinde bir Başkanlık şeklinde örgütlenecek Gelir İdaresi, daha çok uygulama birimi haline getiriliyor. 
     Vergi yasalarının hazırlanması ve vergi ile ilgili politikalar belirlenmesi işi ise yine Maliye Bakanlığı bünyesinde oluşturulacak Vergi Politikaları Genel Müdürlüğü'ne bırakılıyor. 
     
</TEXT>
</DOC>
