<DOC>
<DOCNO> 228292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sontur12.html </URL>
<DATE> 2004/04/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Nejat Uygur taburcu oldu 
</HEADLINE>
<TEXT>

     ''Nabız düşüklüğü'' şikayetiyle yatırıldığı hastanede kalp pili takılan usta tiyatro sanatçısı Nejat Uygur, taburcu oldu. 
     Dr. Siyami Ersek Göğüs, Kalp ve Damar Cerrahisi Eğitim ve Araştırma Hastanesi'nde geçtiğimiz pazartesi günü kalp pili takılan sanatçı Nejat Uygur, sağlık durumunun iyileşmesi üzerine taburcu edildi. 
     Eşi Necla Uygur ile hastaneden ayrılan usta sanatçı, basın mensuplarına yaptığı açıklamada, sağlık durumunun gayet iyi olduğunu belirterek, ''Çok sağolun. Allah hepinizden razı olsun. 1 ay kadar bir istirahatim var. Ondan sonra oyunlarımı oynayacağım'' dedi. 
     Uygur, bir soru üzerine de, ''tiyatrodan kopamayacağını'' vurgulayarak, ''Bırakılır mı Kapıdan kovsalar pencereden gireceğim. Allah'ın izniyle. Yeni oyun var, onun provalarını yapıyorum. Yeni oyunla çıkacağım sahneye. Bütün arkadaşlarıma selamlarımı iletiyorum'' diye konuştu. 
     Sanatçının eşi Necla Uygur da, Nejat Uygur'un sağlık durumunun iyi olduğunu anlatarak, ''Sevenleri görsün, sağlıklı. Tiyatro Nejat'ı bırakmadan, Nejat tiyatroyu bırakmaz'' dedi. 
     Bu arada basın mensupları, hastaneden ayrılmak üzere eşinin refakatinde tekerlekli sandalyeyle lobiye inen Nejat Uygur'la konuşmak ve görüntü almak için yanına geldiler. Ancak gazeteciler, hastanenin güvenlik görevlilerince engellendi. Bunun üzerine usta sanatçı ve eşi, bina dışına çıkarak basın mensuplarına açıklama yaptı. 
     
</TEXT>
</DOC>
