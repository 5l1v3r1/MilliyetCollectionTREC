<DOC>
<DOCNO> 216771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo12.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Fenerbahçe maçı hazırlıklarını tamamladı... 
</HEADLINE>
<TEXT>

     Gaziantepspor, yarın sahasında yapacağı Fenerbahçe maçının hazırlıklarını, bugünkü son çalışmayla tamamladı. 
     Zorlu rakibini yenmek için yoğun bir hazırlık döneminden geçen kırmızı-siyahlı ekip, sabırsızlıkla maç saatini beklemeye başladı. 
     Teknik direktör Nurullah Sağlam yönetiminde olumsuz hava koşullarına karşın iyi bir hazırlık döneminden geçen futbolcuların, yapılan çalışmalarda çok hırslı ve istekli olması, teknik heyet, yönetim ve taraftarların galibiyet umutlarını daha da artırdı. 
     Sağlam, yaptığı açıklamada, 1 haftalık yoğun çalışmanın başarıyla tamamlandığını ve zorlu Fenerbahçe maçında futbolcularına güvendiğini söyledi. 
     Tüm hesapların galibiyete yönelik olduğunu ve Fenerbahçe'den çekinmediklerini ifade eden Sağlam, şöyle konuştu 
     ''Her maç öncesinde söylediğim gibi, bu maçta da hedefimiz iyi mücadele edip 3 puan alabilmek. Hırslı, inançlı, çok koşan, mücadeleci ve takım ruhunu en iyi şekilde sahaya yansıtmayı başaran bir kadromuz var. Taraftarlarımızın da desteğiyle mutlu sona ulaşacağımıza eminin. 
     Tüm hesaplarımız galibiyete yönelik. Başka bir sonucu düşünmek bile istemiyorum. Fenerbahçe, şampiyonluk mücadelesi veren güçlü bir takım. Sahaya 3 puan için çıkacaklarını biliyorum. Bizim hedefimiz de mutlak galibiyet. Çok zorlu bir 90 dakika bizi bekliyor. Saha ve seyirci avantajını da kullanarak, sahadan mutlu ayrılan taraf biz olmak istiyoruz. Hakeden kazansın ama galibiyete daha yakın olan tarafın Gaziantepspor olduğunu düşünüyorum.'' Bu arada teknik direktör Sağlam'ın, ligin ikinci yarısında yapılan hiçbir maçta bulunmayan Tunuslu oyuncular Bouazizi ve Jaziri'ye yarınki karşılaşmada da yer vermeyi düşünmediği ve mevcut kadroyu bozmayacağı öğrenildi. 
     
</TEXT>
</DOC>
