<DOC>
<DOCNO> 241712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy19.html </URL>
<DATE> 2004/05/21/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Dışişleri Bakanlığı "ABD, Afganistan için ilave asker talep etmedi." 
</HEADLINE>
<TEXT>

     Dışişleri Bakanlığı, ABD'nin Afganistan için Türkiye'den ilave asker gönderilmesi konusunda bir talebi olmadığını açıkladı. 
     Dışişleri Bakanlığı sözcüsü Namık Tan, bir soruya verdiği yazılı yanıtta, Afganistan'da görev yapan Uluslararası Güvenlik Destek Gücü'nün ISAF NATO tarafından devralındığını hatırlatarak, ISAF bünyesinde daha fazla askere ihtiyaç bulunduğunu belirtti. 
     Tan, Afgan yönetiminin 2004 Eylül'de yapılması planlanan seçimler için, geçici olarak seçim döneminde güvenliğin sağlanmasına katkı sağlamak üzere NATO'dan yardım talep ettiğini, ISAF'a ilave ne gibi katkılar sağlanabileceği hususunun tüm NATO üyesi ülkelerce değerlendirileceğini kaydetti. 
     Türkiye'nin, halen ISAF'a yapmakta olduğu katkıya ilaveten, bir Bölgesel İmar Ekibi kurma hususunda niyet beyanında bulunduğunu söyleyen Tan, konu üzerinde halen NATO bünyesinde gerekli inceleme ve çalışmaların sürdüğünü belirtti. 
     Tan, ''Önümüzdeki dönemde, ISAF karargahının muhtelif ülkelere ait, NATO'ya tahsisli, hazır görev kuvveti niteliğindeki karargahlar tarafından devralınması yolunda keza NATO içinde planlama çalışmaları yapılmaktadır. Bu tür karargahlar arasında İstanbul'daki 3. Kolordu Karargahı da yer almaktadır. NATO'daki planlama çalışmaları henüz sonuçlanmamış olup, alınmış bir karar bulunmamaktadır'' dedi. 
     
</TEXT>
</DOC>
