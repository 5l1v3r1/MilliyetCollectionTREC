<DOC>
<DOCNO> 239304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun38.html </URL>
<DATE> 2004/05/12/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
İşkenceyle suçlanan Amerikalı kadın asker Üstlerim beni kutladı 
</HEADLINE>
<TEXT>

     Irak'taki Ebu Garib cezaevinde, yüzükoyun yatan Iraklı bir tutuklunun boynuna geçirdiği tasmayı çekerken görüntülenen fotoğrafıyla medyada yer alan Amerikalı kadın er Lynndie England, ''üstlerinin kendisini kutladığını'' söyledi. 
     Bağdat'taki Ebu Garib cezaevinde tutuklulara işkence etmekle suçlanan England 21 , CBS televizyonuna yaptığı açıklamada, ''Bize sadece 'Süper iş, devam edin' dediler'' diye konuştu. 
     England, bazı esirlerin cinsel organlarını gülümseyerek gösterirken görüntülendiği fotoğraf için, ''Bana orada, başparmağımı yukarı kaldırmış halde durmam söylendi. 'Makineye bak, çekiyoruz' dediler'' ifadesini kullandı. 
     Poz verme emrini kimden aldığı sorusuna England, ''Üstlerim'' yanıtını verdi. Amerikalı asker, bunun o an kendisine ''biraz saçma'' geldiğini de belirtti. 
     Irak'taki Ebu Garib cezaevinde, 372'inci Askeri Polis Birliği'nde görev yapan 21 yaşındaki England bir süre önce Fort Bragg üssüne geri gönderilmişti. England, askeri mahkemede suçlu bulunursa, kınama, hapis ya da görevden alınma cezalarına çarptırılabilecek. 
     
</TEXT>
</DOC>
