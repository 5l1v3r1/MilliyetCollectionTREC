<DOC>
<DOCNO> 233161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko43.html </URL>
<DATE> 2004/04/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Toyota Türkiye'deki mevcut ekonomik durum, oldukça olumlu... 
</HEADLINE>
<TEXT>

     Toyota Motor Avrupa Başkanı ve CEO'su Shuhei Toyoda, Türkiye'deki mevcut ekonomik durumun oldukça olumlu olduğunu belirterek, ''Umuyorum ki bu böyle devam edecek. Beklentim hükümetin mevcut performansını böyle sürdürmesidir'' dedi. 
     Toyota Türkiye tarafından Adapazarı tesislerinde üretim ve ihracatına başlanan Corolla Verso için düzenlenen basın toplantısında katılımcılar, basın mensuplarının sorularını da yanıtladı. 
     Toyoda, Türkiye'deki iş gücüne ilişkin bir soru üzerine Türkiye'nin stratejik önemine işaret ederek, ''Türk iş gücü çok kaliteli. Bunu Doğu ya da Batı Avrupa'yla kıyaslamaya gerek yok. Türkiye'deki üretimle çok yüksek kaliteye ulaştık. Türkiye'de böylesine büyük ölçekli mevzilenmekten büyük memnuniyet duyuyoruz'' şeklinde konuştu. 
     Toyoda, başka bir soru üzerine, piyasa şartları nedeniyle şu anda Avrupa piyasalarına odaklanmış durumda olduklarını söyledi. 
     Türkiye'de sürdürdükleri planlarından dolayı çok mutlu olduklarını dile getiren Toyoda, ''Tabii ki Avrupa'da ve diğer yerlerdeki planlarımızdan da çok mutluyuz. Bizim hangi fabrikada üretim yapılmasına ilişkin kararlarımız, piyasa şartlarına bağlıdır'' dedi. 
     Shuhei Toyoda, ''Türkiye'de istikrarın süreceğine inanıyor musunuz '' sorusuna, ''Türkiye'deki mevcut ekonomik durum oldukça olumlu ve umuyorum ki bu böyle devam edecek. Beklentim hükümetin mevcut performansını böyle sürdürmesidir'' yanıtını verdi. 
     Türkiye'nin doğrudan yabancı yatırım çekmekteki eksikliklerinin sorulması üzerine ise Toyoda, ''Biz yatırım yapıyoruz ama başkaları niçin yapmıyor bilmiyorum. Biz daha da fazla yatırım için buraya davet ediyoruz. Özellikle Japonya'dan yatırım yapılması ve yedek parça temini için teşvik ediyoruz'' diye konuştu. 
     Toyoda, Türkiye'nin kendilerine çok iyi bir insan gücü sağladığını kaydetti. 
     Avrupa'daki operasyonlarının karlılığına ilişkin de Toyoda, karlılık açısından bakıldığında sonuçların geçen yıldan çok daha iyi olduğunu söyledi. 
     
     TOYOTA MURAHHAS AZASI'NDAN AB YORUMU 
     Toyota Motor Corporation Kıdemli Murahhas Azası Tokoichi Uranishi de, Türkiye'nin AB'ye üyelik sürecine ilişkin ''Eğer Türkiye AB'den tarih alır ve sonrasında üye olursa bu stratejinizde ne gibi değişiklikler yaratacaktır '' sorusunu şöyle yanıtladı 
     ''Biz zaten Türkiye ve AB arasındaki ilişkilerin faydalarını görüyoruz. Türkiye'nin AB'ye girişinin iş dünyasında çok büyük değişiklikler yaratacağını sanmıyorum. Bu Türkiye'deki genel ekonomik gelişimi ve piyasalardaki kaliteyi arttırır. Bunun dışında AB olsun ya da olmasın çok köklü değişiklikler yaratacağını sanmıyorum.'' Uranishi, Avrupa'da bir ortaklık düşünüp düşünmediklerine ilişkin soru üzerine, Avrupa'da üreticilerin birçoğunun aslında bir müttefik, ortak arayışı içinde olduğunu ifade ederek, ''Ama bizim şu an için bu yönde herhangi bir planımız yok, herhangi bir şirketle evliliğe gitmeyi düşünmüyoruz'' dedi. 
     
     ''POLONYA'DA DİZEL MODEL ÜRETİMİNE BAŞLANACAK'' 
     Toyoto Avrupa Başkan Yardımcısı Tadashi Arashima ise dizel motor tedariğinin artırılmasının düşünülüp düşünülmediğinin sorulması üzerine, sadece dizelde değil diğer modellerde de eksiklikleri bulunduğunu ifade ederek, önümüzdeki yılın ilk çeyreğinde Polonya tesislerinde dizel model üretimine başlanacağını bildirdi. 
     Arashima, Mayıs ayında AB'ye üye olacak 10 ülkenin pazarı nasıl etkileyeceğinin sorulması üzerine de, şöyle dedi 
     ''AB'ye yeni üye olacak 10 ülke bizim hedeflerimizin gerçekleşmesinde çok büyük önem taşıyor. Büyük ve yeni bir piyasa sunacak. 40 milyondan fazla tüketicinin olduğu yeni piyasalar açılacak. Çok büyük bir potansiyel sözkonusu. Bunun yanı sıra Rusya ile Doğu Avrupa da hedeflerimize ulaşmamızda önemli rol oynayacaktır.'' Toyota Türkiye Genel Müdürü ve CEO'su Koji Kobayashi de, Türkiye'de Corolla Verso için yaptıkları 180 milyon Euro'luk yatırım için 3 yıllık bir projenin sözkonusu olduğunu, bu yatırımda uzun bir planlama süreci yaşadıklarını kaydetti. 
     Kobayashi başka bir soru üzerine, Türkiye ekonomisinin istikrarının süreceğine inandığını vurguladı. 
     Yedek parça tedariğine ilişkin bir soru üzerine ise Kobayashi, yedek parçaların yüzde 50'sinin Türkiye'deki yerel üretimden, yüzde 44'ünün Avrupa'dan, yüzde 6'sının ise Japonya'dan karşılandığını belirterek, ''Türkiye'de yerelleşme ve lokalizasyon çalışmalarımız oldukça başarıyla ilerliyor'' dedi. 
     
     ÜCRETLER 300 EURO CİVARINDA 
     Toyota Türkiye Üretim Genel Müdürü Tamer Ünlü de, Türkiye piyasasına ilişkin bir soruya karşılık, bu yılki piyasanın geçen yıla göre kesinlikle çok daha iyi olduğunu ve Toyota olarak her yıl satışlarını artırdıklarını belirterek, üretimin yüzde 10'unun iç piyasada satılmasını öngördüklerini bildirdi. 
     Ünlü, Toyota'nın 10-12 yıl sonra Türkiye'de üretiminin çok daha iyi sonuçlarını ve meyvelerini toplayacağını söyledi. 
     Toyota'nın Adapazarı'nda yaklaşık 2 bin kişiyi istihdam ettiğini belirten Ünlü, bugün resmen üretim ve ihracatına başlanacak Corolla Verso'nun fiyatının 36 ile 55 milyar lira arasında değiştiğini kaydetti. 
     Türkiye'deki Toyota fabrikasında çalışanların ücretlerine ilişkin bir soru üzerine ise Toyota Türkiye Genel Müdür Yardımcısı Vahap Çoymak, çalışanların ücretinin ayda yaklaşık 300 euro civarında olduğunu bildirdi. 
     
</TEXT>
</DOC>
