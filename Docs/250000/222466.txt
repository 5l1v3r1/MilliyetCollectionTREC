<DOC>
<DOCNO> 222466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko25.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya devleri İstanbul'da buluştu... 
</HEADLINE>
<TEXT>

     Daha önce iki kez ertelenen Yatırım Danışma Konseyi toplantısı, dünyanın en büyük çokuluslu şirketlerinin üst düzey yöneticilerinin katılımıyla İstanbul'da yapılıyor. 
     Devlet Bakan Ali Babacan'ın ev sahipliğinde ve Hazine Müsteşarlığı'nın koordinatörlüğünde Çırağan Sarayı'nda yapılan Yatırım Danışma Konseyi toplantısına, 2003 yılı cirosu toplam 830 milyar doları bulan dünyanın en büyük şirketlerinin Başkan ve CEO'ları katıldı. 
     Katılımcılar 11 ülkeden, otomotiv, finans, madencilik, perakende, elektronik, inşaat malzemeleri, çelik, tarım, gıda, metal, lastik, imalat ve telekomünikasyon sektörünü temsil ediyor. 
     Toplantıya, ABD, Almanya, Fransa, Güney Kore, Hollanda, İngiltere, İsrail, İsviçre, İtalya, Japonya ve Kanada'dan 19 firma temsilcisi katıldı. 
     Çırağan Sarayı'nın birinci ve ikinci katı tamamen toplantı için ayrıldı. Sarayın birinci katı basın mensupları ve güvenlik görevlilerine, ikinci katındaki tüm salonlar da Yatırım Danışma Konseyi toplantılarına ayrıldı. 
     Toplantıyı izlemek üzere, yabancı medya mensupları da dahil yaklaşık 200 basın mensubu akredite oldu. Geniş güvenlik önlemlerinin alındığı toplantıda, Çırağan Sarayı'nın otoparkında sadece konukların araçlarının park ettiği görüldü. 
     
     YUVARLAK MASA İSTİŞARE TOPLANTISI 

     Devlet Bakanı Ali Babacan, sabah, Yatırım Danışma Konseyi üyeleri ile masanın ''U'' şeklinde düzenlendiği kahvaltıda bir araya geldi. 
     Başbakan Recep Tayyip Erdoğan'ın başkanlığındaki toplantı ise yuvarlak masa istişare toplantısı şeklinde gerçekleştiriliyor. 
     Yatırım Danışma Konseyi toplantısı, Erdoğan ve Dünya Bankası Başkanı James Wolfensohn ile Uluslararası Para Fonu IMF Avrupa Direktörü Michael Deppler'in açılış konuşmalarıyla başladı. 
     Basına kapalı gerçekleştirilen toplantıda, uluslararası şirketlerin başkan ve CEO'ları da Türkiye'ye ilişkin görüşlerini aktardılar. 
     Konuşmalardan önce, toplantıya katılanlar aile fotoğrafı çektirdiler. 
     İlk olarak dönemin Devlet Bakanı Kemal Derviş tarafından yapılması planlanan Yatırım Danışma Konseyi toplantısı, iki kez ertelenmişti. 
     
     19 FİRMANIN BAŞKAN VE CEO'LARI KATILIYOR 

     Yatırım Danışma Konseyi toplantısı, dünyanın en büyük şirketlerinin başkan ve CEO'larını İstanbul'da buluşturdu. 
     Sabahki kahvaltı ve daha sonra başlayan toplantının katılımcı şirketleri ve temsilcileri şöyle 
     ''Ford Motor Company Avrupa Başkanı Lewis Booth, Citigroup Küresel Yatırım Bankacılığı Grubu CEO'su Michael Klein, Newmont Mining Group Başkanı Pierre Lassonde, Metro AG CEO'su Hans-Joachim Korber, Siemens AG Yönetim Kurulu Üyesi Johannes Feldmayer, Lafarge Yönetim Kurulu Başkanı ve CEO'su Bertrand Collomb, BNP Paribas Yönetim Kurulu Başkanı Danışmanı Jacques de Larosiere, Arcelor Başkan Yardımcısı Paul Matthys, Hyundai CEO'su Dong-Jin Kim, Nunza B.V. Yönetim Kurulu Başkanı Peter Van Kesteren, Unilever NV K. Afrika, Ortadoğu ve Türkiye Başkanı Rachid Rachid, Rio Tinto Plc CEO'su Leigh Clifford, ISCAR Yönetim Kurulu Başkanı Stef Wertheimer, Nestle Başkan Yardımcısı Michael Garret, Merloni CEO'su Andrea Guerra, Fiat SpA CEO'su Guiseppe Morchio, Pirelli SpA Başkanı Marco Tronchetti Provera, Toyota Avrupa Başkan ve CEO'su Shuhei Toyoda, Nortel Networks Corp. Avrupa, Ortadoğu ve Afrika Başkanı Steve Pusey.'' 
     
     DÜNYA BANKASI BAŞKANI VE IMF'DEN GENİŞ TEMSİL 

     Ayrıca, şu isimler de katılımcılar arasında yer aldı 
     ''Dünya Bankası Başkanı James Wolfensohn, Uluslararası Para Fonu IMF Avrupa Direktörü Michael Deppler, IMF Türkiye Masası Şefi Rıza Moghadam, IMF'nin Türkiye'nin de aralarında bulunduğu ülkeler grubundan sorumlu İcra Direktörü Willy Kiekens, IMF Türkiye Temsilcisi Odd Per Brekk, Dünya Bankası Türkiye Direktörü Andrew Vorkink, IFC Güney Avrupa ve Orta Asya Direktörü Khosrow Zamani, Hazine Müsteşarı İbrahim Çanakçı, Başbakanlık'tan Egemen Bağış, Şaban Dişli ve Mehmet Duman, Türk Sanayicileri ve İşadamları Derneği TÜSİAD Başkanı Ömer Sabancı, Türkiye Odalar ve Borsalar Birliği TOBB Başkanı Rifat Hisarcıklıoğlu, Yabancı Sermaye Derneği YASED Başkanı Şaban Erdikler, Türkiye İhracatçılar Meclisi TİM Başkanı Oğuz Satıcı.'' Basına kapalı olarak devam eden Yatırım Danışma Konseyi toplantısının ardından, Başbakan Recep Tayyip Erdoğan, belirleyeceği konsey üyeleri ile birlikte saat 16 00'da bir basın toplantısı düzenleyecek. 
     Devlet Bakanı Ali Babacan da, saat 18 30'da, Yatırım Danışma Konseyi üyeleri onuruna, Türk iş dünyası ve hükümet temsilcilerinin de katılacağı kapanış resepsiyonu verecek. 
     Bu arada, toplantıda farklı bir protokol uygulandı. Dün akşamki yemekte isimlerinin ilk harfine göre oturan konuklar, bugün toplantıda soyadlarının ilk harfine göre masaya yerleştirildi. Öğle yemeğinde de, temsil ettikleri firmaların ilk harflerine göre masada yerlerini alacaklar. 

     
</TEXT>
</DOC>
