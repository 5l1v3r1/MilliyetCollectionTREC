<DOC>
<DOCNO> 249876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/yasam/yas12.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet müdürü tartışırken kalpten öldü 
</HEADLINE>
<TEXT>



Kırşehir'in Akpınar ilçesinde, minibüsçülerle tartıştığı sırada kalp krizi geçiren Emniyet Müdürü Hikmet Metin 58 , hayatını kaybetti. Alınan bilgiye göre, İbrahim A. ve kardeşi Nihat A, 40 M 8003 plakalı minibüsle, 2 oğlunu Ankara'ya göndermek için Hacımirza Köyü kavşağında otobüs bekleyen Emniyet Genel Müdürlüğü Teftiş Kurulu Başkanlığı'nda Polis Başmüfettişi olarak görev yapan Metin'in yanında durdu. A. kardeşler Ankara'ya gittiklerini belirterek, Metin'e "Sizi de götürelim" teklifinde bulundu. 

Anjiyo olmuştu 
Metin ise otobüsle gitmek istediği yanıtını verdi. İbrahim A'nın, "Sizi, hizmet olsun diye götürmek istedim. Neden kızıyorsunuz. Kimisi hizmet bulur ancak ayağıyla teper, kimisi de bulamaz" deyince, aralarında tartışma çıktı. Tartışma esnasında Metin fenalaşarak yere düştü. Kırşehir Devlet Hastanesi'ne kaldırılan ve altı ay önce anjiyo olduğu öğrenilen Metin, müdahalelere rağmen kurtarılamadı. Metin'in, kalp krizi sonucu öldüğü belirlenirken, A. kardeşlerin gözaltına alındığı bildirildi. 



</TEXT>
</DOC>
