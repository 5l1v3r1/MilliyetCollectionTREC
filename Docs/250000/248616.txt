<DOC>
<DOCNO> 248616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/spo01.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan 3 çalım 
</HEADLINE>
<TEXT>


1- Fenerbahçe'nin gözdesi İbrahim Toraman'a 3 yıllık imza attırdı, transferdeki ilk büyük bombasını patlattı 

2- Sarı - Lacivertli kulüple parada anlaşamayan gurbetçi Ali Güneş'in işini bitirdi. Bonservis parası ödemedi 

3- Cim-Bom'un istediği Fatih'i İstanbul'a getirdi. Okan ve Berkant da bugün imza atacak 

ORHAN YILDIRIM 


Kartal fırtına gibi 
BEŞİKTAŞ, ezeli rakiplerinin gündemindeki yıldızları renklerine katmaya başladı. Siyah-Beyazlılar, gece düzenlediği operasyonla Gaziantepsporlu İbrahim Toraman'ı Fenerbahçe'nin elinden kaptı. Genç futbolcu ilk yıl 1 milyon 250 bin dolar, ikinci yıl da 1.5 milyon dolar karşılığında sözleşme imzaladı. Gaziantepspor'un bonservis için 2 milyon 750 bin doların yanısıra Gökhan Zan'ı bir yıllığına kiralayacağı öğrenildi. 

İkinci sürpriz Fatih 
SİYAH - Beyazlı yönetimin diğer girişimleri ise Galatasaray'ı yakından ilgilendiriyordu. Beşiktaş yönetimi, geçtiğimiz haftalarda Galatasaray ile ön protokol imzalayan Fatih Sonkaya'yı dün İstanbul'a getirdi. Geçtiğimiz sezon Sarı - Kırmızılı formayı giyen Berkant da bugün İstanbul'da olacak. İki yıldız futbolcunun, Okan Buruk ile birlikte bugün Siyah - Beyazlı kulüple resmi sözleşmeleri imzalaması bekleniyor. 

Ali Güneş de tamam 
KARTAL lig bitiminde teklif götürdüğü Fenerbahçeli Ali Güneş ile de anlaştı. Gurbetçi oyuncu dün akşam bir yılı opsiyonlu olmak üzere kendisini üç yıllığına Siyah - Beyazlı renklere bağlayan imzayı attı. Kulübü ile sözleşmesi sona erdiği için bonservisi elinde olan Ali Güneş'in yıllık 750 bin dolar alacağı öğrenildi. Ali Güneş yarın medya önünde mukavele imzalayacak. 

Ahmet Dursun'a çağrı 
GEÇTİĞİMİZ sezon Gençlerbirliği formasıyla yıldızlaşan Veysel de dün üç yıllık sözleşme imzaladı. Veysel büyük bir camiaya geldiği için mutlu olduğunu söyledi. Bu arada Yıldırım Demirören yönetimi, futbol hayatını Çin'de sürdüren Ahmet Dursun'u da geri çağırdı. Bilgili döneminde gönderilen golcü futbolcunun yeni sezon kamp çalışmalarına katılacağı ve Del Bosque'nin beğenmesi durumunda takımda kalacağı öğrenildi. 

'Mustafa Doğan pahalıya geldi' 
BEŞİKTAŞ'TA geçtiğimiz dönemlerde Futbol Şube Sorumlusu olarak görev yapan Muzaffer Nasıroğlu, yeni yönetimin, Mustafa Doğan'ı pahalıya mal ettiğini açıkladı. Nasıroğlu, "Biz görevdeyken, bu oyuncu 350 milyara imza atmaya hazırdı. Büyük düşündüğümüz için, Mustafa'yı gündeme almadık. Şimdi 800 milyara transfer ettiler. Yorumu kamuoyuna bırakıyorum" diye konuştu. 

Taraftardan protesto 
İBRAHİM Toraman'ın imzasının duyulmasının ardından bir grup Beşiktaş taraftarı, kulüp binasının önüne gelerek bu transferi protesto etti. Siyah - Beyazlılar, "İbrahim Toraman, Fenerbahçeli olduğunu ve bu takımın formasını giymek istediğini söyledi. Yönetimimizin bu oyuncuyu neden aldığını anlayamadık" dediler. 

Savaş alanı gibi 

İnönü Stadı'ndaki yenileme çalışmaları tüm hızıyla sürerken, sahanın tam ortasına dev bir çukur açıldı 

Zemin indiriliyor 
BEŞİKTAŞ'TA İnönü Stadı'nın seyirci kapasitesini arttırmak için başlatılan inşaat çalışmaları büyük bir hızla sürüyor. Stadın altından geçen boruların sökülmesinin ardından çalışmalar saha içine kaydırıldı. Zeminin dört metre aşağıya çekilebilmesi için sahanın tam ortasına dev bir çukur açıldı. İnşaat nedeniyle stadın görüntüsü adeta savaş alanına döndü. İnönü Stadı Eylül ayında hazır hale gelecek. 

Teşekkür kokteyli 
BEŞİKTAŞ Başkanı Yıldırım Demirören, kongre döneminde gecelerini gündüzlerine katarak seçim ofisinde çalışan personele teşekkür kokteyli düzenledi. Demirören, "Örnek bir çalışma içinde olduk. Sorunsuz bir organizasyon gerçekleştirdiğiniz için hem yönetimim, hem de şahsım adına hepinize teşekkür ediyorum" diye konuştu. 

Yılın babası 

BEŞİKTAŞ'IN eski başkanı Serdar Bilgili, engelliler sporuna verdiği desteğin karşılığını en anlamlı ödülle aldı. Beşiktaş Engelliler Spor Kulübü, Türkiye Sakatlar Derneği İstanbul Şubesi ve İstanbul Dostluk Özürlüler Spor Kulübü, Bilgili'yi yılın babası seçti. 
FOLKLORDE Avrupa ikinci olan Zeynep Kamil İlk-öğretim Okulu öğrencileri de desteklerinden dolayı eski yönetici Fikret Orman'a teşekkür plaketi verdi. Validebağ Öğretmenler Evi'nde düzenlenen gecede Levent Erdoğan ve Ahmet Kavalcı da ödül aldı. 

Güreli'den destek 

Beşiktaş için 
SİYAH - Beyazlı kulübün eski yöneticilerinden Hüsnü Güreli, Başkan Yıldırım Demirören'in "Birlik olalım" çağrısına ilk sıcak karşılığı veren isim oldu. Güreli dün kulüp binasına gelerek Siyah - Beyazlı kulübün forma reklamı konusunda geçtiğimiz yıllarda yaptığı sözleşmeyi incelemeye aldı. 

Sorun çözüldü 
HÜSNÜ Güreli daha sonra Başkan Yıldırım Demirören ile birlikte Koç Grubu'na gitti ve yeni sözleşme için yapılan toplantıya katıldı. Görüşmenin son derece olumlu geçtiği bildirildi. Bu arada Güreli'nin, eski yönetimde olmasına karşın, Demirören'e destek vermesi takdirle karşılandı. 

Beşiktaş'a niyet Valencia'ya kısmet 

MEHMET ÇİFTÇİ 

BEŞİKTAŞ Başkanı Yıldırım Demirören'in "En büyük hayalim" dediği Real Sociedad'tan Nihat Kahveci'nin Valencia ile anlaşmak üzere olduğu ifade edildi. Bask kulübüyle Nihat için görüştüklerini ve bonservisi konusunda büyük ölçüde anlaştıklarını belirten Valencia'nın Nihat'ı da ikna ettiği öğrenildi. Milli futbolcumuz özellikle İtalyan Teknik Direktör Claudio Ranieri tarafından çok isteniyor. 



</TEXT>
</DOC>
