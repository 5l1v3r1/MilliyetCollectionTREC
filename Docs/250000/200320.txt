<DOC>
<DOCNO> 200320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/spor/yozer.html </URL>
<DATE> 2003/12/07/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Balkondaki seyirci 
</HEADLINE>
<TEXT>

   Galatasaray, Juventus maçından ne kadar ders çıkarmadıysa, İstanbulspor, Di Vaio'dan o kadar çok şey öğrenmişti. Bu kadar pozisyon verirsen, ancak bir maç kazanırsın 
   
   Galatasaray gibi bir takım üç günde nasıl bu kadar değişebilir Asıl tartışılması gereken konu bu. Westfalen'in coşkulu atmosferinin ardından, Güngören'in sıkıntılı havasına girememe bahanesi, özürden öteye gitmez. Bu kadar basit hataların yapıldığı, taktiksel anlamda yıkımın yaşandığı, fizik ve kondisyon açısından tükenildiği bir Galatasaray'a zor rastlanır. Bunlara rağmen "havaya alışamadım" özrünün arkasına saklanmak ise herkesi güldürür. 
   Şu maça baktığınız zaman Galatasaray, İstanbulspor'u bugüne kadar ilk kez görüyor sanırsınız. Oysa daha kısa bir süre önce Florya'daki hazırlık maçında İstanbulspor yine Cim - Bom'a gol yağdırmıştı. Üstelik ilk yarım saatte üç golü de Balili, aynı dün olduğu gibi atmıştı. Böyle bir örnek varken, onca hata, acaba boyunlara asılan Juventus çiçeklerinin güveninden mi kaynaklandı 
   Oysa Juventus maçının kötü tarafları bir ders olmalıydı. Galatasaray kalesi, o maçın ilk yarısında yedi, sekiz gol pozisyonu görmüştü. O pozisyonların tek suçlusu Prates olamazdı. Belli ki hiç ders alınmamış. Orta alanın savunma sıkıntısıyla kanatlardaki müdahale hataları birleşince, İstanbulspor denizdeki kum gibi pozisyon buldu. 
   
   Aykut hoca gördü 
   Prates dün tabii ki yoktu. Ama hoca ne gariptir ki, Prates'in kanadına hiçbir önlem almadı. Aykut Kocaman ilk yarıda o kanattaki rahatsızlığı görünce Mehmet Yozgatlı gibi süratli bir oyuncuyu sağdan sol kanada kaydırdı Ancak balkondaki Terim yine müdahele etmedi Oysa sağda Tamas komik, Sabri çok yetersizdi. İkinci yarıda ise Yozgatlı bu kez yine ters tarafa geçti, sola Bushi girdi. Savunma iyice şaşırdı, Terim de kitlendi. 
   Malatya maçından sonra Terim, "Ofsayt taktiğini yapmayın diye hep söyledim" açıklaması yapmıştı. Ama dün ne oldu Galatasaray savunması, hızlı Bushi, Balili ve Mehmet Yozgatlı önünde çizgi oynadı. Bu da ölümcül bir hata oldu. Üç gol de bu çizgi yüzünden geldi. Mondragon yediğinden fazlasını çıkardı. 
   Galatasaray, Juventus maçından nasıl ders almadıysa, İstanbulspor, Di Vaio'dan çok şey öğrenmişti. Bu kadar pozisyon verip, bir maç kazanırsın, ama bir daha aynı pozisyonları verirsen, kazanamazsın. Aykut hoca, süratli adamlarla hazırladığı taktiğe Terim'in bu kadar kolay düşüşüne herhalde inanmamıştır. 
   
   Faktör çok 
   Bunlar maçın ana hatalarıydı. De Boer'in yerine Bülent'in alınışı, ligde başarılı grafik çizen Bratu'nun geç girmesi, futbolcuların Juventus maçından sonra motivasyonlarını sağlayamamaları, orta alanda Ergün, Petre ve Sabri gibi oyuncuların çok sık pas hatası yapması, yenilgiyi kaçınılmaz yaptı. 
   Galatasaray dünkü havayla üç gün oynasa da kazanamazdı. Aykut hoca, Terim'in aksine Galatasaray'ı çok iyi analiz ederek verdiği taktikle, rakibini suya dökülen tuz gibi çözdü. 
   
      
   
</TEXT>
</DOC>
