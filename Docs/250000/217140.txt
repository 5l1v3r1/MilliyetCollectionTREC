<DOC>
<DOCNO> 217140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun35.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Helsinki İnsan Hakları Federasyonu'nun Moskava'ya mesajı 
</HEADLINE>
<TEXT>

     Uluslararası Helsinki İnsan Hakları Federasyonu UHİHF , Rusya'nın, Çeçenistan'daki demokratik güçlerle doğrudan temasa geçmesini istedi. 
     UHİHF tarafından bugün Viyana'daki Rusya Büyükelçisi Aleksandır Golovin'e sunulan ''barış dilekçesinde'', Moskova'nın, Çeçenistan'daki kıyımlara son vermesi gerektiği belirtildi. 
     Geçen ekimde Çeçenistan'da Ahmet Kadirov'un kazandığı ''şaibeli'' başkanlık seçiminin iptal edilmesi istenen dilekçede, Rus hükümetinin, Çeçenistan'da savaş suçları işlenmesinden, devletler hukuku ve insan haklarının çiğnenmesinden sorumlu olduğu kaydedildi. 
     UHİHF, Kremlin yönetiminden, Avrupa Güvenlik ve İşbirliği Teşkilatı'nın AGİT Çeçenistan'a dönmesine izin vermesini de istedi. 
     Moskova, AGİT'e, 2002 Aralık ayında Çeçenistan'daki personelini çektiğinden bu yana dönüş izni vermedi. 55 üyesi bulunan AGİT, insan hakları sorunlarıyla meşgul olmak istiyor, Rusya ise AGİT'in sadece insani yardım işleriyle ilgilenmesi gerektiğini düşünüyor. 
     
</TEXT>
</DOC>
