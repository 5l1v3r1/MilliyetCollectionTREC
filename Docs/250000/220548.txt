<DOC>
<DOCNO> 220548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo31.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar kötü futboldan dolayı Galatasaray'ı ıslıkladı... 
</HEADLINE>
<TEXT>

     Galatasaraylı taraftarlar, Adanaspor ile yapılan maçta kulüp başkanı Özhan Canaydın, yönetim ve futbolcuları protesto etti. 
     Taraftarlar ilk yarıda ''Renklere aşığız, başkana değil'' diye bağırırken, stat kapılarının 20. dakikada açılması üzerine de ''Yönetim istifa'' diye tempo tuttu. 
     Galatasaray'ın 41. dakikada attığı gol öncesinde Adanaspor'un ceza alanında adeta elini kolunu sallayarak atak geliştirmesi üzerine taraftarlar takımı ıslıklarken, golden sonra Hasan, tribünlere doğru bazı hareketler yaptı. Taraftarlar, bunun üzerine daha da sinirlenerek, ''En büyük taraftar, futbolcular sahtekar'', ''Renklere aşığız, sizlere değil'' diye bağırdı. 
     Bu arada Galatasaray'ın attığı gollerden sonra bile ''Yönetim istifa'' diye bağıran taraftarlar, zaman zaman başkan Canaydın'ı da istifaya çağırdı. 
     Taraftarlar, maç henüz tamamlanmadan, uzatma dakikalarında stadı terketmeye başladı. 
     Hasan Şaş, attığı golden sonra formasını çıkarıp, yedek kulübesine gitti ve teknik direktör Fatih Terim'e sarıldı. Bu sırada ikili arasında duygusal anlar yaşandı. 
     Galatasaray'da, 16 yaşındaki Uğur da ilk kez A takımda forma giydi. 
     Necati, oldukça hırslı olduğu maçta zaman zaman eski takım arkadaşlarıyla gergin anlar yaşarken, bu sezon sarı-kırmızılı formayla 2. golünü eski takımına karşı attı. 
     Ömer, yaptığı penaltı pozisyonu sonrası uzun süre hakeme itiraz ederken, maç sonrasında da hakemin yanına gidip penaltı yapmadığını iddia etti. 
     Öte yandan devre arasında açık tribündeki taraftarların kapalı tribüne geçmesine izin verildi. 
     
</TEXT>
</DOC>
