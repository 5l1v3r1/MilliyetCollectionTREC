<DOC>
<DOCNO> 231010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy29.html </URL>
<DATE> 2004/04/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Özkök "TSK'da görüş ayrılıkları olduğu söylentileri ulusa zarar verir" 
</HEADLINE>
<TEXT>

     Genelkurmay Başkanı Hilmi Özkök, Genelkurmay Karargahı Orbay Salonu'nda düzenlediği basın toplantısında, Türkiye'nin üzerinde bulunduğu Anadolu coğrafyasına ve bu coğrafya üzerinde yaşanan tarihe bakılarak ve incelenmesi durumunda, Anadolu coğrafyası üzerinde ancak güçlü devletlerin varlıklarını sürdürebildikleri, güçsüzlerin ise kısa sürede tarih sahnesinden silindikleri sonucuna varılacağını kaydetti. 
     Özkök, ''Bu nedenle, bulunduğumuz coğrafya, birbirini tamamlayan ve destekleyen güçlü siyasi, ekonomik, teknolojik, psiko-sosyal ve askeri güç unsurlarına sahip olmamızı gerektirmektedir'' dedi. 
     Türkiye'nin yakın çevresinde yıllardır cereyan eden olaylar dikkate alındığında, buna bir de küreselleşmenin sonuçları eklendiğinde, güçlü bir Silahlı Kuvvetlere olan ihtiyacın azalması bir yana, aksine arttığının görüldüğünü belirten Özkök, şöyle devam etti 
     ''Son birkaç ayda çevremizde yaşanan olayları hatırlamak bile bu gerçeği açıklamaya yeterlidir. Bu nedenle bütün ülkeler için Silahlı Kuvvetlerin çok önemli bir milli güç unsuru olduğu genellemesine ulaşmak mümkündür. 
     Milli güç unsurları açısından güçlü bir ekonomi ile güçlü Silahlı Kuvvetler arasında doğrudan bir ilişki vardır. Bunun yanı sıra milli gücümüzün en önemli unsurlarından birisini de güçlü devlet yapımız ve devlet geleneklerimiz oluşturmaktadır. Türkiye Cumhuriyeti'nin köklü bir devlet yapısı, engin bir devlet deneyimi vardır. Bu devlet yapısında bir değişiklik gerekiyorsa bu değişiklik yine sahip olunan deneyimler göz önünde bulundurularak, ilgili kurum ve kuruluşlarla birlikte, toplumun tüm kesimlerinin mutabakatına dayandırılarak gerçekleştirilmelidir.'' 
     
     ''TÜRK ULUSU ORDUSUNU ÇOK SEVER'' 
     Orgeneral Özkök, sözlerini şöyle sürdürdü 
     '' Türk birliğinin, Türk kudret ve kabiliyetinin, Türk vatanseverliğinin çelikleşmiş bir ifadesi olan Ordumuz, topraklarımızın ve Türkiye idealini gerçekleştirmek için sarf etmekte olduğumuz sistemli çalışmaların yenilmez güvencesidir. Ordumuzdaki subay ve yüksek komuta heyeti birbirine karşı büyük bir sevgiyle, hürmetle, emniyet ve güvenle bağlıdır ve üstten aldıkları emri bir namus meselesi gibi kabul ederek ifa ederler. TBMM'nin Ordusu insanca, bağımsız yaşamaktan başka amacı olmayan Ulusuyla aynı ülküyü paylaşan ve sadece Ulusunun emrinde olan öz evlatlarından oluşan güçlü bir topluluktur. Türk Ulusu Ordusunu çok sever. Onu, kendi idealinin harisi telakki eder. Bunlar Ulu Önder Atatürk'ün TSK'ya bakış açısıdır.'' Genelkurmay Başkanı Orgeneral Özkök, TSK ile Türk Ulusunun birbirine örneği başka hiçbir ülkede görülmedik şekilde muhabbetle bağlı olduğunu vurgulayarak, TSK'nın, Türkiye Cumhuriyeti'nin varlığının, egemenliğinin ve bütünlüğünün çelikleşmiş bir güvencesi olduğunu ve Kendisine anayasa ve yasalarla verilen görevleri en iyi şekilde yerine getirme azim ve kararlılığı içerisinde bulunduğunu kaydetti. 
     
     ''TSK MENSUPLARI BİRLİK VE BERABERLİK İÇİNDE...'' 
     Özkök, şunları söyledi 
     ''Yurt içinde ve dışında yapılan bazı tartışma ve değerlendirmelerde, TSK'nın yılmaz savunucusu olduğu ve Cumhuriyetin temel niteliklerinden olan, laiklik ve Atatürk milliyetçiliği anlayışının Türkiye'nin önünü tıkadığı, gelişimini engellediği anlayışı sıkça gündeme getirilmektedir. TSK da değişimin önünde en büyük engel olarak gösterilmektedir. Bu çevrelere göre yapılacak tek şey, her önüne çıkan veya çıkarılan fırsatı kullanarak, TSK'nın etkisizleştirilmesine ve zayıflatılmasına çalışmaktır. Böyle bir gücün yıpratılması kimin işine yarar 
     Internetteki ne olduğu belirsiz sitelerin yanında, medyamızın bir bölümü de bilerek veya bilmeyerek, zaman zaman bu odakların amaçlarına hizmet etmektedir. 
     Bu kapsamda TSK'ne ilişkin yanlış ve maksatlı haberlere, yersiz ve haksız eleştirilere, TSK'nin değerli mensuplarına yönelik haksız saldırılara da şahit olmaktayız. 
     Bu kişiler tarafından maksatlı olarak yaratılmak istenilen tablo, TSK'nde derin görüş ayrılıkları ve gruplaşmalar olduğudur. Gerçekleri yansıtmayan bu durum, yaklaşım ve dedikodular, yalnız TSK'ne değil Türk Ulusuna da zarar vermektedir. TSK mensupları tam bir birlik, beraberlik ve disiplin içerisinde görevinin başındadır.'' 
     
     ''DOSTLUĞU DA DÜŞMANLIĞI DA HATIRLAR'' 
     TSK personelinin doğru ve yeterli bilgilere dayanan, haklı ve yerinde eleştirilere, doğru bir üslupla yapıldığı sürece, her zaman açık olduğunu ve dikkate aldığını belirten Orgeneral Özkök, ''Kendisine yapılan dostluğu her zaman hatırlar. Tabii yapılan düşmanlığı da'' dedi. 
     Orgeneral Özkök, şunları söyledi 
     ''Ancak TSK'ya kendi şahsi veya ideolojik amaçları istikametinde haksız, kötü amaçlı ve yersiz eleştirilerde bulunanlara da şunu ifade etmek istiyorum TSK, kamu önünde sık sık gündeme gelmeyi istememekte ve buna özen göstermektedir. Bu husus bir zafiyet olarak algılanmamalıdır. TSK tahayyül edilemeyecek kadar güçlü ve büyük bir kurumdur. Kimse, gücünü ulusundan alan TSK'nın, soylu hedef ve görevlerinden sapmasına etkili olamaz. Kimse, TSK ile gönlünde yer aldığı Türk Ulusunun arasını asla açamaz. Sizlerin de basın mensupları olarak TSK'ne zarar verilmesine seyirci kalmayacağınızı ümit ediyorum.'' 
     
</TEXT>
</DOC>
