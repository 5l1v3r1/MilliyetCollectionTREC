<DOC>
<DOCNO> 227542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun46.html </URL>
<DATE> 2004/04/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Talat Varılan nokta bir zafer değil ama... 
</HEADLINE>
<TEXT>

     KKTC Başbakını Talat, görüşmelerin artısı ve eksisiyle sona erdiğini belirterek artık sözün halkta olduğunu söyledi. 
     İsviçre'den dönüşte KKTC heyeti Atatürk Havaalanı'nda bir basın toplantısı düzenledi. Kıbrıs sorununun çözümünü öngören planı değerlendirdiklerini ifade eden KKTC Başbakanı Talat, "Müzakereler yaptık ve dün akşam Annan tarafından tarafların kendisine verdiği yetkiye dayanarak plan sonuca ulaştırıldı" dedi. 
     Talat, "Bu planı halkımızın onayına sunacağız, referandum tarihi 24 Nisan. Plan çok uzun süredir tartışılan ve Türk kamuoyu tarafından da bilinen bir yere geldi. Bugüne kadar olan süreçte planın referanduma sunulması gündemde olmadığı için özellikle Kıbrıs Türklerine doğru olarak anlatılması gerekiyor" değerlendirmesini yaptı. 
     "Vardığımız nokta bir zafer noktası olarak algılanmamalıdır" diyen Başbakan Talat, "Böyle bir noktada bir taraf zafer kazanırsa diğer taraf yenilmiş olur ve bu da anlaşma olmaz. Gelinen noktada ortaya konan plan konusunda değişik görüşler olabilir. Biz KKTC hükümeti olarak, mensubu bulunduğumuz siyasi partilerle durumu değerlendirip tavrımızı ortaya koyacağız" açıklamasını yaptı. 
     Talat şöyle konuştu "Plan, artıları ve eksileriyle bir uzlaşma metni olarak düşünülmüştür. Bir uzlaşma metninde de olumul ve olumsuz unsurlar elbette vardır. Gelinen noktada üretebildiğimiz en iyi metin planın son halidir". 
     KKTC Başbakan Yardımcısı Serdar Denktaş da, açıklamasında "Bu plan bizim hazırladığımız bir plan değil, dolayısıyla her iki taraf da kendi haklarını korumak için girişimler yaptı. Koruduğumuz ve korumadığımız haklarımız var. Önemli olan planın son halinin referandumdan evet aldıktan sonra ne kadar işlerliği olacağıdır. Önümüzdeki günlerde bu değerlendirmeleri yapacağız. 
     Sayın Talat'ın ifade ettiği gibi halkımıza bu planı anlatacağız. Sıkıntılı bir süreçti ve tam bir uyum içerisinde görüşmeleri yürüttük. Elimizden geleni yaptık" ifadelerini kullandı. 
     Başbakan Talat, bir soru üzerine Denktaş'ın olumsuz değerlendirmeleri için Cumhurbaşkanı ile görüşmeleri olacağını ve herkesin ortak noktaya geleceğini ümit ettiğini söyledi. Uzlaşma olmaması halinde ise herkesin kendi bakış açısına göre referandumda taraf olacağını ifade etti. 
     
</TEXT>
</DOC>
