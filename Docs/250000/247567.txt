<DOC>
<DOCNO> 247567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonsiy08.html </URL>
<DATE> 2004/06/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
DEHAP'ın İstanbul mitingi olaysız bitti... 
</HEADLINE>
<TEXT>

     DEHAP İl Başkanlığı tarafından Şişli Abide-i Hürriyet Meydanı'nda düzenlenen ''Savaşa Tecrit Barış İçin Diyalog'' mitingi olaysız sona erdi. 
     Piyalepaşa Bulvarı'nda toplanarak kortej halinde miting alanına gelen gruplar, Kürtçe ve Türkçe sloganlar attı. Burada konuşan DEHAP Genel Başkan Yardımcısı Gazi Değirmenci, NATO'nun yapısını değiştirerek barış için hizmet vermesi gerektiğini belirtti. 
     Değirmenci, ''İsrail ve Filistin'de olduğu gibi dünya ve Ortadoğu kör şiddete sürüklenmemeli. Barış mücadelesi verilmeli'' dedi. 
     Irak'ta Saddam gibi bir diktatörün devrilmesinin sevindirici olduğunu ifade eden Değirmenci, Saddam'ın yerine yeni bir diktatör konulmaması ve Irak halkının kendi geleceğini belirlemesi gerektiğini vurguladı. 
     Türkiye'de ''yeterli olmasa da demokratik iyileşmelerin yaşandığını'' söyleyen Değirmenci, ''Yargıtay Başsavcısı ile hükümet yetkililerine, kapatılan DEP'in eski milletvekillerinin serbest bırakılması nedeniyle'' teşekkür etti. 
     DEHAP İl Başkan Vekili Cemal Kavak da, ''TRT'de Kürtçe yayın yapılmasını önemsediklerini, ancak yeterli bulmadıklarını'' söyledi. 
     Miting alanındaki bazı gruplar, terör örgütü elebaşı lehine slogan attılar. 
     EMEP, SDP ve İHD'nin de destek verdiği mitingte alana terör örgütünü simgeleyen bez parçasının asılması üzerine tertip komitesinden bazı yetkililer tepki göstererek, bez parçasını indirttiler. 
     Miting, Kürtçe ve Türkçe şarkıların seslendirildiği konserin ardından olaysız sona erdi. 
     
</TEXT>
</DOC>
