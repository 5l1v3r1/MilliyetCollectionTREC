<DOC>
<DOCNO> 230917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun63.html </URL>
<DATE> 2004/04/13/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Arap zirvesi Mısır'da toplanacak 
</HEADLINE>
<TEXT>

     Arap Birliği ülkeleri dışişleri bakanları, Arap zirvesine hazırlanmak için Mısır'da biraraya gelecek. 
     Arap Birliği Genel Sekreteri Amr Musa, Bahreyn ziyareti sırasında yaptığı açıklamada, dışişleri bakanlarının Arap Birliği'nin merkezinin bulunduğu Mısır'ın başkenti Kahire'de biraraya geleceğini söyledi. 
     Dışişleri bakanlarının hangi tarihte toplanacağını belirtmeyen Musa, zirvenin tarihinin Bahreyn ve Tunus tarafından belirleneceğini ve en kısa zamanda açıklanacağını söyledi. 
     Musa, Arap zirvesiyle ilgili görüşmeler yapmak üzere başladığı bölge gezisi çerçevesinde Bahreyn'de bulunuyor. 
     Tunus'ta 29 Mart'ta başlaması planlanan Arap zirvesi, hazırlık amacıyla biraraya gelen dışişleri bakanları arasında bölgede yapılacak siyasi reformlar ve Ortadoğu barışı hakkında beliren görüş ayrılıkları nedeniyle belirsiz bir tarihe ertelenmişti. 
     
</TEXT>
</DOC>
