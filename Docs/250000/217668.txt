<DOC>
<DOCNO> 217668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun27.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Annan altılı konferans önerecek" 
</HEADLINE>
<TEXT>

     Kıbrıs müzakereleri çerçevesinde Türk tarafının dün akşam BM aracılığıyla sunduğu değişiklik önerilerini incelemek istediği gerekçesiyle bugünkü görüşmelerin yarına ertelenmesini talep Rum yönetimi, Türk tarafının önerisini inceliyor. 
     Rum radyosunun haberine göre, Rum yönetimi lideri Tasos Papadopulos, görüşmelerin yarına ertelenmesinin ardından, müzakere heyetindeki isimleri toplantıya çağırdı. 
     Rum başkanlık sarayındaki toplantıya, Yunanistan'ın Güney Kıbrıs Büyükelçisi Hristos Panagopulos da katıldı. 
     Rum tarafı, Türk tarafının önerilerinin Annan planı çerçevesinin dışında olduğunu iddia ediyor. 
     
     ALTILI KONFERANS 
     Öte yandan Rum Politis gazetesi, ''altılı konferansa doğru'' başlıklı haberinde, müzakereler prosedürünün ikinci aşamasında yer alacak ''genişletilmiş müzakerelerin'' altılı konferans şeklinde gelişeceğini yazdı. 
     BM Genel Sekreteri Kofi Annan'ın, dörtlü konferans yerine, ABD ve İngiltere'nin de katılımıyla altılı konferans çağrısı yapacağını belirten gazete, ''bu sürecin çok çetin ve bir al-ver pazarlığı olacağını'' kaydetti. 
     Gazete, KKTC Cumhurbaşkanı Rauf Denktaş'ın, ''Annan planıyla ilgili bütün kartlarını müzakereler sırasında açmak suretiyle, ilk önce ortaya konulan çerçevelerden çıkacak genişletilmiş bir görüşmenin ön şartlarını yarattığı'' görüşünü de savundu. 
     Gazete, başka bir haberinde de BM Genel Sekreteri'nin Kıbrıs Özel Temsilcisi Alvaro De Soto'nun, dün Denktaş ve Papadopulos'a, Annan planında yapılmasını istedikleri değişikliklere ilişkin iki tarafın sunduğu tezlerin kodlanmış belgesini verdiğini yazdı. 
     Gazeteye göre De Soto, tarafların karşılıklı olarak ortaya koydukları tezleri somut başlıklar altında gruplandırdı, ayrıca Denktaş ve Papadopulos'tan görüş istedi. 
     
</TEXT>
</DOC>
