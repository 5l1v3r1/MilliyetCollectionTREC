<DOC>
<DOCNO> 237027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas13.html </URL>
<DATE> 2004/05/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sevdiklerinize gül vermenin tam zamanı... 
</HEADLINE>
<TEXT>

     Adana'da gül fiyatı, 5 milyon liradan 250 bin liraya düştü. 
     Adana Çiçekçiler Odası Başkanı Süleyman Boğa, nisan ve mayıs aylarının güllerin en çok yetiştiği dönem olmasına karşın, bu dönemde yetişen güllerin kısa ömürlü ve sağlıksız olduğunu belirtti. 
     Güllerin çiçekçilerin dışında seyyar olarak da çok miktarda satılması nedeniyle son günlerde adeta ''gül furyası'' yaşandığını ifade eden Boğa, şunları söyledi 
     ''Birkaç ay öncesinde tanesi 5 milyon liraya satılan gülün fiyatı, 250 bin liraya kadar düştü. Yani, sevdiklerinizi en asil çiçek kabul edilen gülle sevindirmenin tam zamanı. Ancak, bu güllerin üçüncü ve dördüncü kalite olduğu unutulmamalı. Hem üretim bolluğu hem de kalitesi düşük olduğu için ucuza satılıyor. Ama yine de çiçekler arasında asaletini koruyor.'' Boğa, gül üreticilerinin erken hasat yerine budama suretiyle sonbahar aylarında daha güzel, canlı ve uzun ömürlü güller elde etmeleri gerektiğini, ancak, üreticilerin büyük kısmının bunu yapmadığını kaydetti. 
     
</TEXT>
</DOC>
