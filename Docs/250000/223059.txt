<DOC>
<DOCNO> 223059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun28.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'ya terör tehdidini dinci bir örgüt mü yaptı 
</HEADLINE>
<TEXT>

     Fransa İçişleri Bakanı Nicolas Sarkozy, hükümete yönelik tehdit mektubunun yazılış biçiminin, köktendinci bir örgüt izlenimini vermediğini söyledi. 
     RTL radyo kanalının sorularını yanıtlayan Sarkozy, Başbakan Jean-Pierre Raffarin muhatap alınarak kaleme alınan ve Fransız topraklarında ve Fransa'nın yurtdışındaki çıkarlarına yönelik saldırı tehdidinde bulunulan mektupla ilgili değerlendirmelerde bulundu. 
     ''Le Parisien gazetesi aracılığıyla kendilerine ulaştırılan mektubu terörle mücadele birimleri ve gizli servis uzmanlarının dikkatle incelediğini'' belirten Sarkozy, ''Uzmanların, mektubun yazılış biçiminin köktendinci bir örgütün tarzı olmadığı izleniminde olduğunu'' bildirdi. Sarkozy, bununla birlikte, tehdidi yapanların köktendinci örgüt olma ihtimalini dışlamadıklarını belirterek, ''Her tehdidi ve her olasılığı ciddi bir biçimde araştırıyoruz''dedi. 
     Kendisini ''Yüce Allah'ın Kulları'' ismiyle tanıtan örgüt, dini simge ve giysilerin devlet okullarında yasaklanmasını öngören yeni yasayı gerekçe göstererek, Fransa'ya yönelik saldırılarda bulunacağı tehdidinde bulunmuştu. 
     Adalet Bakanlığı, Paris Savcılığı'nın bu tehdit üzerine ön soruşturma başlattığını açıklamıştı. 
     Fransa'da devlet okullarında türban, kippa ve haç kolyelerin yasaklanması, ülke genelinde olduğu kadar yurtdışında yoğun tartışmalara neden olmuştu. 
     
</TEXT>
</DOC>
