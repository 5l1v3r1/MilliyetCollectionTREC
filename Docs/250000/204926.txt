<DOC>
<DOCNO> 204926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun22.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da kaçırılan yabancı turistler serbest bırakıldı 
</HEADLINE>
<TEXT>

     İran'da bu ay başında kaçırılan 3 yabancı turist serbest bırakıldı. 
     İRNA'nın haberine göre, Dışişleri Bakanı Kemal Harrazi, ilgili makamlar tarafından yapılan aralıksız çalışmalar ve takipler sonucu bugün 2 Alman ve 1 İrlandalı turistin serbest bırakıldığını söyledi. 
     Harrazi, İstihbarat Bakanlığı, İçişleri Bakanlığı, Dışişleri Bakanlığı'ndaki ilgili kurumların ve güvenlik güçlerinin girişimleriyle serbest bırakılan turistlerin sağlık durumunun iyi olduğunu belirtti. 
     Turistlerin serbest bırakılmasında fidye ödenip ödenmediğine ya da turistlerin nerede olduğuna ilişkin bilgi verilmedi. 
     İran hükümet kaynakları, 3 turistin güneydoğuda Pakistan ve Afganistan sınırındaki dağlık Sistan ve Belucistan eyaletinde 2 Aralık'ta uyuşturucu kaçakçıları ya da eşkıyalar tarafından kaçırıldığını ve serbest bırakılması için 5 milyon euro fidye istendiği açıklamıştı. İranlı yetkililer, bu fidyeyi ödemeyeceğini belirtmiş, Almanya ve İrlanda hükümetinden de aynı şekilde davranmasını istemişti. 
     
</TEXT>
</DOC>
