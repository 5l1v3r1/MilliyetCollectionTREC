<DOC>
<DOCNO> 222935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/dunya/dun04.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayret Iraklı halinden memnun 
</HEADLINE>
<TEXT>

   DIŞ HABERLER SERVİSİ 

   
   Irak'ta 10 - 28 Şubat tarihleri arasında yapılan kamuoyu araştırmasına göre, Iraklılar işgal öncesine göre daha mutlu. Oxford Research International tarafından ülke çapında 2 bin 500'den fazla kişi üzerinde yapılan araştırmanın sonucunda katılanların yüzde 70'i yaşamlarının iyi ya da oldukça iyi olduğunu söylerken, yüzde 29'u yaşamlarının kötü olduğunu belirtti. Katılanların yüzde 56'sı işgal öncesine göre her şeyin daha iyi olduğunu, yüzde 49'u da işgalin haklı olduğunu belirtti. Katılanların yüzde 41'i işgali "aşağılayıcı" buldu. 
   İngiliz BBC, Alman ARD, Japon NHK ve Amerikan ABC adına yapılan araştırmaya katılanların yüzde 79'u Irak'ın bölünmemesinden yana fikir beyan ederken, sadece yüzde 20'si İslami devletten yana olduğunu söyledi. Araştırmaya göre, Irak'taki öncelikli konular yüzde 85 ile güvenlik, yüzde 30 ile seçimlerin yapılması, yüzde 30 ile iyi bir yaşam sürülmesi ve yüzde 28 ile ekonominin canlandırılması. 
   
   
</TEXT>
</DOC>
