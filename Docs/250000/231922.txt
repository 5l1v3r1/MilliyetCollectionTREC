<DOC>
<DOCNO> 231922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/okur.html </URL>
<DATE> 2004/04/16/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
İşadamları, referandum öncesi "Ada"yı birleştirdi 
</HEADLINE>
<TEXT>

   
   Türk Sanayici ve İşadamları Derneği TÜSİAD , Başkan Ömer Sabancı ile birlikte pazar günü Kuzey Kıbrıs'a çıkarma yapıyor. Amaç, Kuzey Kıbrıs'ta yatırım olanaklarını tartışmak. 1 Mayıs ile birikte başlayacak AB sürecine Kuzey Kıbrıs'ın entegrasyonunun en kısa sürede nasıl olabileceği konusunda rehberlik etmek. 
   TÜSİAD Başkanı Sabancı'nın yanında TÜSİAD üyeleri Şadi Gücüm, Cem Duna, Oktay Varlıer, Ömer Aras da KKTC'ye gidiyor. Kuzey Kıbrıs Türk Cumhuriyeti'nin iki bakanı Turizm ve Ekonomi'den sorumlu Bakan Ayşe Dönmezer ile Tarım ve Ormancılık Bakanı Raşit Pertev de toplantıda yer alıyor. 
   
   Yunanistan katılmıyor 
   Kuzey Kıbrıs Ticaret Odası Başkanı Ali Eren ile birlikte Kuzey Kıbrıs İşadamları Derneği Başkanı Ünsal Özbilenler de ev sahibi konumunda. 
   Ve bu toplantının kritik yanı Güney Rum Kesimi'nden İşverenler ve Sanayiciler Federasyonu Başkanı ve 5 üyesi bu toplantıya katılacak. Ama Yunanistan katılmayacak. 
   Şimdi "Burada ne var ki" diyebilirsiniz 
   Bize göre önemli. Çünkü 
   Bu toplantıya hem Türkiye, hem Yunanistan, hem de Kıbrıs'ın güneyi ve kuzeyi birlikte katılacaktı. Ve birlikte ortak bir deklarasyon açıklanacaktı. Fakat, Güney Rum Kesimi'nin iktidar Partisi AKEL, referandumda "hayır" diyeceğim deyince işin şekli bir anda değişiverdi Yunanistan katılmayınca ortak deklarasyon da devreden çıktı. 
   Bu toplantı önemli. Niye mi 
   Biliyoruz ki Güney Rum Kesimi, 1 Mayıs'ta AB üyesi. Türkiye, AB ile Gümrük Birliği anlaşmasını 1995'te imzaladı. Bu durumda Türkiye ve Güney Rum Kesimi 1 Mayıs'tan sonra birbiriyle gümrük birliği anlaşması çerçevesinde ticaret yapacak. 
   Peki ya Türk Kesimi 
   Onların işi zor. Onlar, Türkiyeli Türkleri Rumlara kaptırmaktan korkuyor. O yüzden diyorlar ki "Bizi atlamayın. Birlikte iş yapalım. Gerekirse Güney Rum Kesimi'nde birlikte şirket kuralım." 
   Kolay mı AB, Kuzey'e sadece iki ürün narenciye ve keçiboynuzu çekirdeği için serbest dolaşım hakkı vermiş. 
   
   Vakit kaybı olmasın 
   O yüzden Kuzey Kıbrıslı işadamları çalışıyor. Vakit kaybetmek istemiyorlar. Çoğu Güney Rum Kesimi'nde şirketlerini kurmuşlar. Kuzey Kıbrıs İşadamları Derneği Başkanı Ünsal Özbilenler, Rum Kesim'nde ÖZ ÖZ İnvest isimli yatırım şirketini kurmuş bile. Çünkü, her iki taraftan "evet" çıkması durumunda bile Kuzey Kıbrıs Türk Cumhuriyeti, AB'ye geçiş sürecinde en az 2 yıl ciddi bir geçiş dönemi sıkıntısı yaşayacak. İki ürüne sağlanan serbest dolaşımın dışında diğer ürünlerin AB sağlık standartlarına uygunluğu ile ilgili belge istenecek. İşadamları da bu sorunun çok iyi farkında. O yüzden mesaj açık "Bizi unutmayın, bizi atlamayın." 
   
      
   
</TEXT>
</DOC>
