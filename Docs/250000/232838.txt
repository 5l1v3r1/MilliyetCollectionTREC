<DOC>
<DOCNO> 232838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy08.html </URL>
<DATE> 2004/04/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AKP il binasında oturma eylemi... 
</HEADLINE>
<TEXT>

     Sümer Holding A.Ş'ye ait Van Deri ve Kundura Sanayi İşletmesi'nin özelleştirilmesi nedeniyle, işten çıkarılan fabrika çalışanları Ak Parti il binasında oturma eylemi başlattı. 
     Başbakanlık Özelleştirme İdaresi tarafından, Sümer Holding A.Ş'ye ait Van Deri ve Kundura Sanayi İşletmesi'nin ''Satış yöntemi'' ve ''Belirli istekliler arasında kapalı teklif usulü'' ile satışa sunularak özelleştirileceğinin bildirilmesi üzerine, işten çıkarılan fabrika çalışanları, Sevdinoğulları iş merkezinde bulunan Ak Parti il binasında oturma eylemi başlattı. 
     Ak Parti İl Başkanı Ebubekir Gülaçar ile görüşen Deri İş Van Şube sekreteri Hasan Adıyaman, seçim öncesi fabrikanın özelleştirilmesinin söz konusu dahi olmadığının milletvekilleri tarafından kendilerine söylendiğini belirtti. 
     Adıyaman, ''Milli Eğitim Bakanı Hüseyin Çelik ile Van milletvekilleri ile temasa geçilerek fabrikanın Van'daki sivil toplum örgütlerinin oluşturacağı girişimci gruplara verilmesini istiyoruz'' dedi. 
     Bakan ve milletvekillerinin yoğun çalışma programı içerisinde olduklarını vurgulayan Ak Parti İl Başkanı Ebubekir Gülacar ise, size verdiğimiz desteği sürdüreceğiz. Bakan ve milletvekillerimize ulaşmaya çalışıyoruz. Bu isteğinizi onlara en kısa zamanda aktaracağız'' şeklinde yanıtladı. 
     Ak Parti İl binasında oturma eylemini gerçekleştiren 120 kişilik fabrika çalışanları akşam saatlerine kadar eylemlerini sürdüreceklerini söylediler. 
     
</TEXT>
</DOC>
