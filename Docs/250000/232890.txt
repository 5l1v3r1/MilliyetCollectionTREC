<DOC>
<DOCNO> 232890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo31.html </URL>
<DATE> 2004/04/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Ülkerspor Şimdiki hedefimiz lig şampiyonluğunu kazanmak... 
</HEADLINE>
<TEXT>

     Basketbolda, finalde Efes Pilsen'i yenerek 19. Erkekler Türkiye Kupası'nı müzesine götüren Ülkerspor'da kupa sevinci yaşanıyor. 
     Ülkerspor Kulübü Genel Müdürü Lütfi Arıboğan, AA muhabirine yaptığı açıklamada, iyi bir takım olduklarını belirterek, ''Tam takım olduğumuz zaman dünkü maçtaki gibi gerçek kapasitemizi sahaya yansıtıyoruz. Final maçları psikolojik bir savaştır. Sahada her şeyi yaparak, bu savaştan galip geldik'' diye konuştu. 
     Türkiye Kupası'nı kazandıkları için çok mutlu olduklarını kaydeden Arıboğan, ''Basketboldaki 3 kupadan 2'si olan Cumhurbaşkanlığı ve Türkiye kupalarını aldık. Şimdi 3. kupa olan lig şampiyonluğunu da kazanmayı hedefliyoruz'' dedi. 
     Arıboğan, kamuoyundaki, ''play off finalinin de Efes Pilsen ile Ülkerspor arasında oynanacağı'' görüşüne katıldığını belirterek, şunları söyledi 
     ''Benim de beklentim bu yönde. Kadrolar önemli ama sahada mücadele etmek daha önemli. Mücadele etmeden turu geçemezsin. Türk Telekomspor-Fenerbahçe maçının galibiyle 2. turda karşılaşacağız. Rakiplerimizi geçip, finale çıkmak ve lig kupasını da kaldırmak istiyoruz.'' 
     
</TEXT>
</DOC>
