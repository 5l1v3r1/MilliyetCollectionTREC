<DOC>
<DOCNO> 201617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko33.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Daha dokunulmaz olan bürokratlar var 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin ekonomik darboğazları aştığını ve krizlerin artık çok geride kaldığını belirterek, ''Türkiye ekonomisi, faiz, döviz ve borsa çırpınmasından üretim, yatırım ve ihracat seferberliğine dönüştü'' dedi. 
     Bakan Coşkun, Adana Valisi Kemal Önal'ı makamında ziyaret ederek brifing aldı. Coşkun, brifingin ardından yaptığı açıklamada, Adana'nın tarım ve sanayi yapısıyla Akdeniz'in cazibe merkezi olduğunu söyledi. 
     Türkiye'nin ekonomik darboğazları aştığı için krizlerin çok gerilerde kaldığını belirten Coşkun, ''Sıkıntılı günlerden ders alıp ileriye hazırlık yapıyoruz. Sağlanan siyasi istikrar ile sosyal barış ortamında sürdürülebilir bir kalkınma için ekonominin daha güçlü olma dönemi başlıyor'' diye konuştu. 
     Coşkun, enflasyonun kontrol altına alındığını, faizlerin aşağıya indiğini ifade ederek, şunları söyledi 
     ''En önemlisi Türkiye ekonomisi, faiz, döviz ve borsa çırpınmasından, üretim, yatırım ve ihracat seferberliğine dönüştü. Üretimde kapasite kullanım oranı son yıllarda ilk defa yüzde 80'lerin üzerine çıktı. Bundan sonra yatırıma daha fazla dönüş olacak ve yatırımlar artacak. Organize Sanayi Bölgeleri adeta terk edilmiş, ölü şehirlerdi, şimdi buralardan makine sesleri geliyor. Bunlar bize moral veriyor. 
     Türkiye 2004 yılında daha da büyük bir şantiye alanına dönüşecek. Dünyadaki rekabet gücünü artıran ülkeler arasında yerini alacak. Türkiye istikrar içinde büyümeye devam eden ülkeler arasında, dünyada 2. sıraya çıkarken, OECD ülkeleri arasında da birinci sırada.'' 
     
     IRAK'IN YENİDEN YAPILANDIRILMASI 
     Bakan Coşkun bir gazetecinin, Irak'ın yeniden yapılandırılmasına katkıda bulunacak ülkeler arasına Türkiye'nin de alınmasıyla ilgili sorusuna, ''Nasıl seçimlerde millete dayandıysak bütçe konusunda, ekonomik tedbirleri alırken de kendi öz kaynaklarımıza dayanarak program yapıyoruz'' yanıtını verdi. Coşkun, şöyle devam etti 
     ''Aleyhteki iddialara rağmen yaptığımız şahsiyetli politikalar sonucunda Türkiye, Irak'ta artık her konuda söz sahibi olma durumuna giriyor. Eğer olumlu ihaleler alabilirsek bu Türkiye için ekstra şans olacak. Olmazsa da Türkiye'nin şu an ne krediye ne de acil bir yardıma ihtiyacı var. Kendi yağımızla kavruluyoruz ve makro ekonomik dengeleri de tutturuyoruz. Bunlar yeterli değil. Daha büyük atılımlar için bu fırsatları da değerlendiririz.'' 
     
     AK PARTİ TEŞKİLATINI ZİYARET 
     Bakan Coşkun, AK Parti Adana İl Teşkilatını ziyaretinde de hükümetin elde ettiği başarılarda milletin verdiği desteğin bulunduğunu belirterek, ''Vaatlerimizi halka verdiğimiz sözler çerçevesinde yerine getiriyoruz. Çalışmalarımızda sizlerin yüzünüzü kara çıkartmayacağız. Türkiye'nin önü aydınlıktır'' dedi. 
     Coşkun, bir gazetecinin milletvekilleri dokunulmazlıklarıyla ilgili sorusu üzerine, ''Her şeyin bir zamanı var. Hepsi olacak. Bizim parti programımızdaki dokunulmazlığın gözden geçirilmesi çok geniş kapsamlı. Sadece milletvekilleri değil milletvekillerinden daha dokunulmaz olan bürokratlar var. Hepsini kaldıracağız. Rahatsızlık ordan geliyor, merak etmeyin'' şeklinde konuştu. 
     
     GENEL BAŞKAN YARDIMCISI ÇETİNKAYA 
     AK Parti Genel Başkan Yardımcısı Necati Çetinkaya da kamuoyu araştırmalarında oylarının 3 Kasım seçimlerinden bu yana yüzde 14.1 oranında artarak yüzde 48.3'e yükseldiğini söyledi. 
     Çetinkaya, parti olarak henüz hiçbir yerde aday belirlemediklerini ve adayların merkez tarafından tespit edileceğini ifade ederek, ''Partimizden aday olacaklar öncelikle ahlaklı, çalışkan, erdemli olacak. Halkla iyi bütünleşecek ve karizması olacak. Ayrıca, geçmişinde herhangi bir suiistimal bulunmayacak. Bu vasıfları taşıyacak olan adaylar arasında en iyisini belirleyeceğiz'' diye konuştu. 
     
</TEXT>
</DOC>
