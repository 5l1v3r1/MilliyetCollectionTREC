<DOC>
<DOCNO> 248900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/spor/spo02.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serkan direkten döndü 
</HEADLINE>
<TEXT>


Fenerbahçe'nin anlaştığı yıldız futbolcu için Beşiktaş'ın da devreye girdiği öğrenildi. Başkan İlhan Cavcav, Siyah-Beyazlılar'ın 500 bin dolar fazla verme teklifini geri çevirdi 


Atalay görüştü 
FENERBAHÇE ile Beşiktaş arasındaki transfer rekabetinin İbrahim Toraman'ın yanı sıra Serkan Balcı'da da yaşandığı ortaya çıktı. Sarı - Lacivertliler'in yıldız futbolcu ile anlaşmasının ardından Beşiktaş'ın da devreye girdiği öğrenildi. Yönetici Deniz Atalay'ın, Gençlerbirliği Başkanı İlhan Cavcav'a, Fenerbahçe'nin ödediği paranın 500 bin dolar fazlasını önerdiği bildirildi. 

Gelişmeyi doğruladı 
BAŞKAN Cavcav gelişmeyi doğrularken, "Bizi Fenerbahçe ile anlaştıktan sonra aradılar. Fenerbahçe ne veriyorsa 500 bin dolar fazlasını veririz dediler. Beşiktaş adına beni arayan Deniz Atalay'a söz verdiğimi ve vazgeçmeyeceğimi söyledim. Zaten bunu kabul etmek etik değildi" dedi. Bu arada Cavcav, Serkan'ın transferi için gereken tüm evrakları Fenerbahçe'ye gönderdiğini açıkladı. 

İmza günü 
FENERBAHÇE'DE imza şov bugün başlayacak. Sarı - Lacivertliler, Gençlerbirliği'den transfer ettiği Serkan Balcı ve Diyarbakırspor'dan aldığı Murat Hacıoğlu ile bugün medya önünde imza atacak. Tören saat 11.30'da kulüp binasında gerçekleştirilecek. 




</TEXT>
</DOC>
