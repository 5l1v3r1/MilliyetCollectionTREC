<DOC>
<DOCNO> 231503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/guncel/gun03.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Masadan çöpçülüğe 
</HEADLINE>
<TEXT>

   Kuşadası Belediyesi'nde masa başında görevli 80 işçi, ihtiyaç fazlası kadroda oldukları için yeni kurulan 'Şok Temizlik Ekibi'nde çöp toplama görevine atandı 
      Aydın DHA 
   
   Kuşadası Belediyesi'nde çeşitli birimlerde masa başında çalışan 80 işçi, çöp toplama işiyle görevlendirildi. 
   Belediye bünyesinde kurulan "Şok Temizlik Ekibi"ne belediyede ihtiyaç fazlası durumda olan işçi kadrosundaki elemanlar alındı. Kendilerini çöp toplama kadrosunda bulan işçiler şoke oldu. "Şok Temizlik Ekibi" elemanlarının erkekleri kent içindeki cadde ve sokaklarla plajları temizlerken, kadın elemanlar mezbaha, köpekevi gibi belediyeye ait binaların temizliğinde görevlendirildi. 
   Temizlik işine verilen işçiler, yeni belediye başkanı AKP'li Fuat Akdoğan'ın kendilerini seçimden önce Belediye Başkanı DYP'li Engin Berberoğlu'nu destekledikleri gerekçesiyle "Göreve geldiğimizde hepinizi cezalandıracağız" diye tehdit ettiğini öne sürdü. 
   
   'Amaç temiz çevre' 
   İşçilerin Berberoğlu'nu destekledikleri için cezalandırıldığı iddialarını kabul etmeyen Belediye Başkanı Akdoğan, "Turizm sezonuna giriyoruz. Seçim karmaşası içinde sezon için yapmamız gereken hazırlıkların bazılarını gerçekleştiremedik. Limana gemiler geliyor. Kenti turizme hazırlamak, temizlemek için çeşitli birimlerde çalışan işçilerin tamamını oluşturduğumuz 'Şok Temizlik Ekibi'nde görevlendirdik. Amacımız pırıl pırıl bir Kuşadası yaratmak" dedi. 
   
   
   
</TEXT>
</DOC>
