<DOC>
<DOCNO> 204263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/dunya/dun01.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de erken seçim sesleri 
</HEADLINE>
<TEXT>

   Talat ve Eroğlu arasındaki ikinci görüşmeden de hükümet umudu çıkmayınca, iki lider de "Erken seçime hazırız" dedi 
      SEFA KARAHASAN Lefkoşa 

   
   KKTC'de, 14 Aralık seçiminin ardından başlayan hükümet kurma temaslarında dün gündeme erken seçim seçeneği oturdu. Seçimden birinci parti olarak çıkan Cumhuriyetçi Türk Partisi'nin CTP lideri Mehmet Ali Talat ile ikinci sırayı alan Ulusal Birlik Partisi'nin UBP lideri ve Başbakan Derviş Eroğlu, dün yaptıkları görüşmenin ardından, hükümet kurma konusunda anlaşamadıklarını açıkladılar ve "erken seçime hazır oldukları" mesajını verdiler. 
   Seçimin ardından Talat'la ikinci kez görüşen Derviş Eroğlu, görüşmeden sonra yaptığı açıklamada, CTP'nin, UBP - CTP hükümetine olumlu bakmadığı izlenimini edindiğini söyledi, hükümet kurulamazsa erken seçimin kaçınılmaz olduğunu ve UBP olarak, bu duruma hazır olduklarını belirtti. 
   
   Olacaksa ocakta olsun 
   CTP Genel Başkanı Mehmet Ali Talat ise, "Hükümet kurma çabaları sonuç vermezse, zaman kaybetmemek için erken seçime varız. Seçim olacaksa ocakta yapalım, kimse 1 Mayıs 2004'e kadar oyalama taktiği uygulamasın" dedi. "Mayıs 2004'e kadar Kıbrıs Türk halkının zamanını tüketenler, gerek Denktaş, gerek başkaları insan içine çıkamayacaklar" diye konuşan Talat, gelecek günlerde Demokrat Parti'nin DP UBP'ye katılabileceğini, bunun "Cumhurbaşkanı'nın oyunu" olduğunu savundu. Seçimin tekrarlanması durumunda sandıktan daha da güçlü çıkacaklarını söyleyen Talat, Ankara'da hazırlanan çözüm planın da Kıbrıs Türkü'nün bulunması gerektiğini belirtti, "Ankara'dan davet bekliyorum" dedi. 
   KKTC Cumhurbaşkanı Rauf Denktaş ise, dün yaptığı yazılı açıklamada, partilerin bir an önce seçim atmosferinden çıkmalarını, liderlerin uzlaşarak ülkeyi hükümetsiz bırakmamalarını istedi. 
   
   Abdullah Gül Erken seçim istemiyoruz    ANKARA Milliyet 

   KKTC'de hükümet kurma çalışmalarının tıkanması üzerine Dışişleri Bakanı Abdullah Gül, Kıbrıslı parti liderlerine "mümkün olan en geniş tabanlı hükümeti" kurmaları çağrısında bulundu. "Kıbrıs'ta şu anda erken seçimin düşünülmemesi gerekir" diyen Gül, Ankara'nın erken seçim istemediğini vurguladı. Gül, KKTC'deki parti liderlerinin gelecek hafta Ankara'ya çağrılabileceğini de açıkladı. 
   
</TEXT>
</DOC>
