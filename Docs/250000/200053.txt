<DOC>
<DOCNO> 200053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo39.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçtan notlar... Kavgacılar kadro dışı, Ronaldo rekoru erteledi 
</HEADLINE>
<TEXT>

     Beşiktaş, tam 31 gün sonra BJK İnönü Stadı'nda taraftarlarıyla buluştu. 
     Dolmabahçe'de en son 4 Kasım Salı günü Avrupa Şampiyonlar Ligi'nde Çek Cumhuriyeti'nin Sparta Prag takımıyla karşılaşan siyah-beyazlılar, daha sonra 3 lig, 1 de Avrupa Şampiyonlar Ligi maçını dış sahalarda yaptı. Gençlerbirliği ve Fenerbahçe ile deplasmanda karşılaşan Beşiktaş, cezası nedeniyle Konyaspor maçını ise İzmir'de oynadı. Siyah-beyazlılar, bu süre içinde Roma'da Lazio ile de karşı karşıya geldi. Adanaspor maçıyla birlikte Beşiktaş, tam 31 gün sonra taraftarının karşısına çıkmış oldu. 
     
     RONALDO REKORU ERTELEDİ 
     Beşiktaş Teknik Direktörü Mircea Lucescu, Chelsea ile yapacakları Avrupa Şampiyonlar Ligi maçını düşünerek, Ronaldo'yu Adanaspor maçı kadrosuna almadı. 
     Ronaldo, bu sezon ilk kez kadroya girmezken, savunmada Emre, cezası biten Zago ve Ahmet Yıldırım görev aldı. 
     Brezilyalı futbolcu böylece Beşiktaş formasıyla 78. kez lig maçında forma giyip, Amokachi ile ortak olduğu lig maçlarında en çok forma giyen yabancı futbolcu olma rekorunu ertelemiş oldu. 
     
     FORVETTE SİNAN OYNADI 
     Siyah-beyazlılarda İlhan Mansız, Adanaspor karşısında yedek soyunurken, yerine Sinan Kaloğlu, bu sezon ikinci kez ilk 11'de sahaya çıktı. 
     Bu karşılaşmada Sergen'i de yedek soyunduran Rumen teknik adam, bu oyuncunun yerine Ahmed Hassan'a ilk 11'de şans tanıdı. 
     Kaleci Cordoba da yedek kulübesinde otururken, yerine kaleyi Ramazan korudu. 
     
     KAVGACILAR KADRO DIŞI 
     Beşiktaş'ta hafta içinde tesislerde birbirleriyle kavga eden Ahmet Dursun ve Federico Giunti, Lucescu tarafından 18 kişilik maç kadrosuna alınmadı. 
     Bu arada sakatlığı süren Kaan Dobra da kadroda yer bulamadı. 
     
     MURAT ŞAHİN 2 MAÇ SONRA KALEDE 
     Adanaspor'da sakatlığı geçen kaleci Murat Şahin 2 maç sonra kaleyi Atilla'dan devraldı. 
     Kırmızı kart cezalısı Volkan Bekiroğlu'ndan yoksun turuncu-beyazlılarda, golcü futbolcular Necati ve Ali Asım ilk 11'de sahaya çıktı. 
     
     TRİBÜNLER DOLMADI 
     Lig lideri ile lig sonuncusu arasındaki maça taraftarlar fazla ilgi göstermedi. 
     Beşiktaş, uzun bir aradan sonra sahasında oynamasına rağmen, siyah-beyazlı taraftarlar maça ilgi göstermezken, karşılaşmayı 10 bine yakın sporsever izledi. 
     
     PAF LİGİ'NDE BEŞİKTAŞ GALİP 
     PAF Ligi'nde Beşiktaş, Adanaspor'u 3-2 yendi. 
     Yenibosna Bahçelievler Stadı'nda yapılan karşılaşmada siyah-beyazlılar zorlanmalarına rağmen, sahadan galibiyetle ayrıldı. 
     
     LUCESCU ''CHELSEA'Yİ YENECEĞİZ'' 
     Beşiktaş Teknik Direktörü Mircea Lucescu, siyah-beyazlıların dergisine yaptığı açıklamada, Avrupa Şampiyonlar Ligi'nde 9 Aralık Salı günü Chelsea ile yapacakları grubun son maçını kazanarak, diğer maçın skorunu beklemeden bir üst tura çıkmak istediklerini kaydetti. 
     Rumen teknik adam, ''Chelsea'yi ilk maçta yendik. İngiliz rakibimizi yine yenecek güce ve inanca sahibiz, yeter ki şansımız da yanımızda olsun. Fenerbahçe maçında olduğu gibi hakem hataları yaşamayalım'' dedi. 
     
</TEXT>
</DOC>
