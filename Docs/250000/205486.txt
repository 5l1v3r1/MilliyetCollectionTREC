<DOC>
<DOCNO> 205486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur48.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Müzakereler başladığında Türk tarafının pozisyonu ortaya çıkar" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Başbakan Recep Tayyip Erdoğan'ı Kıbrıs'a ilişkin gelişmeler hakkında bilgilendirdiklerini belirterek, ''Neticelenmiş bir durum yok şu anda. Süreç devam edecek'' dedi. 
     Dışişleri Bakanı Gül, Dışişleri Bakanlığı bürokratlarıyla birlikte Başbakan Erdoğan'a verdikleri Kıbrıs brifinginin ardından Başbakanlık resmi konutunda bir açıklama yaptı. 
     Başbakan Erdoğan'a diğer dış politika konularının yanı sıra Kıbrıs'taki gelişmelerle ilgili geniş bilgi aktardıklarını söyleyen Gül, Dışişleri Bakanlığı'nın Genelkurmay Başkanlığı ile istişare içinde hazırladığı Kıbrıs'a ilişkin bir çalışma bulunduğunu hatırlattı. 
     Gül, sözlerini şöyle sürdürdü 
     ''Neticelenmiş bir durum yok şu anda. Bu süren bir çalışmadır. Pazartesi günü yapılanlarla ilgili Bakanlar Kurulu'na bilgi verilecek. Ve sonunda da Sayın Cumhurbaşkanı'na bilgi verilecek. Bu şekilde süreç devam edecek.'' Gül, bu bilgilendirmelerin ardından KKTC Cumhurbaşkanı Rauf Denktaş ve KKTC'deki siyasi partilerle görüşüleceğini söyleyerek, ''Müzakerelerin başlamasını doğru buluyoruz. Hükümetimizin bu konuda bir iradesi vardır. Müzakereler başladığında Türk tarafının pozisyonunun iyice belli olması için bu çalışmalar devam edecektir'' diye konuştu. 
     Annan planına ilişkin soru üzerine Gül, önemli olanın bu planın kabul edilebilir hale gelmesi olduğunu belirterek, bu yöndeki çalışmaların geniş istişare çerçevesinde sürdüğünü kaydetti. Gül, ''Ümit ederim müzakereler başladığında Türk tarafının pozisyonu net şekilde ortaya çıkar'' dedi. 
     KKTC Cumhurbaşkanı Denktaş'ın ''dışlanacağına yönelik'' haberlerin hatırlatılması üzerine Dışişleri Bakanı Gül, şunları söyledi 
     ''Bu konuda kulaktan dolma yanlış bilgilerle kimse yazı yazmasın. Bu milli bir mesele, hepimizin meselesi. Dolayısıyla doğru olan şeyleri biz sizlere söylüyoruz. Dışarıdan duyulan yönlendirme haberleri doğrulatmadan bir şey yazmayın.'' Gül, meydana gelen deprem nedeniyle yarın İran'a gidip gitmeyeceğinin sorulması üzerine de, ''Gideceğiz'' yanıtını verdi. 
     
</TEXT>
</DOC>
