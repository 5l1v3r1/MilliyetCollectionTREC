<DOC>
<DOCNO> 225906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo40.html </URL>
<DATE> 2004/03/26/ </DATE>
<TIME> 21.57 </TIME>
<AUTHOR>  </AUTHOR>
<HEADLINE>
Samsunspor 1 - Galatasdaray 0 
</HEADLINE>
<TEXT>

     Birinci Süper Futbol Ligi'nde Samsunspor, Galatasaray'ı 1-0 yendi. 
     
     İlk Yarı 

     Birinci Süper Futbol Ligi'nde Samsunspor-Galatasaray karşılaşmasının ilk yarısı 0-0 tamamlandı. 
     İki takımın da kontrollü başladığı karşılaşmanın ilk bölümlerinde takımlar, rakip kale önünde pozisyon bulmakta güçlük çekti. 
     19. dakikada, ceza alanı içinde topla buluşan Sabri'nin vuruşunda defansa çarpan top, kornere çıktı. 
     27. dakikada, sağ taraftan ceza alanına giren Müslim'in çaprazdan vuruşunda kaleci Mondragon, meşin yuvarlağı ön direkte yatarak kontrol etmeyi başardı. 
     29. dakikada, ceza alanı içinde Serkan Aykut'un göğsüyle indirdiği topla buluşan Caner kötü vurunca, meşin yuvarlak direğin üstünden auta gitti. 
     30. dakikada, Mehmet Nas'ın ceza alanı dışından vuruşunda top, direğin yanından dışarı çıktı. 
     37. dakikada, ani gelişen Samsunspor atağında kale sahasının sol köşesinde topla buluşan Serkan Aykut, kaleciyle karşı karşıya kaldığı pozisyonda vurdu, top kaleci Mondragon'da kaldı. 
     Karşılaşmanın geri kalan dakikalarında gol olmayınca ilk yarı 0-0 tamamlandı. 
     
     İkinci Yarı 

     49. dakikada, ceza alanı içinde topla buluşan Berkant, kale sahasının sol köşesinden sert vurdu ve top kalecide kaldı. 
     50. dakikada, Celil'in sol taraftan kale sahasına gönderdiği top, önce direğe çarptı, ardından da Mondragon'a çarparak kornere çıktı. 
     58. dakikada, Berkant'ın ceza alanı dışından vuruşunda meşin yuvarlak, direğin yanından dışarı çıktı. 
     65. dakikada, ev sahibi ekip 1-0 öne geçti. Mehmet Nas'ın sağ taraftan ceza alanına gönderdiği top, Serkan Aykut'u geçtikten sonra Evren'in önüne düştü. Bu futbolcunun kale sahasının sol çaprazından gelişine vuruşunda meşin yuvarlak ağlara gidince, Samsunspor 1-0 öne geçti. 
     72. dakikada, Müslim'in sağ taraftan ceza alanına gönderdiği topa Serkan Aykut gelişine sert vurdu, meşin yuvarlak direğin üstünden auta çıktı. 
     75. dakikada, konuk ekip gole çok yaklaştı. Bu dakikada Sabri'nin ceza alanı dışından sert vuruşunda kaleci Göksel'i geçen top, direkten döndü. 
     85. dakikada, ani gelişen Galatasaray atağında Hakan Şükür, Şenol'la girdiği pozisyonda yere düştü. Hakem Bülent Uzun, pozisyona ''devam'' dedi. 
     86. dakikada, hakem Bülent Uzun'un kararına itiraz eden Hakan Şükür, sarı kart gördü. Şükür, itirazlarını sürdürmesi üzerine ikinci sarı kartı görerek oyun dışı kaldı. 
     Maçın kalan dakikalarında başka gol olmayınca, Samsunspor-Galatasaray karşılaşması, 1-0 Samsunspor'un üstünlüğü ile sona erdi. 
     
</TEXT>
</DOC>
