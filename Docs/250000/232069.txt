<DOC>
<DOCNO> 232069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo15.html </URL>
<DATE> 2004/04/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Urkal Dünya Şampiyonluğu unvanıyla tarihe geçerim 
</HEADLINE>
<TEXT>

     Yarı ağır sıklette Avrupa Profesyonel Boks Şampiyonu olan Türk asıllı Oktay Urkal, yarın gece Almanya'nın başkenti Berlin'de ABD'li Dünya Şampiyonu Vivian Harris'e karşı yapacağı unvan maçı öncesinde, Dünya Şampiyonluğu unvanını kazandığı takdirde tarihe geçeceğini söyledi. 
     Oktay Urkal, Bild Gazetesi'ne yaptığı açıklamada, maçı kazandığı takdirde Türkiye'de ulusal kahraman ilan edileceğini belirterek, ''Bugüne kadar hiçbir Türk boksta Dünya Şampiyonu olmadı. Dünya Şampiyonluğu unvanıyla tarihe geçerim'' dedi. 
     Herşeyden önce kendisi ve ailesi için mücadele ettiğini kaydeden Urkal, ''Boksu para için yapıyorum. Kendimi ve ailemi maddi açıdan güvence altına almak istiyorum. Nereden geldiğimi unutmadım, bir marangozcu ailesinden. 5 kardeşimin eşyalarını giyerek büyüdüm'' diye konuştu. 
     Urkal, çocuklarının boks yapmasını istemediğini ifade ederek, oğlu Enis'e vurulacak her bir darbeyi kendisine vurulmuş gibi hissedeceğini söyledi. 
     Yeni doğan kızı Aylina'nın ilerde boks yapmasına izin verip vermeyeceği biçimindeki bir soruya da Urkal, ''Boks, bayanlara uygun bir spor değil. Tenis, bale ya da masa tenisi gibi şeylerle uğraşmasını isterim. Mor bir göz ve kırık bir burunla ortalıkta dolaşırsa, herkes ailesinden dayak yediğini düşünebilir'' diye karşılık verdi. 
     
</TEXT>
</DOC>
