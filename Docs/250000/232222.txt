<DOC>
<DOCNO> 232222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/pulur.html </URL>
<DATE> 2004/04/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kemal Derviş bir bilet alsa 
</HEADLINE>
<TEXT>

   
   ADAMIN biri, kırk yıl, hep aynı duayı etmiş 
   "Allahım, bana piyangodan büyük ikramiye kazandır " 
   Cebrail dayanamamış 
   "Yüce Allahım şu adamın duasını kabul et, kırk yıldır bunu istiyor " 
   Sümme haşa, Allah kızmış 
   "Çıkarmasına çıkartacağım da, bilet almıyor ki kerata " 
   
   KEMAL Derviş'in siyasi hayatını biz bu fıkraya benzetiyoruz. 
   Adamın siyasete merakı var, ilgisi var, ama şöyle ortaya çıkıp "Ben de varım " diyemiyor. 
   Kamuoyu, Kemal Derviş'i ekonomiyi kurtarmak için Amerika'dan gelişiyle Ecevit'in bakanı oluşuyla, sonra hem Ecevit'e, hem de İsmail Cem - Hüsamettin Özkan ikilisine attığı "muhteşem kazık"la CHP'den milletvekili seçilişiyle, şimdi de parti grevinden ayrılışıyla tanır. 
   
   KEMAL Derviş'in siyasi merakı ve yakınlığı 1970'li yıllara dayanır, Kemal Derviş 1973 - 76 yılları arasında Ecevit'in en güvendiği isimlerden biriydi, Ecevit, Alman sosyal demokrat liderlerle yapacağı görüşmelerde onu yanında bulundurmuştur. 
   Fakat, Ecevit'in çevresindekilerle yıldızı barışmamış, onlar "devletçi" iken, o sosyal ağırlıklı liberalizmden yana olduğunu belli etmiştir. 
   
   CHP'den ve Türkiye'den ayrılıp, Amerika'ya Dünya Bankası'na giden Kemal Derviş burada da, Turgut Özal'dan "siyaset" teklifi almıştır. 
   1988 yılında Dünya Bankası yetkilileriyle Amerika'ya giden Özal, Kemal Derviş'le karşılaşmış, o'nun eleştirilerini anlayışla dinlemiş, Sefa Kaplan'ın "Bir Kurtarıcı Öyküsü" adlı kitabında belirttiğine göre ANAP'a davet etmiştir, hatta bunu senli - benli bir üslupla yapmıştır 
   "Türkiye'ye gel, solun başına geçersin. Senin karşında seçim kaybetmeye bile razıyım." x 
   
   LAKİN, Sefa Kaplan'a göre, Kemal Derviş, ne Özal'ın yanında, ne de karşısında siyasete girmek istemiyordu. 
   Neden 
   Sefa Kaplan'a göre şundan 
   "Biri İstanbul çocuğuydu, Büyükada'da hayli elit bir çevrede dünyaya gözlerini açmıştı. Diğeri ise Malatya'da, elit kelimesinin sözlüklerde bile yer almadığı bir başka dünyada..." 
   Özal, Kemal Derviş'i Amerika'dan da çağırdı, ama o "Özal'ın prenslerinden biri" olmayı kabul etmedi. 
   Neden 
   "Derviş, Başbakanlık konutuna gitti, kapının önü, ayakkabılar, botlar ve postallarla doluydu. Yerde bir sedirin üzerinde bağdaş kurup oturan insanlar Özal'ı dinliyorlardı." a.g.e. 
   Derviş, Büyükada'ya döndüğünde "Hayır, böyle bir siyasi düşünceyle ortak çalışmam mümkün değil" diyordu. 
   Kemal Derviş'in, Cem Boyner'le birlikte, bir de Yeni Demokrasi Hareketi tecrübesi vardır, başarısızlıkla sonuçlanan... 
   
   MİLLİ Piyango'nun güzel bir sloganı vardır 
   "Size de çıkabilir " 
   Kemal Derviş de, "siyaset tepesi" için bir bilet alabilse, bakalım çıkacak mı, çıkmayacak mı, görülse 
   
   x Metis Yayınları 
   
      
   
</TEXT>
</DOC>
