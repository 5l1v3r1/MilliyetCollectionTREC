<DOC>
<DOCNO> 229445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/dunya/dun01.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basınının iddiası 
</HEADLINE>
<TEXT>
   ABD, Saddam'ı Katar'a kaçırdı 
   Saddam'ın kaçırılmasından korkan ABD'nin, devrik lideri Irak'tan, gizlice Katar'da çok sıkı korunan bir üsse götürdüğü ileri sürüldü 
      DIŞ HABERLER SERVİSİ 

   
   İngiltere'de yayımlanan The Independent gazetesi, Irak'ın devrik lideri Saddam Hüseyin'in, ülkede gerginliğin artması üzerine Katar'daki yüksek güvenlikli bir Amerikan üssüne götürüldüğünü yazdı. 
   Independent'ın Ortadoğu yazarı Robert Fisk, gazetenin dünkü sayısında yer alan haberinde Amerikalıların Saddam'ın Irak'ta tutulması halinde gittikçe daha sofistike saldırılar düzenleyen isyancılar tarafından kaçırılabileceği kaygısıyla, devrik lideri Ortadoğu'daki en emin yer olarak görülen Katar'daki Amerikan üssüne götürdüklerini yazdı. 
   Saddam'ın geçen aralık ayında yakalanıp sorgulanmasının ardından Katar'a götürüldüğünü yazan Fisk, Katar kraliyet ailesinin Saddam'ın ülkelerinde olduğundan haberdar olmadığını söyledi. Yazıda, Iraklıların da Saddam'ın halen Irak'ta, büyük ihtimalle de Balad'daki Amerikan üssünde tutulduğunu sandıkları belirtildi. Fisk, Saddam'ın yakalanır yakalanmaz "savaş esiri" ilan edilmesinin de başka bir ülkeye götürülmesini sağlamak amacıyla yapıldığını öne sürdü. Uluslararası hukuk ve Cenevre Sözleşmesi'ne göre, işgalci güç savaş esirlerini vatandaşı oldukları ülke sınırları dışına çıkarma hakkına sahip. 
   
   
   
</TEXT>
</DOC>
