<DOC>
<DOCNO> 224766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun49.html </URL>
<DATE> 2004/03/23/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kıbrıs dörtlü görüşmelerinde "öncelikler" ön planda 
</HEADLINE>
<TEXT>

     Dışişleri Bakanlığı ile KKTC hükümetinin, yarın başlayacak dörtlü görüşmelerde, Kıbrıs Türk hükümetinin öncelikler sıralamasını ön planda tutmayı kararlaştırdığı bildirildi. 
     KKTC hükümetine yakın kaynaklardan edinilen bilgiye göre, adadaki Dışişleri Bakanlığı heyeti ile KKTC hükümet yetkilileri arasında hafta sonunda yapılan toplantılarda, İsviçre'nin Burgenstock kasabasında yarın başlayacak görüşmelerin son hazırlıkları yapıldı. 
     Söz konusu toplantılarda, Türk tarafının ''olmazsa olmaz'' koşullarının bir kez daha gözden geçirildiği ve bu çerçevede KKTC hükümetinin öncelikler sıralamasının ön planda tutulmasının kararlaştırıldığı öğrenildi. 
     Dışişleri Bakanı ve Başbakan Yardımcısı Abdullah Gül, geçen cumartesi günü düzenlenen Kıbrıs değerlendirme toplantısının ardından yaptığı açıklamada, ''Varılacak anlaşmanın AB birincil hukukunun parçası olması, iki kesimlilik ile garanti ve güvenlik sisteminin devamı'' konularının Türkiye'nin öncelik ve hassasiyetleri olduğunu bildirmişti. 
     Bu arada, edinilen bilgiye göre, dörtlü görüşmeler sırasında basına tam bir karartma uygulanması planlanıyor. Yetkililer, bu çerçevede müzakerelere katılacak heyet üyelerinin cep telefonlarının bloke edilmesinin de gündemde olduğunu belirtiyorlar. 
     
</TEXT>
</DOC>
