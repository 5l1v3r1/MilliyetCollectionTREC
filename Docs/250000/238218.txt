<DOC>
<DOCNO> 238218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur16.html </URL>
<DATE> 2004/05/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tansiyon cihazını ATM önünde unutunca... 
</HEADLINE>
<TEXT>

     Adana'da annesine ait tansiyon cihazını bir bankaya ait ATM cihazı önünde unutan genç, bomba imha ekibini harekete geçirdi. 
     Annesinin arızalı tansiyon cihazını tamir ettirmek için evden ayrılan Deniz Yaraş 21 , Yapı Kredi Bankası Gazipaşa Şubesi'ne ait ATM'den para çektikten sonra içinde cihazın bulunduğu paketi burada unuttu. 
     Banka görevlilerinin şüpheli paketi polise haber vermeleri üzerine Emniyet Müdürlüğü Bomba İmha Ekipleri olay yerine geldi. Geniş güvenlik önlemleri alan ekipler, özel korumalı giysilerini giyerek ATM'deki şüpheli pakete doğru giderken, olay yerine gelen Deniz Yaraş, paketin kendisine ait olduğunu söyledi. 
     Kimlik bilgileri alındıktan sonra serbest bırakılan Yaraş, unutkanlığı nedeniyle çevredekiler tarafından tepkiyle karşılandı. Yaraş, polislerin ve banka görevlilerinin zamanını aldığı ve korku yaşattığı için üzgün olduğunu, bundan sonra daha dikkatli davranacağını söyledi. 
     
</TEXT>
</DOC>
