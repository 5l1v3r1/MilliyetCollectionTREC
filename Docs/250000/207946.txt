<DOC>
<DOCNO> 207946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur08.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM bu hafta elektronik imzayı görüşecek... 
</HEADLINE>
<TEXT>

     TBMM'nin yoğun gündemi bu hafta Genel Kurul'dan komisyonlara kayıyor. 
     Meclis'in bu haftaki en önemli gündem maddesi, kamu yönetiminde yeniden yapılanmayı öngören yasal düzenleme olacak. ''Kamu Yönetimi Temel Kanun Tasarısı'', bu hafta Anayasa, İçişleri ile Plan ve Bütçe Komisyonu'nda görüşülecek. 
     TBMM Genel Kurulu'nda, 13 Ocak Salı günü, görüşmeleri yarım kalan Gelibolu Milli Parkı'nda yürütülecek projelerin Kamu İhale Kanunu hükümlerinden 7 yıl süreyle muaf tutulmasına ilişkin yasa teklifini ele alacak. Aynı gün AK Parti Artvin Milletvekili Orhan Yıldız ile 3 milletvekilinin Avukatlık ve Kamulaştırma Kanunu'nda değişiklik öngören 2 yasa yasa teklifi de ele alınacak. 
     Genel Kurul, 14 Ocak Çarşamba günkü çalışmasında, gündemdeki uluslararası anlaşmaları içeren yasa tasarılarını görüşecek. 
     ''Elektronik İmza Yasa Tasarısı'''nın da bu hafta yasalaşması bekleniyor. Tasarı, 15 Ocak Perşembe günü Genel Kurul'da ele alınacak. Tasarıya göre, güvenli elektronik imza, elle atılan imzayla aynı hukuki sonucu doğuracak. Kanunların resmi şekil veya özel törene tabi tuttuğu hukuki işlemler ile teminat sözleşmelerinde elektronik imza kullanılamayacak. Güvenli elektronik imzayla oluşturulan elektronik veriler, senet hükmünde olacak. Elektronik sertifika hizmet sağlayıcıları, elektronik sertifika vermek için gerekli bilgiler hariç bilgi talep edemeyecek. 
     Genel Kurul, uzun aradan sonra bu hafta çalışma saatlerini uzatmayacak ve 15.00-19.00 saatleri arasında çalışacak. 
     
     KAMU YÖNETİM REFORMU 
     TBMM'deki ihtisas komisyonları, bu hafta yoğun bir gündemle çalışacak. 
     Kamuda yeniden yapılanmayı öngören yasa tasarısı, 14 Ocak'ta tali komisyon olan Plan ve Bütçe Komisyonu ile İçişleri Komisyonu'nda, daha sonra ise asıl komisyon olan Anayasa Komisyonu'nda ele alınacak. 
     Plan ve Bütçe Komisyonu, AK Parti Afyon Milletvekili Ahmet Koca ile 2 milletvekilinin Telgraf ve Telefon Kanunu'nda değişiklik yapılmasını içeren yasa teklifi ile Cumhurbaşkanı Ahmet Necdet Sezer tarafından bir kez daha görüşülmek üzere geri gönderilen Olağanüstü Hal Bölge Valiliği İhdası Hakkında Kanun Hükmünde Kararnemeye bir geçici madde eklenmesine dair kanunu görüşecek. Kanun, OHAL Bölgesi'nde taşıma ruhsatlı silah bulunduranların bunu bulundurma ruhsatına çevirmeleri için 6 ay ek süre veriyor. 
     KİT Komisyonu, denetimlerini bu hafta da sürdürecek. Komisyon, 13 Ocak Salı günü Elektrik Enerjisi Fonu ile Gelibolu Yarımadası Tarihi Milli Parkı Fonu 14 Ocak Çarşamba günü Türkiye Halk Bankası A.Ş, 15 Ocak Perşembe günü ise Özelleştirme İdaresi Başkanlığı Özelleştirme Fonu hesaplarını görüşecek. 
     
</TEXT>
</DOC>
