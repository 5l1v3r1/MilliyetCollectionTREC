<DOC>
<DOCNO> 235310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo39.html </URL>
<DATE> 2004/04/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Güreli, gözyaşları arasında konuştu Başkanın dönmeye niyeti yok... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, iddia edildiği gibi teknik direktör Mircea Lucescu ile olan sözleşmelerinde tazminat maddesi bulunmadığını söyledi. 
     Digitürk Lig TV'de canlı yayına katılan Hüsnü Güreli, burada siyah-beyazlı kulübün gündemine ilişkin soruları yanıtladı. 
     Rumen teknik adamın Beşiktaş Kulübü ile yaptığı sözleşmeyi kendisinin hazırladığını vurgulayan Güreli, basında yer aldığı gibi Rumen teknik adam ile olan kontratlarında hiçbir cezai yaptırımın bulunmadığını ifade etti. 
     Lucescu'nun Beşiktaş'taki geleceğiyle ilgili bir soru üzerine Güreli, ''Kendi durumunu kendisi tayin edecek. Lucescu çok onurlu ve medeni bir insan. Aynı zamanda iyi bir hoca. Biz hiçbir zaman emeğini pazarlık konusu etmeyiz. Sadece kararını bekler ve aynen uygularız. Eğer biz genel kurula gidene kadar gündeme böyle bir konu gelirse, görüşürüz. Bu süreyi aşarsa yeni gelecek yönetime devrederiz. Doğrusu da yeni yönetime bırakmaktır'' diye konuştu. 
     
     ''BAŞKANIN GERİ DÖNMEYE NİYETİ KESİNLİKLE YOK'' 
     Hüsnü Güreli, mayıs ayında olağanüstü genel kurula gitme ve başkan adayı olmama kararını açıklayan Serdar Bilgili'nin bu kararda ısrarcı olduğunu söyledi. 
     Güreli, ''Başkanın kesinlikle geri dönmeye niyeti yok. Olay tamamen bitmiştir'' dedi. 
     Bu arada, başkan Bilgili'nin yurt dışına gittiği ve 4-5 gün sonra döneceği öğrenildi. 
     
     AZİZ YILDIRIM'DAN ÖZÜR DİLEDİ 
     İkinci başkan Güreli, siyah-beyazlı taraftarların derbi maçtaki küfürleri nedeniyle Fenerbahçe Kulübü Başkanı Aziz Yıldırım'dan özür diledi. 
     Güreli, ''Küfür olayının bizim aldığımız bu radikal karar nedeniyle son bulacağına inanıyorum. Bundan sonra hem Beşiktaş, hem de diğer kulüpler çok rahat edecek'' dedi. 
     
     HASSELBAINK VE KLUIVERT'İN TRANSFERİ 
     Hüsnü Güreli, yeni sezon için aralarında Hollandalı Hasselbaink ve Kluivert'in de bulunduğu dünya çapında santrforların transferi için girişimlerde bulunduklarını söyledi. 
     Güreli, ''Hakikaten Hassalbaink ve Kluivert'ın da aralarında bulunduğu santrforların menajerleriyle görüşüyorduk. Bunlar kesinlikle şov değildi'' dedi. 
     8 puan önde liderken, 8 puan geride 3. sıraya düşmelerinden dolayı ikinci başkan olarak taraftarlardan özür dileyen Hüsnü Güreli, BJK İnönü Stadı'ndaki yenileme çalışmaları çerçevesinde zeminin aşağıya indirilip, kapasitenin artırılması için bugün çalışmaya başlamayı düşündüklerini, ancak yaşanan gelişmenin ardından bu girişimi durdurduklarını belirtti. 
     
     SERGEN SÖZLEŞME İMZALAMIŞ 
     Hüsnü Güreli, sezon içinde bazı futbolcularla sözleşme uzatılmasına rağmen neden hala Sergen Yalçın ile sözleşme yenilenmediği yönündeki bir soru üzerine sürpriz bir açıklama yaparak, ''İmzalamadığımızı nereden biliyorsunuz'' dedi. 
     Sergen'in, Beşiktaş'a yeniden dönüşünde boş mukaveleye imza atarak, alacağı transfer ücreti ve kontrat süresini yönetime bıraktığını hatırlatan Güreli, ''Şu anda yönetim kurulu üyemiz Muzaffer Nasıroğlu'nda sözleşmesi var. Ama 1 yıl mı, 2 yıl mı, tam olarak bilemiyorum'' diye konuştu. 
     
     İLHAN MANSIZ'IN GİDİŞİ 
     İlhan Mansız'ın Japonya'ya transferinden, kendisine ödenecek 2 yıllık sözleşme parası ve vergiler dahil, 10 milyon dolara yakın para kazandıklarını belirten Hüsnü Güreli, milli futbolcunun Samsunspor maçında çok sorumsuzca davrandığını ve sadece bu hareketinin bile satışını gerektirdiğini belirtti. 
     Siyah-beyazlı takımın, oyuncularının 5 kırmızı kart görmelerinden dolayı hükmen yenik sayıldığı maçın devre arasında bütün uyarılara rağmen, İlhan'ın ikinci yarıda rakibine kasti tekme atarak kırmızı kart görmesinin izahının mümkün olmadığını vurgulayan Güreli, ''Ben kulüp başkanı olsam, ertesi gün sıfır bedelle İlhan'ı satardım'' dedi. 
     
     AHMED HASSAN VE CORDOBA 
     Hüsnü Güreli, Beşiktaş'ta özellikle ilk yarıda ilk 11'de yer bulamadığı gerekçesiyle Ahmed Hassan'ın kulüpten ayrılmak istediğini, ancak Sinan Engin ile birlikte kendisiyle görüşerek ikna ettiklerini söyledi. 
     Özellikle ikinci yarıda yediği hatalı gollerle gündeme gelen Cordoba konusuna da değinen Güreli, kulüp başkanı Bilgili'nin basına yansıdığı gibi Cordoba ile arasında bir diyalog geçmediğini, Kolombiyalı kalecinin sadece formsuz bir dönem geçirdiğini belirtti. 
     
     GÖZYAŞLARINI TUTAMADI 
     Beşiktaş Kulübü İkinci Başkanı Hüsnü Güreli, programın sonunda gözyaşlarına engel olamadı. 
     Yöneticilik hayatına mayıs ayındaki olağanüstü kongre öncesinde son vereceğini daha önce açıklayan Güreli, yayının kapanışında veda ederken ağladı. 
     
</TEXT>
</DOC>
