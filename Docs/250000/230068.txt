<DOC>
<DOCNO> 230068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/guncel/gun03.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eğitim' yazın, mesaj atın, katkınız olsun 
</HEADLINE>
<TEXT>

   Türkiye Eğitim Gönüllüleri Vakfı 23 Nisan'da ulusal kanalların da katılımıyla eğitim kampanyası düzenliyor. 'Eğitim' yazıp mesaj atarak siz de katkıda bulunabilirsiniz 
   İSTANBUL Milliyet 
   
   Türkiye Eğitim Gönüllüleri Vakfı TEGV 10. yılına yeni yönetim kadrosuyla girdi. 2003'te 117 bin 348 çocuğa ulaşan vakfın bu yılki hedefi 145 bin çocuğa eğitim desteği sağlamak. 
   Vakfın yeni yönetimini tanıtmak amacıyla Ceylan Intercontinental Otel'de dün düzenlenen basın toplantısına TEGV'in yeni Yönetim Kurulu Başkanı Prof. Dr. Süha Sevük, eski başkan ve yeni Yönetim Kurulu üyesi Cengiz Solakoğlu ile Yönetim Kurulu üyeleri Arzuhan Yalçındağ, Neslihan Tombul, Oktay Özinci, Ethem Sancak ve Genel Müdür Günseli Tarhan katıldı. 
   Solakoğlu, vakfın 148 bin bağışçısı olduğunu dile getirerek, 23 Nisan'da tüm ulusal TV kanallarının da katılımıyla "Eğitime Destek Kampanyası" düzenleyeceklerini bildirdi. Solakoğlu "Cep telefonundan 'eğitim' yazıp 3353'e mesaj atarak 10 milyon lira yardım yapabilirsiniz. İnsanlar sadece Popstar'a 1.5 milyon mesaj atıyor" dedi. 
   
   'Kaynağı olmayan proje yok' 
   İki dönem ODTÜ'de rektörlük yapan Sevük de 21. yüzyılda Türk eğitim literatürüne katkı sağlamayı amaçladıklarını belirtti. TEGV'in yeni Yönetim Kurulu, Süha Sevük, Cengiz Solakoğlu, Arzuhan Yalçındağ, Oya Eczacıbaşı, Neslihan Tombul, Şerife Babaoğlu, Ümit Taftalı, Ethem Sancak, Oktay Özinci ve Prof. Dr. Necla Pur'dan oluştu. Suna Kıraç ise TEGV Onursal Başkanlığı'na devam ediyor. 
   
      10. yıla yeni kadroyla girdiler    Türkiye Eğitim Gönüllüleri Vakfı yeni yönetim kurulu basına tanıtıldı. üstte soldan sağa Yönetim Kurulu üyesi Ethem Sancak, Yönetim Kurulu Başkanı Prof.Dr. Süha Sevuk, Yönetim Kurulu üyesi Cengiz Solakoğlu ,Yönetim Kurulu üyesi Oktay Özinci, altta soldan sağa Genel Müdür Günseli Tarhan, Yönetim Kurulu üyeleri Arzuhan Yalçındağ, Neslihan Tombul. 
   
   
   
</TEXT>
</DOC>
