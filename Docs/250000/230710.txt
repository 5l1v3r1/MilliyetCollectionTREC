<DOC>
<DOCNO> 230710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur10.html </URL>
<DATE> 2004/04/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çoban köpeği keçi yavrularını emziriyor... 
</HEADLINE>
<TEXT>

     Tekirdağ'ın Şarköy İlçesi'nde doğurduğu 5 yavrusu yerine keçi yavrularını emziren çoban köpeği görenleri hayrete düşürüyor. 
     Şarköy'de hayvan yetiştiriciliğiyle uğraşan Ali Keskin, AA muhabirine yaptığı açıklamada, köy dışındaki kışlada besledikleri hayvanları kurtlardan korusun diye yetiştirdiği çoban köpeklerinden birinin 10 Ocak 2004'de 5 tane yavru doğurduğunu belirterek, şöyle konuştu 
     ''Ancak köpeğim bir gün bile yavrularının emzirmedi. Gıdasız kalan yavruları kurtarmak için sütle besledik. 5 yavrudan 2'sini kurtarabildik. Yavrularına bir gün bile süt vermeyen köpeğimi bir tesadüf sonucu oğlakları emzirirken gördüm. Gözlerime inanamadım. Yanlış algılamış olabilirim diye köpeği takibe aldım. Gördüm ki her gün kışladaki keçi yavrularını emziriyor. Bu olayı kime anlattıysam öyle şey olmaz diye bana inanmadılar. Gözlerinle görünce onlarda hayretler içinde kaldı.'' Keskin, köpeğin emzirdiği oğlaklarda çeşitli değişikliklerin meydana geldiğini de belirterek, ''Siyah doğan oğlakların renkleri kahverengiye dönüştü. Kıl yapılarında değişiklikler oldu. Kılları köpek kılına dönüştü, diğer oğlaklardan küçük ve zayıf kaldılar. Bu durum civarda duyulunca oğlaklarımı da satamaz oldum. Köpeğin büyüttüğü oğlaklar yenmez diye kimse benden oğlak almıyor. Ne yapacağımı şaşırdım, bu konuda bilgili kişilerden bilim adamlarından yardım bekliyorum. Bu olayı açıklanmasından sonra bu hayvanların etleri yenilir mi yenilmez mi Bugüne kadar hiç görmediğimiz bu olay nasıl bir olay öğrenmek istiyoruz'' dedi. 
     Olayı duyan ve gören köylüler şaşkınlıklarını gizlemezken, bugüne kadar et oburları diğer et oburların emzirdiğini gördüklerini ancak, bir et obur hayvanın ot obur bir hayvanı emzirdiğine ilk defa şahit olduklarını belirttiler. 
     
     SAĞLIĞA ZARARLI MI 
     Veteriner Hekim Tamer Serhatli, köpeğin keçi yavrularını emzirmesinin çok ender görülen bir olay olduğunu belirterek, ''Bu olayın sağlık yönünden bir sakıncası yok. Köpeğin sütüyle, keçinin sütü arasındaki tek fark yağ ve protein oranlarındadır. Herhangi bir sağlık sorununu olacağını düşünmüyorum. Köpek tarafından emzirilen keçilerin etlerinin tüketilmesinde de bir sorun yaşanmaz'' dedi. 
     
</TEXT>
</DOC>
