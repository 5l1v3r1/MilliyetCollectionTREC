<DOC>
<DOCNO> 203086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/ekonomi/eko02.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'BDDK ve SPK da suçlu' 
</HEADLINE>
<TEXT>

   Erdoğan, İmar Bankası'nın hayali bonoları için BDDK ve SPK'nın müdahil olmayarak suçlu olduğunu belirtirken, vatandaşları da 'Kanunu bilmemek bahane değil' diye eleştirdi 
      ABDULLAH KARAKUŞ Taşkent 
   
   Başbakan Recep Tayyip Erdoğan, İmar Bankası mağdurlarına yönelik yasadan bonozedelerin çıkarılmasını savundu. Milletvekillerinin bu konuda haklı olduğunu belirten Erdoğan, bonozedeleri de, "Hukuk öyle diyor. Kanunu bilmemek bahane değil" diye eleştirdi. 
   Taşkent'te bonozedelerle ilgili yaşanan tartışmaları değerlendiren Erdoğan, İmar Bankası'nın yetkisi olmadığı halde bono sattığını ifade etti. Bu konuda BDDK ve SPK'nın müdahil olmayarak suçlu olduğunu söyleyen Erdoğan, "Suç duyurusu yapıldı, böyle tablo ortadayken 850 trilyonu niye ödeyelim diyorlar" şeklinde konuştu. Bono satış yetkisi olmayanların da sorumlu olduğunu belirten Erdoğan, onlara da gidilip talepte bulunulması gerektiğini belirtti. Erdoğan, "Vatandaş ne bilsin diyorlar, hukuk öyle demiyor, kanunu bilmemek bahane değil. Böyle bir şeyin altına giremezdik" dedi. 
   
   'Bazı duyumlar var' 
   Kuvvetler ayrılığı ilkesine göre sözün yargıda olduğunu belirten Erdoğan, "O sürece müdahale etme yetkimiz yoktur. BDDK'ya 'Ne kadar mudi var ' diye sorduk, 400 bine yakın kişi çıkardılar. Bu parayı BDDK'nın kendisi ödemesi lazım. Ancak bunu ödemeye gücü yok. Onların bu durumunu önlemek için ödemeleri 3 - 10 yıla yaydık. Bunlar incelenecektir. Bazı duyumlar da var. Duruma göre BDDK da vazgeçebilecektir" diye konuştu. 
   
   Asgari ücrette vergi ve prim azaltılacak    Asgari ücret konusunda görüşmelerin sürdüğünü söyleyen Erdoğan şunları kaydetti "Bir işçinin işverene maliyeti 427 milyon, enflasyon oranı yüzde 20. Brüt asgari ücrete yüzde 20 ilave yapalım. Ödenmesi gereken net parayı bize bırakın. Biz başta vergiler ve SSK primlerinden fedak rlık yapacağız. Bunları iş çevrelerine söyledik. Onlar da biz bunu anlamamıştık dediler. Hepsi de iyi niyetli yaklaştılar, 'ocak ayına kadar bu sorunu halledelim' dedik." 
   
   Uçakta Laila tartışması    Uçakta Erdoğan'la birlikte dolaşan TOBB Başkanı Rifat Hisarcıklıoğlu'na Başbakan'ın "Asgari ücret bazı sanayicilerin çocuklarının gittiği gece kulüplerinin mönü fiyatı bile değil" sözleriyle ilgili soru yöneltildi. Hisarcıklıoğlu, "Başbakan bizi kast etmedi. Biz zaten eve zor gidiyoruz. 15 gündür gitmedim. Vallahi böyle bir şey yok. Eve gidemezken Reina - Laila gibi gece kulüplerine nasıl gidelim " dedi. Hisarcıklıoğlu'nun sözleri hem işadamlarını, hem de Erdoğan'ı uzun süre güldürdü. 
   
   Kızının parasını ödedi    Erdoğan, dün eşi Emine Erdoğan ve kızı Esra Erdoğan ile akşam saatlerinde Taşkent'e indi. Erdoğan, ilk kez bir resmi geziye kızı Esra Erdoğan'ı götürürken, kızının yaklaşık 2 bin dolar olan yolculuk masraflarını da kendi cebinden ödedi. Başbakan'ın heyetinde 15 yakın koruma bulunması dikkat çekti. 
   
   
</TEXT>
</DOC>
