<DOC>
<DOCNO> 232719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun07.html </URL>
<DATE> 2004/04/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bush yine ''Haçlı Seferi'' dedi... 
</HEADLINE>
<TEXT>

     ABD Başkanı George Bush'un, terörizme karşı başlattığı kampanya, yine ''haçlı seferi''ne benzetildi. 
     Bush ve Başkan Yardımcısı Dick Cheney'nin seçim kampanyası başkanı Marc Racicot'un Florida'da yeni kampanya çalışanlarına gönderdiği bir mektupta, Bush, ''Terörizme karşı küresel bir haçlı seferine liderlik ediyor'' diye övüldü. 
     Racicot, gazetecilere yaptığı açıklamada, 3 Mart tarihli yardım toplamayı amaçlayan mektupta bu netelemenin kullanıldığını kabul etti, ancak mektubun amacının Bush'un Afganistan ve Irak'taki başarıları vurgulamak olduğunu söyledi. Racicot, ''O mektup, Başkan'ın, uluslararası topluluğun diğer üyeleriyle birlikte, sadece bir an, bir gün, 10 yıl için değil, ama yüzlerce yıl için insanları kurtarmak ve özgürlük davasını korumak için tek kaygısı bu olacak şekilde gösterdiği çabalar üzerine odaklanmıştı. Oldukça samimi biçimde, mektubun tonunun bu olduğunu ve yansıtmayı amaçladığı şeyin de bu olduğunu düşünüyorum'' diye konuştu. 
     
     BUSH ''PİŞMAN'' OLMUŞTU 

     ABD Başkanı Bush, 11 Eylül 2001'deki saldırılardan sonra 17 Eylül'de yaptığı bir açıklamada, ''bu haçlı seferi, terörizme karşı bu savaş, zaman alacak'' demişti. 
     Bush'un bu sözlerine karşı başta İslam ülkeleri olmak üzere dünya çapında gösterilen tepkiler üzerine, zamanın Beyaz Saray sözcüsü Ari Fleischer, 19 Eylül'de yaptığı açıklamada, Bush'un, terörizmle mücadeleyi anlatırken, dinler savaşına işaret eden ve ''cihat'' anlamına da gelen ''haçlı seferi'' nitelemesini kullandığına pişman olduğunu belirtmişti. 
     George Bush'un, ''haçlı seferi'' nitelemesiyle, terörizmle mücadelenin çok geniş çaplı bir dava olduğunu anlatmaya çalıştığını söyleyen Fleischer, ABD Başkanı'nın, iletmeye çalıştığı mesajla kimseyi incitmek istemediğini ve sözcüğün İngilizce anlayış çerçevesinde, ''büyük dava'' anlamında kullanıldığını vurgulayarak, insanlara yanlış bir mesaj ulaştıysa, Bush'un üzüntü duyacağını belirtmişti. 

     
</TEXT>
</DOC>
