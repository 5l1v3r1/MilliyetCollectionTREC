<DOC>
<DOCNO> 206604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo17.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerem Tunçeri 10 gün sonra salona iniyor... 
</HEADLINE>
<TEXT>

     Türkiye Basketbol Ligi'nde ilk yarıyı lider olarak tamamlayan Efes Pilsen'de, liderliğin sevinci yaşanıyor. 
     Ligin ilk yarısında 13 maçta 11 galibiyet, 2 yenilgi alan Efes Pilsen'in antrenörü Oktay Mahmuti, kendileri için önemli olanın sezon sonunda ipi göğüslemek olduğunu söyledi. 
     Basketbol Federasyonu'nun resmi internet sitesinde açıklamalarda bulunan Mahmuti, sezon başında ligin zor ve kaliteli geçeceğini düşündüklerini, bunun da doğru çıktığını söyledi. 
     Antrenör Mahmuti, ligin geçmişe göre daha mücadeleci geçtiğini vurgulayarak, şunları kaydeti 
     ''İlk yarı maçları sonunda Beşiktaş ve Tuborg Pilsener'in kalitesi ortaya çıktı. Zaten ilk yarıda iki yenilgimizi bu iki ekipten aldık. Bu sadece bu iki ekip için de geçerli değil. Diğer ekiplerle yaptığımız mücadeleler de geçtiğimiz sezonlara göre çok daha sert ve çekişmeli geçti. Efes Pilsen olarak sezona istediğimiz gibi başlayamamıza rağmen ilerleyen haftalarda ritmimizi yakaladık. Bu sadece ligde değil Avrupa Ligi'nde de geçerli. İlk yarıyı lider olarak kapattık, ama bu hiç önemli değil. Önemli olan play-offlarda şampiyonluğu kazanabilmek.'' 
     
     KEREM TUNÇERİ 
     Oktay Mahmuti, ligin yanı sıra Avrupa Ligi'nde de daha önce elde ettikleri başarıdan daha iyisini yapmak istediklerini vurgulayarak, ''Bunu gerçekleştirmek için ikinci yarıda mücadelemizi sürdüreceğiz. Kerem Tunçeri ancak 10 gün sonra takımla birlikte çalışmalara başlayabilecek. Şu anda rehabilitasyon dönemini geçiriyor'' diyerek sözlerini tamamladı. 
     
</TEXT>
</DOC>
