<DOC>
<DOCNO> 243342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo23.html </URL>
<DATE> 2004/05/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İbrahim Kutluay Final serisinde oynamayı çok isterdim... 
</HEADLINE>
<TEXT>

     Türkiye Basketbol Ligi takımlarından Ülkerspor'un milli oyuncusu İbrahim Kutluay, sakatlığı nedeniyle Efes Pilsen ile yapılacak final serisinde oynayamayacak olmasından dolayı çok üzgün olduğunu, ancak takım olarak şampiyonluğa inandıklarını söyledi. 
     İbrahim, Basketbol Federasyonu'nun resmi internet sitesine yaptığı açıklamada, sakatlığı nedeniyle final serisinde oynamayacak olmasının önemli olmadığını ve takım arkadaşlarının en iyisini sahada yapacağına inandığını ifade etti. 
     Ülkerspor'un Beşiktaş ile oynadığı yarı final serisinde sol elinden ciddi biçimde sakatlanan İbrahim Kutluay'ın sol eli alçıya alındı. Eli yaklaşık 3 hafta alçıda kalacak olan milli takımın kaptanı İbrahim, Efes Pilsen ile oynanacak final serisinde forma giyemeyecek. 
     İbrahim yaptığı açıklamada, takım arkadaşlarına çok güvendiğini ve Ülkerspor'un şampiyonluğa ulaşacağına inandığını dile getirerek, şunları kaydetti 
     ''Beşiktaş ile oynadığımız serinin son maçında gerçekten çok şanssız bir pozisyon oldu. Sol elim Ruzic'in formasına takıldı. Bu tip şanssız pozisyonlarla o kadar çok sakatlık yaşadım ki, sayısını bende unuttum. 
     Çok zorlu bir final serisi öncesinde bu kadar ciddi bir sakatlık yaşamam beni çok üzdü. Oynamayı ve takımıma katkı yapmayı çok isterdim. Ama maalesef bu mümkün olmayacak. Ancak takım olarak finali çok iyi hazırlanıyoruz ve şampiyonluğu çok istiyoruz. Müthiş bir seri olacağına eminim. Çok güçlü ve denk iki takımın mücadelesi yaşanacak. Takım arkadaşlarım, benim ve kaptanımız Haluk'un yokluğunu hissettirmeyeceklerdir. Buna yürekten inanıyorum. Basketbolseverler harika bir seri izlemek için salonu doldursunlar, pişman olmayacaklar.'' 
     
</TEXT>
</DOC>
