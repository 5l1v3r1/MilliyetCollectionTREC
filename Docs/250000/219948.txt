<DOC>
<DOCNO> 219948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yasam/yas09.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çekmeli' eğitim 
</HEADLINE>
<TEXT>

      TURGAY iPEK Erzurum DHA 
   
   Erzurum Karaçoban'da taşımalı eğitim gören öğrenciler, sık sık yolda çamura batıp patinaj yapan servis minibüsüne halatlı destekte bulunuyor. Karaköprü İlköğretim Okulu'nda öğrenim gören Bozyar, Kuşluca, Çatalgül ve Alkavak köyünden 120 öğrenci, sabah servis araçlarıyla köylerinden alınıyor ve 14.30'da da dönüşe geçiyor. Ancak sabah don olduğu için rahatlıkla geçilen toprak ve stabilize yollar, buzun çözülmesiyle çamur deryasına dönüyor. Çamura batan minibüsler, köylere varana kadar beş altı kez bağlanan halatları çeken miniklerin yardımıyla ilerleyebiliyor. Öğrencilerden bazıları bu yolculuğa "Halat çekmekten ellerimiz kabardı. Biz de güle oynaya okula gitmek istiyoruz" diye tepki gösterirken, bazıları da "Minibüs bizi, biz de minibüsü çekiyoruz" esprisiyle yaklaşıyor. 
   
   
</TEXT>
</DOC>
