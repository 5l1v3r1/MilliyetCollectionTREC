<DOC>
<DOCNO> 218194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yazar/sazak.html </URL>
<DATE> 2004/02/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Schröder, AB, CHP 
</HEADLINE>
<TEXT>

   
   Başbakan Gerhard Schröder'in Türkiye'ye verdiği AB desteği Almanya'yı karıştırdı. 
   Muhalefetteki Hıristiyan Demokrat Birlik CDU lideri Angela Merkel'in 'imtiyazlı ortaklık' önerisi ardından Bavyera Eyaleti Başbakanı Edmund Stoiber de, Şansölye Schröder'i Türkiye'nin AB üyeliği konusunda 'aceleci' davranmakla eleştirdi. 
   Son anketler de kamuoyunun, AB genişlemesine Türkiye'nin dahil edilmesi konusunda bölündüğünü gösteriyor. 
   Alman muhalefetinin 'karnaval sonu' demeçlerinde mali gerekçeler öne çıkıyor. Stoiber'in şu sözleri, hazirandaki Avrupa Parlamentosu seçimlerinde Türkiye'nin AB üyeliğinin başlıca siyasi malzeme yapılacağının göstergesidir 
   "Başbakan Schröder, genişlemenin nasıl finanse edileceğini açıklamalı. Bir yandan sosyal alanda kesintiler yapıyor, öte yandan Türkiye'nin AB üyeliği konusunda ısrar ediyor. Alman halkı bunu kaldırabilir mi .. Türkiye'nin AB üyeliği Alman halkının dayanma gücünü aşar." 
   Dün Ozan Ceyhun ile konuştuk. 
   Muhalefetten yükselen aykırı seslere karşın Başbakan Schröder'in Türkiye gezisi Alman kamuoyuna olumlu yansımış. 
   Avrupa Parlamentosu Sosyalist Grup üyesi Ceyhun'a göre muhalefetin 'ekonomik gerekçelerle' Türkiye'nin AB'den müzakere takvimi almasını önleyebilmesi çok zor. Hatta olanaksız. Kopenhag siyasi kriterleri yerine getirildiği sürece, 40 yıllık serüveni kesintiye uğratmak mümkün gözükmüyor. Nitekim Schröder de, Kohl döneminde verilen sözleri anımsatarak, 'Almanların sözünde duran bir millet olduğunu' vurguluyor. Başbakan Erdoğan ile yaptığı görüşmeler de, Schröder üzerinde Türkiye'nin reformları sürdürme konusundaki kararlılığını pekiştirmiş. 
   İlginçtir. Alman Sosyal Demokratları SPD Türkiye'de doğal müttefiki olması gereken CHP'den çok AKP'nin tutumuna bakarak AB hedefinin gelecekteki boyutlarını görmeye çalışıyor. Ne yazık ki 'sol'daki CHP'yi Schröder ve ekibi, demokratik açılımlar konusunda kendilerine 'uzak' bir parti şeklinde değerlendirmeye başlıyorlar. 
   SPD - CHP ilişkilerinde soğuk rüzgarlar esiyor. Örneğin Schröder'in gezinin hemen öncesinde CHP'nin eski gençlik kolları yöneticileri Ankara'da Türkiye - AB ilişkileri üzerine bir toplantı düzenliyorlar. Avrupa Parlamentosu üyesi Ozan Ceyhun çağrılıyor. Ancak CHP yönetimi son ana kadar, davetin iptali yönünde baskı yapıyor. 
   Almanya'da SPD - CHP köprüsünün önemli ismi Ozan Ceyhun son derece üzgün şunları anlattı "Duyduklarım çok ağırıma gidiyor. Sayın Baykal kendisi toplantıyı düzenleyenleri arayarak, benim konuşturulmamam yönünde baskı yapmış. Ozan Ceyhun bizim düşmanımız, çağırmayın aksi halde parti suçu işlersiniz diye ihraçla tehdit etmiş. Bunları duyunca şoke oldum " 
   Ozan Ceyhun, Schröder öncesi Ankara'ya gelerek AB toplantısına katılıyor. CHP yönetimine rağmen 
   
      
   
</TEXT>
</DOC>
