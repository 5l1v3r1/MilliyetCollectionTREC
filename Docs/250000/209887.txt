<DOC>
<DOCNO> 209887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko10.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt vergilerinde son ödeme süresi 5 Şubat'ta sona eriyor... 
</HEADLINE>
<TEXT>

     Gelirler Genel Müdür Vekili Osman Arıoğlu, motorlu taşıtlar vergisinin ilk taksidini ödeme döneminin, 5 Şubat 2004 mesai saati bitiminde sona ereceğini bildirdi. 
     Arıoğlu, motorlu taşıtlar vergisi ödeme süresinin normalde 31 Ocak tarihinde sona ereceğine dikkat çekerek, ancak bugünün resmi tatile denk gelmesi nedeniyle ödeme süresinin uzadığını belirtti. Arıoğlu, ''31 Ocak, Cumartesi günü ve hafta sonu. Ayrıca aynı gün bayram tatili de başlıyor. Takip eden 4 gün de yine kurban bayramı tatili içinde kalıyor. Bu nedenle motorlu taşıtlar vergisinin ilk taksidini ödeme süresi, 5 Şubat Perşembe günü mesai saati bitimine uzuyor'' dedi. 
     
     BANKALAR DA DEVREDE 

     Arıoğlu, motorlu taşıtlar vergisi tahsilatını yapmakta olan bankalar ile özel finans kurumlarının bu yıl program değişikliği nedeniyle tahsilata geç başladıklarına da işaret ederek, bu durumun vergi dairelerinde yoğunluğa yolaçtığını vurguladı. 
     Halen 11 banka ile 2 özel finans kuruluşunun motorlu taşıtlar vergisi tahsilatına başladığını kaydeden Gelirler Genel Müdür Vekili, bu kuruluşları Akbank, Turkısh Bank, Finansbank, Anadolubank, Garanti, Vakıflar, Ziraat, Halk, Yapı Kredi, Ekonomi ve İş Bankası olarak sıraladı. Arıoğlu, vergi tahsilatı yapan özel finans kurumlarının da Albaraka Türk ve Family Finans olduğunu söyledi. 
     Arıoğlu, Oyakbank ve Alternatifbank'ın bugün, Tekfenbank ve Tekstilbank'ın yarın, Denizbank'ın da 23 Ocak'tan itibaren motorlu taşıtlar vergisini tahsil etmeye başlayacaklarını da bildirdi. 
     
     ''BOŞUNA VERGİ DAİRESİNE GİTMEYİN'' 

     Gelirler Genel Müdür Vekili Arıoğlu, ek motorlu taşıtlar vergisini geçen yıl ödeyen ve bu yılki motorlu taşıtlar vergisinden mahsup edecek vatandaşların da, boşuna vergi dairelerine gitmemesini istedi. 
     Gelirler Genel Müdürlüğü'nün internet sitesine yükledikleri bir program ile bu konuda vatandaşa yardımcı olmaya çalıştıklarını kaydeden Arıoğlu, şöyle devam etti 
     ''Diyelim vatandaşımız arabasını değiştirmemiş ve geçen yıl ek vergisini ödemiş. Bu vatandaşımızın vergi dairesine gitmesine hiç gerek yok. İnternet vergi dairemizde aracının yaşı ve silindir hacmine göre bu yıl ödeyeceği vergiyi öğreniyor. Yine arabasının tescil tarihi, numarası ve vergi numarasını girdiğinde mahsuplaşma sonrası bu yılki Ocak ve Temmuz aylarındaki vergi durumunu görebiliyor. 
     Diyelim, kendi kayıtlarında Ocak'ta normal vergi borcu gözüküyor. Ancak geçen yıl ek vergisini ödemiş. Bu vatandaşımızın da bu ay içinde vergi dairesine gitmesine gerek yok. Şubat'ta, Mart'ta da gidip düzeltme yaptırabilir. Bu şekilde hem kendisi bu ay zaten yoğun olan motorlu taşıtlar vergi dairesinde sıkıntı çekmez, hem de vergi dairelerindeki yoğunluğu biraz daha arttırmaz. 
     Ayrıca bu vatandaşlarımız, isterse vergi tahsilatına yetkili bankalara bir dilekçe vererek, vergi dairesine iletilecek bu dilekçeyle durumlarının düzeltilmesini talep edebilir.'' 

     
</TEXT>
</DOC>
