<DOC>
<DOCNO> 214856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/ekonomi/eko03.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düşüşe onay' sinyali doları dibe çekiyor 
</HEADLINE>
<TEXT>

   ABD Merkez Bankası Başkanı'nın değer kaybından endişe duymadığını açıkladığı dolar kuru tüm zamanların en düşük seviyesine yaklaştı 
      EKONOMİ SERVİSİ 
   
   Amerikan Merkez Bankası FED Başkanı Alan Greenspan'in 'doların düşüşünün enflasyona etkisinden endişe duymuyorum', 'FED faiz artırımı konusunda sabır gösterebilir' ve 'doların düşüşü ABD bütçe açığının toparlanmasına yardımcı olur' şeklindeki açıklamaları doları euro karşısında tüm zamanların en düşük seviyelerine yaklaştırdı. 
   New York'ta çarşamba günkü seansta dolar euro karşısında 1.2846'ya gerileyerek son bir ayın en düşük seviyesini görmesinin ardından toparlanarak günü 1,2826 ile kapattı. Doların rekor düşüklükteki 1.29 seviyesini görebileceği belirtiliyor. 
   Greenspan'ın açıklamalarını yorumlayan analistler İngiltere gibi ülkelerde faizlerin yükselmeye başladığına dikkat çekerek, dolar dışındaki para birimlerinin daha çekici hale geleceğini belirttiler. 
   Analistler Greenspan'in dolar hakkında konuşmasını yadırgadıklarını da söylediler. Sumitomo Trust and Banking Forex Başkanı Toshihiro Azuma, "Greenspan döviz konularında konuşmaktan genelde kaçınır. Bu konuya açıkça girmesi ve doların düşüşünden kaygılanmaması, doların düşmesini onaylıyor olarak yorumlandı" diye konuştu. 
   Ayrıca piyasalar, Avrupa Merkez Bankası'nın hangi noktada euro'nun dolar karşısındaki yükselişine müdahale edebileceğini merak ediyor. 
   
   4 aylık kayıp yüzde 10 
   Dolar son dört ayda euro karşısında yüzde 10 civarında gerileme kaydederken, yen karşısındaki düşüş yüzde 7 olarak gerçekleşti. Dolar Greenspan'in açıklaması sonrası 105.15 yen seviyesini görerek son üç yılın en düşük noktasına geriledi ancak daha sonra toparlandı. Piyasa uzmanları Japon Merkez Bankası'nın yen satarak duruma müdahale etmiş olmasından şüpheleniyor. 
   
   'Düşük dolar, bütçe açığını daraltır'    ABD Kongresi'nin Mali Hizmetler Komitesi'ne sunulan raporunda sürdürülebilir kuvvetli bir gelişme olasılığının yüksek olduğunu belirten Greenspan, "Geçen yıl, vasat bir ekonomik performanstan büyük bir genişlemeye geçişi simgeliyor" dedi. 
   Greenspan, büyüyen açıklar ve korumacılık yüzünden gelişmenin sekteye uğrayabileceği uyarısında bulundu ve kanun yapıcılara bütçe açığının daraltılması ile uluslararası ticaretin kısıtlanması yönündeki baskılara direnme çağrısında bulundu. Dolardaki düşüşün kısa vadeli yararlarına da değinen Başkan, düşüşün bütçe açığının daraltılmasına yardımcı olabileceğini savundu. 
   Alan Greenspan FED'in faiz oranlarını artırmak konusunda sabırlı olacağı mesajını yineleyerek finans piyasalarına önemli bir sinyal gönderdi. 
   
   
</TEXT>
</DOC>
