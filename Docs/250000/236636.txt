<DOC>
<DOCNO> 236636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun20.html </URL>
<DATE> 2004/05/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fransa'da Türk cami sorumlusu gözaltında 
</HEADLINE>
<TEXT>

     Fransa'nın başkenti Paris'te, bir caminin Türk sorumlusunun dün gözaltına alındığı bildirildi. 
     Fransa İçişleri Bakanlığı, Mithat Güler adlı sorumlunun sınır dışı edilme riskiyle karşı karşıya olduğunu bildirdi, ancak ayrıntı vermedi. 
     Güler'in oğlu Abdürrahim Güler, AFP'ye yaptığı açıklamada, 45 yaşındaki babasının 28 yıldır Fransa'da yaşadığını söyledi. 
     Abdürrahim Güler, ''Fransa'da İslam Derneği''nin başkanlığını yapan Mithat Güler'in Paris'teki bir caminin sorumlusu olduğunu, ancak imamlık yapmadığını ve vaaz vermediğini belirtti. 
     Fransa İslam Konseyi CFCM Genel Sekreteri Haydar Demiryürek ise AFP'ye yaptığı açıklamada, ''Güler'in sorumlusu olduğu caminin, Kaplancılar tarafından yönetildiğini'' söyledi. 
     ''Fransa'daki 400 bin Türk arasında sadece 500 kadar Kaplancı bulunduğunu'' belirten Demiryürek, ''Kaplancılar'' hareketinin propagandasını yaptıkları gerekçesiyle 2 imamın yılbaşında Fransa'dan sınırdışı edildiğini hatırlattı. 
     Mithat Güler'in, Fransa İçişleri Bakanı Dominique de Villepin'in, Fransa'daki Müslüman bölge konseylerinin başkanlarıyla dün yaptığı toplantıda, ''aşırılık yanlısı imamları sınır dışı etmeye devam edeceği'' yolundaki açıklamasının ardından gözaltına alındığı belirtiliyor. 
     De Villepin, Paris'te kapalı oturumda yapılan toplantıda, ''Şiddeti övenlere karşı kararlılık, Müslüman dininin gereklerinin yerine getirilmesinin en büyük teminatıdır'' ifadesini kullanmıştı. 
     Fransız Bakan, terörizmle ilgisi olduğuna inandıkları kişileri sınır dışı edebileceklerini de belirtmişti. 
     
</TEXT>
</DOC>
