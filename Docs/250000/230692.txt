<DOC>
<DOCNO> 230692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo23.html </URL>
<DATE> 2004/04/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Spor Toto'nun yeni şans oyunu "İddia" internetten de oynanabilecek 
</HEADLINE>
<TEXT>

     Spor Toto Teşkilat Müdürü Erdenay Oflas, Türkiye'de internet üzerinden hukuki olmayan zeminde 200-250 milyon dolar civarında bahis oynandığını kaydederek, hedeflerinin bu mali kaynak ve vergi kaybını Türkiye ekonomisine kazandırmak olduğunu söyledi. 
     Spor Toto'nun 17 Nisan Cumartesi günü resmi olarak hizmete girecek sabit ihtimalli bahis oyunu ''İddaa'', İstanbul'un ardından İzmir'de de düzenlenen basın toplantısıyla tanıtıldı. 
     Erdenay Oflas, teşkilatlarının ''yasadan aldığı yetkiyle'' Süper Toto, Futbol Şans ve Skor Toto'nun yanı sıra ''yepyeni'' bir oyunu daha iştirakçilerine sunduğunu, yeni şans oyununun katılımcılar tarafından heves ve heyecanla oynanacağına inandığını söyledi. 
     ''Türkiye'de 200-250 milyon dolar arasında internet siteleri üzerinden bahis oynanıyor'' diyen Oflas, şunları kaydetti 
     ''Hepimizin bildiği gibi bahis oyunları ülkemizde de tüm dünyada olduğu gibi hukuki bir düzenlemenin oluşturulamadığı internet üzerinden ve Türkiye ligleri kullanılmak suretiyle illegal olarak oynatılmaktadır. İddaa'nın çıkarılmasındaki ana hedef, bu siteler aracılığıyla ülkemizden yurtdışına transfer edilen milyonlarca dolarlık mali kaynağın ülkemize yönlendirilmesi ve oluşan vergi kaybının ekonomimize kazandırılmasıdır.'' 
     
     ''İDDAA'DA LİSANS DEVRİ YAPILMADI'' 
     İddaa oyununda geçici bir lisans devri ya da lisans satışının yapılmadığını belirten Oflas, şunları söyledi 
     ''İddaa, resmi olarak devlet güvencesi altında Spor Toto Teşkilat Müdürlüğü tarafından oynatılacak bir oyundur. Yalnızca bahis oranlarının belirlenmesi ve ikramiye riskinin karşılanmasında büyük önem taşıyan Risk Yönetim Merkezi kurulması ve oyuna ilişkin birtakım altyapı ve tanıtım çalışmalarının sağlanması konularında teşkilat tarafından bir ihale yapılmıştır. Şu anda bu hizmetler ihaleyi kazanan İnteltek şirketi tarafından yürütülmektedir.'' 
     
     İNTERNETTEN DE OYNANABİLECEK 
     İnteltek Genel Müdür Yardımcısı Ayşegül Kırımlı ise 17 Nisan Cumartesi gününden itibaren test dönemi bitecek ve ikramiye dağıtılmaya başlanacak olan oyunun yakın bir zaman sonra internet ve telefon üzerinden de oynanabileceğini kaydetti. 
     Türkiye çapında bin 100 olan bayi ağını ay sonunda 2 bine, yıl sonunda da 4 bine çıkarmayı hedeflediklerini kaydeden Kırımlı, futbolseverleri zevkli ve kazançlı bir oyunun beklediğini söyledi. 
     İnteltek Ürün Müdürü Senem Gökçener de oyun hakkında bilgi verdi. 
     
</TEXT>
</DOC>
