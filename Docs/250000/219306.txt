<DOC>
<DOCNO> 219306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur18.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank'ın batık kredileri... 11 kişinin yargılanmasına başlandı 
</HEADLINE>
<TEXT>

     Halkbank'ın Eyilik Grubu şirketlerine usulsüz olarak toplam 37.5 milyon dolar kredi kullandırarak bankayı zarara uğrattıkları iddia edilen eski Halkbank Genel Müdürü Yenal Ansen ve yönetim kurulu üyelerinin de aralarında bulunduğu 11 kişinin yargılanmasına başlandı. 
     Ankara 20. Asliye Ceza Mahkemesi'nde başlayan davanın bugünkü duruşmasına Ansen, eski yönetim kurulu üyeleri Ali İhsan Elgin ve Hasan Özcan, emekli Ticari Krediler Müdürü Muazzez Ela ile avukatları ve müdahil Halkbank'ın avukatı katıldı. 
     Kimlik tespitlerinin ardından savunması alınan Ansen, genel müdür olduğu 1996-2001 yılları arasında Türkiye'nin çok zor ekonomik şartlardan geçmesine rağmen bankanın menfaatlerinin korunduğunu söyledi. Firmalara kredi kullandırılmasıyla ilgili genel prosedür hakkında bilgi veren Ansen, Eyilik Grubu şirketlerine verilen kredilerde bankanın zarara uğratılmasının söz konusu olmadığını ileri sürdü. 
     Eyilik Grubu'nun borçlarından dolayı İstanbul yaklaşımına girdiğini, diğer banklarla borçlarını kapatmak için anlaşma zemini sağladığını anlatan Ansen, ''Halkbank'a olan borçlarını da ödemek istiyorlar, ancak bize dava açıldığı için banka firmanın teklifini kabul etmiyor'' diye konuştu. 
     
     ''BİNLERCE DOSYA GELİYOR'' 
     Eski yönetim kurulu üyesi Elgin, savunmasında, kredi başvurularının ilgili şubeler ve istihbarat birimleri tarafından değerlendirildiğini, firmalarla ilgili olumsuzluk olması halinde dosyanın yönetim kuruluna kadar geçmemesi gerektiğini belirtti. Gerekli incelemelerin ardından dosyaların Yönetim Kurulu'na sunulduğunu anlatan Elgin, ''Bizim, teknik konuları içeren binlerce dosyayı birkaç günde incelememiz mümkün değil'' dedi. 
     Özcan ve Ela da savunmalarında suçlamaları kabul etmediler ve verilen kredilerin usulsüz olmadığını öne sürdüler. 
     Halkbank'ın avukatı ise sanık anlatımlarını kabul etmedi ve kredilerin istihbarat birimi tarafından düzenlenen tüm olumsuz raporlara rağmen firmalara verildiğini ve bankanın zarara uğratıldığını söyledi. 
     Duruşma, eksikliklerin giderilmesi için ertelendi. 
     
     İDDİANAME 
     İddianamede, Halkbank ile Eyilik Grubu firmalarından Kula Mensucat A.Ş, Bülent Eyilik A.Ş ve Eytur Orman ve Orman Ürünleri A.Ş arasındaki kredi ilişkilerinin 1995 yılında başladığı belirtiliyor. 
     Bülent Eyilik firmasına, 1995 ile 1999 yılları arasında toplam 15.5 milyon dolar döviz kredisi ve 100 milyar lira teminat verildiği ve karşılığında 16.8 trilyon lira değerinde ipotek ve kefalet alındığı kaydedilen iddianamede, Kula Mensucat'a 1997-1999 yılları arasında kullandırılan toplam 20 milyon dolar döviz ve 150 milyar lira teminat sonucu 16 trilyon liralık risk oluştuğu ifade ediliyor. 
     İddianamede, Eytur firmasına ise 1997 yılında 2 milyon dolar ve 100 milyar lira kredi kullandırıldığı, bundan doğan riskin ise 2 trilyon lira olduğu belirtiliyor. 
     İddianamede, eski Genel Müdür Ansen ve yönetim kurulu üyeleri turan Kalaycıoğlu, Osman Nuri Ertuğ, İhsan Elgin, Hasan Özcan ve Halil Sarıaslan hakkında Türk Ceza Kanunu'nun TCK ''emniyeti suiistimal'' suçunu düzenleyen 510. maddesi uyarınca ve cezada artırımı öngören maddelerin uygulanmasıyla 11 yıl 4'er ay hapis cezası talep ediliyor. 
     Emekli Ticari Krediler Müdürü Ela ve diğer kredi birimi görevlileri Fedayi Uzun ile Ahmet Acar için TCK'nın ''görevi kötüye kullanma'' başlıklı 240. ve ceza artırımını öngören 80. maddeleri uyarınca 4.5'ar yıla kadar hapis istenen iddianamede, iki şube görevlisinin ise 3'er yıla kadar hapis cezasına çarptırılması talep ediliyor. 
     
</TEXT>
</DOC>
