<DOC>
<DOCNO> 204747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/yazar/akyol.html </URL>
<DATE> 2003/12/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP ve Kemal Derviş 
</HEADLINE>
<TEXT>

   
   KEMAL Derviş'in Meclis'te yaptığı bütçe konuşması her kesimde büyük takdir topladı. Medyada övücü yazılar çıktı. Hükümete eleştiriler yönelttiği halde, Maliye Bakanı Kemal Unakıtan, Kemal Derviş hakkında övücü sözler söyledi. 
   Daha önce Abdullah Gül benzer şeyler söylemişti. 
   Dün konuştuğum Enerji Bakanı Hilmi Güler'in sözleri 
   - Kemal Bey'in konuşmasını çok beğendim. Bizim arkadaşlar da alkışladı. Elbette farklı görüşlerimiz var ama kendisini çok takdir ederim. Siyasi görüşü ne olursa olsun, böyle kaliteli insanlar takdir edilmeli. 
   İki türlü yorumlamak mümkün 
   Bir, Derviş irticaya ödün veriyor, o zaten liboşun biri, IMF'ci... 
   İki, Derviş kişiliğiyle, birikimiyle ve siyaset anlayışıyla her kesimde saygı görüyor, geniş kesimlerden oy alabilir. 
   
   CHP medya ve aydınlardan şikayetçi ama asıl düşünülmesi gereken husus ülkenin entelektüel inisiyatifini CHP geleneğinin neden kaybettiği ve neden Derviş'in böyle bir inisiyatif gösterebildiğidir. 
   Prof. Fisun Üstel, Cumhuriyet'in bizde "devlete karşı ödevlerle yükümlü, militan yurttaş" tipini idealize ettiğini yazar. 
   Köylü toplumunda bürokratik 'toplum mühendisliği'nin kaçınılmaz sonucuydu bu. Her şey normatif bir "ilerici - gerici" ikilemine indirgeniyordu. 
   Dün de tam gerçekçi olmayan bu "ilerici - gerici" basitlemesi, bugünkü Türkiye'ye hiç uymuyor. Artık Türkiye'de güçlü bir girişimci orta sınıf teşekkül etmiştir. Bunun eseri olarak, değerler çeşitlenmiş, özgürlükler talebi artmış, ekonomi öncelikli konu olmuştur. 
   Değerler alanında ise, "militan yurttaş" yerine uzlaşmacı, iş yapan, üreten, satan insan tipi gelişiyor. Devlete ödevlerinin yanında "devlet karşısında hak ve özgürlükleri olan yurttaş" kavramı yükseliyor. 
   Bu sosyolojik değişim, evrensel olarak sağda muhafazakar ve liberal, solda sosyal demokrat hareketleri geliştirir. CHP "1930'lular" yüzünden bu sosyolojik değişime ayak uyduramadığı için oy atılımı yapamıyor. 
   
   CHP içinde etkin olan "1930'lular"ın reflekslerinden örnekler 
   "Başbakan İBDA C'nin kurucusu... Bunlar içki haram diye Tekel'i özelleştiriyorlar... Laik eğitim yerine medrese eğitimi getirecekler... Türbanın mahkemelerde de yasaklanması doğru olur..." 
   Kemal Derviş ise, Meclis konuşmasında ekonomiyle ilgili uyarılarda bulunduktan sonra diyor ki 
   "Vatandaş hiç kuşkusuz bizden gerginlik değil, uzlaşma ve çözüm bekliyor. Ülkemizin geleceğine olan güveni sarsan, gerilim yaratan her olay, her kavga, neticede özellikle dar gelirli vatandaşlarımızın ekonomik hayatını olumsuz etkilemektedir..." 
   Gerçek bir sosyal demokrat böyle konuşur değerlerde çoğulculuğu içine sindirir, ekonomik ve sosyal gelişmeyi ve bundan geniş kitlelerin yararlanmasını savunur. Yasakçılığı değil, aksine herkesin gelişmesi için eğitim, girişim, kamusal alana katılım, sınıf atlama haklarını savunur. 
   Serbest Fırka'dan, DP'den, bugüne kadar bunu sağ yapıyor. Onun için demokrasimizin sol ayağı topal. CHP çıkış yolu arıyorsa, Derviş'in konuşmasının neden beğenildiğini iyi anlamalı... 
   
      
   
   
</TEXT>
</DOC>
