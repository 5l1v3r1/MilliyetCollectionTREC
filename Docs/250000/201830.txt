<DOC>
<DOCNO> 201830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko01.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Irak ihalelerine nasıl girilecek 
</HEADLINE>
<TEXT>

     Irak'ın yeniden imarı konusunda açılacak ihalelerle ilgilenmek isteyen firmaların, en geç 15 Aralık 2003 tarihi itibariyle kayıtlarını yapmaları ve ''Ability to Succeed'' Yapabilirlik olarak adlandırılan belgeyi sunmaları gerektiği bildirildi. 
     Dışişleri Bakanlığı tarafından yapılan duyuruda, ABD Savunma Bakanlığı tarafından yayınlanan, Irak'ın yeniden imarı konusunda, Irak'taki Amerikan sivil yönetimi CPA ya da ABD Savunma Bakanlığı tarafından açılacak, toplam tutarı 18,6 milyar dolar olan tahsisat çerçevesinde finanse edilecek ihalelere ''ana yüklenici'' olarak katılabilecek Koalisyon Ortağı ülkeler listesinde Türkiye'nin de yer aldığına dikkat çekildi. 
     Duyuruya göre, söz konusu 18,6 milyar dolarlık fondan finanse edilecek 6 yatırım sektörü ve bu sektörlere tahsis edilen kaynakların dağılımı, ABD makamlarının açıklamaları doğrultusunda şu şekilde olacak 
     -Elektrik 5,5 milyar dolar -Bayındırlık ve su 4,5 milyar dolar -Güvenlik ve adalet 4,7 milyar dolar -İskan ve sağlık 1 milyar dolar -Ulaşım ve iletişim 870 milyon dolar -Petrol 1,76 milyar dolar ''Son derece hızlı bir süreç içinde değerlendirileceği anlaşılan ihaleler için, ABD makamlarınca, Türk firmalarının da dikkatine getirilmesi gereken bir takvim belirlendiğinin'' belirtildiği duyuruda şunlar kaydedildi 
     ''Bu çerçevede, en geç 15 Aralık 2003 Pazartesi günü itibariyle, açılacak ihalelerle ilgilenme niyeti olan firmaların kayıtlarını yapmaları ve 'Ability to Succeed' Yapabilirlik olarak adlandırılan belgeyi sunmaları gerekmektedir. 
     Yine 15 Aralık gününden itibaren ihale duyurularının requests for proposals yapılacağı, ihale duyurularının yapılmasını takiben 10 gün içerisinde tekliflerin alınmasının öngörüldüğü ve ihalelerin 2004 Ocak ayının ilk haftası sonunda sonuçlandırılarak, sözleşmelerin 1 Şubat'ta imzalanmasının planlandığı bildirilmektedir. 
     Bu çerçevede, söz konusu ihalelerle ilgilenen firmaların, yukarıdaki takvim çerçevesinde, basınımızda daha önce yaygın bir şekilde yer alan başta www.cpa-iraq.org web sitesi olmak üzere ilgili internet adreslerini özenle takip etmeleri gerekmektedir'' Bakanlık duyurusunda, ''ABD makamlarının ayrıca ihale sürecinin şeffaf, açık ve adil olacağını, taşeronların seçiminin tamamen asli müteahhitlere ait olacağını, 'CPA Program Management Office' altında her sektör için ayrı bir ofis kurulacağını, bu ofislerde CPA yetkililerinin yanı sıra, Iraklı yetkililer ve asli yüklenici firmaların temsilcilerinin bulunacağını açıkladıkları'' belirtildi. 
     
</TEXT>
</DOC>
