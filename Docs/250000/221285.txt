<DOC>
<DOCNO> 221285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo13.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan'ın yabancı hedefi Çek ve Polonyalı futbolcular... 
</HEADLINE>
<TEXT>

     Trabzonspor Teknik Direktörü Ziya Doğan, Beşiktaş maçı sonrasında kentte artık Avrupa Şampiyonlar Ligi'nin değil, şampiyonluk hesabı yapıldığını ve bunun da sevindirici olduğunu söyledi. 
     Ziya Doğan, Mehmet Ali Yılmaz Tesisleri'nde düzenlediği basın toplantısında, Beşiktaş maçı gibi zorlu bir maçtan kolay bir galibiyetle ayrıldıklarını belirterek, ''Böyle bir galibiyete ihtiyacımız vardı. Şehir tek yumruk oldu. Artık kentte Şampiyonlar Ligi değil, şampiyonluk hesaplarının yapılması sevindirici. Ancak başarı ve başarısızlığı fazla büyütmemeliyiz'' dedi. 
     Beşiktaş galibiyetinin fazla abartılmaması gerektiğini de ifade eden Doğan, şöyle konuştu 
     ''Futbolda dün yok, bugün önemlidir. Ankaragücü maçını düşünmeliyiz. Futbolculara da Beşiktaş maçından sonra terleri kurumadan bu maçı düşünmeleri gerektiğini söyledik. Onlar da bunun bilincindeler. İkinci yarıda çıkış yapmış olan 6-7 oyuncuyu ara transferde kadrosuna katan bir takımla karşılaşacağız. Ankara'da taraftar desteğimiz var. Taraftarlarımızın yanımızda olacağını düşünüyoruz. Artık oradaki maça konsantre olup hedeflerimiz doğrultusunda bir galibiyet almak istiyoruz. Tüm takım olarak Ankaragücü maçına kilitlendik. Buradan alacağımız galibiyet, Beşiktaş galibiyetini de pekiştirecektir.'' Bordo-mavili takımın ofansif oyuncu konusunda bir sıkıntısının olmadığını ancak savunma ve orta alanda alternatif oyuncu eksikliği yaşadığını da kaydeden Doğan, ''Ankaragücü maçında Romaschenko ve Volkan cezalı olduğu için forma giyemecekler. Bu beni oldukça düşündürüyor. Fenerbahçe ve Beşiktaş bu konuda daha avantajlı. Galatasaray, UEFA Kupası'nı aldığı yıl 4 stoper ve 4 santrforu vardı. Biz de ara transferde 1-2 oyuncuyla daha görüşüyorduk. Eğer bu oyuncuları alsaydık alternatif oyuncu sıkıntısı yaşamayacaktık'' diye konuştu. 
     
     GOL YEMEMEK 
     Doğan, bordo-mavili takımın savunmasının son dönemlerde fazla gol yemediğini dile getirerek, ''Hedefimiz hiç gol yememek. Çünkü forvette oynattığım Fatih ve Gökdeniz'in dışında Mehmet Yılmaz ve Augustine gibi 2 oyuncum daha var. Gol atabiliriz, yemezsek sorun yaşayacağımızı sanmıyorum. Savunmada otomatik bir anlayış geliştirmek istiyorum. Top rakipteyken, ne yapmamız gerektiğini iyi bilmemiz gerekiyor'' dedi. 
     Antrenmanlarda çok çalıştıklarını ve futbolcuların yardımcı hocalara çok yorulduk dediklerini de belirten Doğan, ''Acı çekmeden başarıya ulaşılmıyor. Bazı fedakarlıklar gerekiyor. Sezon başı bir futbolcunun vitaminidir. Sezon ortasında takıma geldim. Fazla da takıma yükleme yapamıyoruz. Ancak futbolcular da bana yardım ediyorlar, işimi kolaylaştırıyorlar'' diye konuştu. 
     
     YABANCI OYUNCU 
     Doğan, yabancı oyuncu transferinde Çek ve Polonyalı oyuncuları tercih edeceklerini söyledi. 
     Daha önce Brezilyalı oyuncularla çalıştığını, ancak bu oyuncuların sisteme uzak kaldığını ifade eden Doğan, ''Çek ve Polonyalı oyuncular sisteme daha uygun. Brezilyalı oyuncuların uyku düzenleri gibi sorunlar da oluyor. Gündüz yatıp, gece dolaşan Brezilyalı oyuncular vardı. Bu korkumdan dolayı Avrupa'dan oyuncu transferi tercihini kullanmak istiyoruz'' dedi. 
     
</TEXT>
</DOC>
