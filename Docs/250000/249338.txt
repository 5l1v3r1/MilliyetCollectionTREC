<DOC>
<DOCNO> 249338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/dunya/dun04.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'K. Irak Kürtleri, bölge haritasını değiştiriyor' 
</HEADLINE>
<TEXT>


SEMA EMİROĞLU New York 


New York Times gazetesi, Kuzey Irak'taki Kürt yönetiminin Irak'tan ayrılma tehdidi savurduğu sırada binlerce etnik Kürt'ün, eskiden Araplara ait olan K. Irak topraklarını yeniden ele geçirdiğini ve bölgenin demografik ve siyasi haritasını değiştirmekte olduğunu yazdı. "Amerikalılar, Kürtlerin ata topraklarına geri dönmeyi hakettiklerini söylüyorlar, etnik çatışmadan kaçınmak için göçün düzenli biçimde yapılmasını istiyorlar, ama Kürtler Amerikan emirlerini dikkate almıyor" diyen gazete, 10 bin kadar Kürt'ün Kerkük dışındaki mülteci kampında toplanarak, kente girmelerine izin vermesi için Amerikan makamlarını zorladıklarını bildirdi. Kerkük'ü kontrol eden Amerikalı subayların ise, etnik çatışmayı önlemek için daha fazla Arap'ı kentten çıkarma girişimlerine engel oldukları belirtildi. 


</TEXT>
</DOC>
