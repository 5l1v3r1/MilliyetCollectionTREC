<DOC>
<DOCNO> 232210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yasam/yas06.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Asfaltta yürümeye trafik cezası 
</HEADLINE>
<TEXT>

   GÖKÇER TAHİNCİOĞLU Ankara 
   
   Diyarbakır Dicle'de, annesi kalp hastası olan Hüseyin Giray, yeşil kart başvurusu için, dosyasının gönderildiği söylenen İlçe Jandarma Komutanlığı'na gittiğine pişman oldu. 
   Diyarbakır - Dicle - Ergani yolu üzerindeki komutanlığa yaya giden Giray, dış bahçenin yanındaki taşlık yoldan yürüyemeyince, asfalta çıktı. Bu sırada kendisini gören bir astsubay Giray'dan kimliğini istedi. Giray'ın kimliği, 10 dakika sonra 41 milyon 200 bin liralık trafik cezası makbuzuyla döndü. Makbuzda, Giray'ın Dicle - Ergani İl Yolu'nda yürüdüğü için trafik cezası kesildiği belirtildi. Ergani İlçe Jandarma Komutanlığı, cezayı kesen astsubay hakkında idari işlem yaptıklarını kaydetti. Giray'a, cezayı ödemeyi teklif ettiklerini ancak ret yanıtı aldıklarını ifade eden yetkililer, böyle olaylar nedeniyle vatandaş yararına yapılan birçok olumlu adımın görmezden gelindiğini savundu. 
   
   
</TEXT>
</DOC>
