<DOC>
<DOCNO> 230436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur03.html </URL>
<DATE> 2004/04/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bahar geldi, zehirli mantarlara dikkat .. 
</HEADLINE>
<TEXT>

     Zehirlenme olasılığına karşı, her mantarın yenmemesi gerektiği bildirildi. 
     Selçuk Üniversitesi Mantarcılık Araştırma ve Uygulama Merkezi Başkanı Yrd. Doç. Dr. Celalettin Öztürk, Türkiye'de iklim çeşitliliğine bağlı olarak yaklaşık bin kadar mantar türü bulunduğunu, bunların önemli bir kısmının zehirsiz olduğunu söyledi. 
     Mantarların yetişebilmesi için uygun hava şartları gerektiğini vurgulayan Öztürk, ''Mantarların oluşabilmesi için gerekli olan ideal ısı ve nem, ülkemizde ilkbahar aylarında, özellikle nisan ayı içinde oluşmaktadır. Bu nedenle, en sağlıklı mantarlar ilkbahar yağmurlarıyla birlikte yüzünü gösteren bahar mantarlarıdır'' dedi. 
     Mantarların liflerden oluşan anatomik yapıları gereği bir günde büyüyebildiklerini ifade eden Öztürk, ''Ancak zehirli mantar türlerine karşı çok dikkatli olunmalıdır. Toplanan mantarlar, bir uzmana gösterilmeden tüketilmemelidir'' diye konuştu. 
     
     AZ BULUNAN BİR DİYET GIDA 
     Öztürk, vitamin, mineral ve protein açısından sebze türleriyle yapılan kıyaslamalarda mantarın her konuda çok daha üstün özellikler taşıdığını belirterek, şunları söyledi 
     ''Mantar, vitamin, protein ve mineral açısından sebzelerden çok daha değerlidir. Kolesterol ve yağ oranı oldukça düşük. 100 gram taze mantar 20 ile 40 kaloriye sahiptir. C, D ve kompleks vitamin yönünden oldukça değerli olan mantarın sinir sistemi üzerinde sakinleştirici etkisi bulunuyor. Mineral madde yönünden de zengin olması, mantarın besin değerini artırıyor. Bol miktarda kalsiyum, potasyum, demir ve bakır içeren mantar, içeriğindeki folikasit nedeniyle kansızlığı giderici etki yapıyor. Mantar ayrıca şeker, kalp ve damar hastaları için, az bulunan diyet gıda özelliği taşımaktadır.'' 
     
</TEXT>
</DOC>
