<DOC>
<DOCNO> 241422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy08.html </URL>
<DATE> 2004/05/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
YÖK yasası... 13 sivil toplum örgütü temsilcileri AKP'yi ziyaret etti 
</HEADLINE>
<TEXT>

     Aralarında Eğitim-Sen ve İnsan Hakları Derneği'nin de bulunduğu 13 sivil toplum örgütünün temsilcileri, AK Parti Grup Başkanvekili Faruk Çelik'i ziyaret ederek, YÖK Yasası'nın Cumhurbaşkanı tarafından TBMM'ye iade edilmesi durumunda, hükümetin yasanın tekrar çıkarılması konusunda ısrarcı olmamasını istediler. 
     Faruk Çelik'in makam odasında gerçekleşen görüşmede konuşan Eğitim-Sen Genel Başkanı Alaattin Dinçer, ''İsrail'in Filistin halkına uyguladığı zalimce baskıyı ve ABD askerlerinin Irak'taki terör ve şiddet uygulamalarını kınadıklarını'' söyledi. 
     Dinçer, hükümetin bu konuda kesin bir tavır almasını isteyerek, ''Toplumda bu konuda infial var. NATO zirvesinin Türkiye'de yapılmaması ve ABD Başkanı Bush'un ülkemize gelmemesi için yaygın eylemler yapacağız'' dedi. 
     Dinçer, YÖK'ün öncelikle demokratikleştirilmesi sonra da kaldırılmasını talep ettiklerini belirterek, YÖK'e karşı yürüttükleri eylemleri hatırlattı. 
     YÖK Yasası'nın Cumhurbaşkanı tarafından TBMM'ye iade edilmesi durumunda hükümetin yasanın çıkarılmasında ısrarcı olmamasını isteyen Dinçer, yasanın çıkarılması durumunda büyük bir adaletsizlik yaşanacağını ve toplumdaki gerginliğin artacağını öne sürdü. 
     
     GERGİNLİK 
     AK Parti Grup Başkanvekili Çelik de sivil toplum örgütleriyle işbirliğine önem verdiklerini ifade ederek yanlış anlamanın giderilmesi ve uzlaşma için diyaloğun önemine işaret etti. 
     Çelik, TBMM'de, 25 Mayıs Salı günü, Ortadoğu'daki gelişmeler, Irak'ta uygulanan işkence ve İsrail'in Filistinlilere karşı uyguladığı politikaların ele alınacağı genel görüşme yapılacağını söyledi. 
     Cumhurbaşkanı'nın, YÖK Yasası'nı geri göndermesi durumunda iade gerekçelerine bakacaklarını kaydeden Çelik, Meclis ve hükümetin iade gerekçelerini daima dikkate aldığını belirtti. 
     AK Parti olarak seçim meydanlarında verdikleri sözleri tuttuklarını anlatan Çelik, YÖK Yasası ile ilgili 17 ayın boşa gittiğini ve uzman olan kuruluşların bu sürede bir yasal çalışma yapamadıklarını söyledi. 
     Çelik, vatandaşlarda bir gerilim olmadığını savunarak, AK Parti oylarının niye arttığının sosyolojik olarak incelenmesini önerdi. 
     Yeni yasama döneminde YÖK ile ilgili kapsamlı bir yasa tasarısının gündeme geleceğini kaydeden Çelik, ''Değişim ve dönüşümden yana olduğunu söyleyenlerin nasıl çark ettiğini biz bizzat müşahede ettik'' diye konuştu. 
     Türkiye'nin klasik siyaset anlayışını terk etmesi gerektiğini ifade eden Çelik, şunları söyledi 
     ''Türkiye'nin zamanını hoyratça kullanmaya hakkı yok. Aylar yıllar boşa harcandı... 
     Gerilim yok mu Gerilim var. Gerilimin nereden kaynaklandığını da biz çok iyi biliyoruz. Ama bu statükoyla da Türkiye'yi çağdaş bir ülke yapmak mümkün değildir. Bunu bilelim. 
     AK parti ideolojik bir parti değildir. Çeşitli önyargılarla bizi kimse bağlamasın. Her platformda söylüyoruz Israrla AK Parti'ye bir elbise giydirilmeye çalışılıyor. Giydirilmeye çalışılan elbise AK Parti'nin elbisesi değildir. AK Parti ideolojik yaklaşımı olan bir parti değildir. AK Parti'nin kimliği, ne olduğu halkımız tarafından çok iyi bilinmektedir. AB ile yaptığımız hamleler, AK Parti'ye giydirilmeye çalışılan elbise ile ne kadar paralellik arz ediyor '' YÖK Yasası'nın sivil toplum örgütlerini rahatsız edecek bir yasa olmadığını öne süren Çelik, ''Çağdaş bir ülke olacaksak Türkiye bu kabukları kırmalı'' dedi. 
     Çelik, gerilimin kimler tarafından çıkarıldığını sorulması üzerine, ''YÖK'ün mevcut yapısının sürmesini isteyenler'' karşılığını verdi. 
     ''Kimlerin bunu istediğinin'' sorulması üzerine de Çelik, ''Bazı değerli hocalarımız yürüyor. Koltuklarından kalkmak istemiyorlar''' diye konuştu. 
     
</TEXT>
</DOC>
