<DOC>
<DOCNO> 202496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko33.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda Saddam'ın etkisi uzun sürmedi 
</HEADLINE>
<TEXT>

     Irak devrik lideri Saddam Hüseyin'in yakalanmasının ABD Doları'na verdiği gaz uzun sürmedi. 
     Uluslararası piyasalarda, Saddam Hüseyin'in yakalanmasının yarattığı iyimserlik havasıyla dün değerlenen ABD Doları, bugün inişe geçerek euro karşısında tarihindeki en düşük değeri aldı. 
     Lordra piyasasında öğle saatlerinde 1.2361 dolardan işlem gören 1 euro, Avrupa ortak parası olarak dolaşıma girişinden bu yana dolar karşısında en yüksek değere ulaştı. 
     Euro böylece yılbaşından bu yana dolar karşısında yüzde 18 değer kazanmış oldu. 
     ABD Doları'nın yeniden değer kaybetmeye başlamasında ABD'nin dış ticaretinde verdiği devasa açığın ABD ekonomisinin ve doların gelecekteki istikrarı üzerindeki olumsuz etkileri hakkındaki kaygıların güçlenmesi etkili oldu. 
     Menkul kıymet piyasalarında da ''Saddam etkisi'' kısa sürdü. Haberin etkisiyle dün yükselişe geçen Asya ve Avrupa borsalarında bugün genelde düşüş vardı. 

     
</TEXT>
</DOC>
