<DOC>
<DOCNO> 222514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy15.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP "Annan Planı'nı kabul ederseniz, Kıbrıs'ı kaybedersiniz" 
</HEADLINE>
<TEXT>

     CHP Genel Başkan Yardımcı Onur Öymen, ''Annan Planı'nın özünü kabul ederseniz Kıbrıs'ı kaybedersiniz'' dedi. 
     Partisince Tek-Gıda İş Salonu'nda düzenlenen ''Kıbrıs ve Dış Politikadaki Yeni Gelişmeler'' konulu konferansta konuşan Öymen, Kıbrıs'ta çözümün iki kesimlilikle sağlanabileceğini söyledi. 
     Kıbrıs'ın hiçbir zaman Yunan adası olmadığını belirten Öymen, şöyle konuştu 
     ''Kıbrıs'ta Türkler ve Rumlar 300 yıldan fazla iç içe yaşadılar, ama anlaşamadılar. İki toplumun kimyası birbirine uymamış. Bu din farkından da değil. Tek millet olamamışlar. Şimdi, Annan Planı 2 kesimliliği ortadan kaldırıyor. İşte can alıcı nokta bu. Bu anlaşmayla adadaki Türkler yok edilmek isteniyor. Bunu kabul etmek mümkün değil.'' Yunanlıların 30 yıldan bu yana Kıbrıs meselesini her alanda Türkiye'nin önüne sorun olarak çıkardığını belirten Öymen, daha sonra şunları kaydetti 
     ''Türkleri küçük düşürmek istiyorlar. Biz cevabını veriyoruz. Türkiye'ye karşı yapılan uluslararası terör hareketleri 1975 yılından sonra başladı. Bu terör hareketlerinin merkezlerinden birinin Rum tarafının Lefkoşe'si olduğunu biliyoruz. Şimdi bu kitleyi içinize alacaksınız. Bu planının özünü kabul etmek mümkün değil. Annan Planı'nın özünü kabul ederseniz Kıbrıs'ı kaybedersiniz.'' Anan Planı'nın zemininde çözüm aranmasının kabul edilemeyeceğini ifade eden Öymen, '' Bu planı kabul etmek zorundayız diyorlar. Bu aldatmacadır. Türkiye'nin AB'ye üyeliği ayrı sorun, Kıbrıs meselesi ayrı'' diye konuştu. 
     
</TEXT>
</DOC>
