<DOC>
<DOCNO> 241550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/guncel/gun11.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'yı karıştıran imam sınır dışı edildi 
</HEADLINE>
<TEXT>


MİNE G.KIRIKKANAT Paris 

Fransa Melun İdari Mahkemesi'nin, Paris'in 11. Bölgesi'ndeki Ayasofya Camii'ne bağlı Fransa İslam Derneği Başkanı Mithat Güler'in sınır dışı edilme kararını onayladıktan sonra Güler, dün akşam Türkiye'ye gönderildi. Güler'in kamu düzeni için tehdit oluşturduğu gerekçesiyle sınır dışı edildiğini bildiren Fransa İçişleri Bakanlığı'nın açıklamasında, "Güler, Kaplancılar adıyla bilinen ve şiddet ile terörizme başvurulmasını teşvik eden aşırı dinci bir örgütün Fransa sorumlusudur" denildi. Paris'in doğusundaki bir caminin sorumlusu ve "Fransa'da İslam Derneği"nin başkanı olan Güler 45 , 3 Mayıs'ta evinde göz hapsine alınmıştı. Fransa İçişleri Bakanlığı, 28 yıldır Fransa'da yaşayan 5 çocuk babası Güler hakkında 30 Nisan tarihli sınır dışı edilme kararı bulunduğunu bildirmiş, Güler'in sınır dışı edilme kararına karşı yaptığı başvuru önceki gün Fransız mahkemesince reddedilmişti. 



</TEXT>
</DOC>
