<DOC>
<DOCNO> 215559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur39.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köy Hizmetleri' ekibini köylüler kurtardı... 
</HEADLINE>
<TEXT>

     Van'da karla mücadele çalışmalarını yürüten ekipleri denetlemeye giden Köy Hizmetleri Merkez Şantiye Şefliği'nde görevli 3 kişi, yolda mahsur kaldı. 
     Van'da 3 gündür etkisini sürdüren kar yağışı nedeniyle birçok köy yolu ulaşıma kapandı. Karla mücadele çalışmalarını fırtına nedeniyle güçlükle sürdüren ekiplerden haber alamayan Köy Hizmetleri İl Müdürlüğü, ekiplere ulaşması için Van'dan 3 kişilik ekip çıkardı. 
     Merkez Şantiye Şefliği'nde görevli Reşat Fider, Sebat Gencay ve Hayrettin Gürbüz'ün içinde bulunduğu araç, şiddetli kar ve tipi nedeniyle Gövelek ile Köşebaşı köyleri arasında kara saplandı. Yaklaşık bir saat araçta mahsur kalan Köy Hizmetleri ekibi, olay yerine gelen köylüler tarafından kurtarıldı. 
     
</TEXT>
</DOC>
