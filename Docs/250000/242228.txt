<DOC>
<DOCNO> 242228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/ekonomi/eko03.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedef Türkiye'yi çayda daha üst sıralara taşımak' 
</HEADLINE>
<TEXT>


SERKAN GÜNDÜZ Rize 

Unilever'in çaydaki uluslararası fabrikası Lipton, Türkiye'deki üçüncü fabrikasını Rize'nin Fındıklı İlçesi'nde faaliyete geçirdi. 
Unilever Kuzey Afrika, Ortadoğu ve Türkiye Bölge Başkanı Rachid M. Rachid, Unilever olarak Türkiye'ye güvenlerinin tam olduğunu ve yatırım yapmaya devam edeceklerini belirterek, "Türkiye'yi çayda ihracat üssü haline getiriyoruz" dedi. Unilever Türkiye Yönetim Kurulu Başkanı İzzet Karaca da yeni fabrikayla, çay yatırımlarının 20 milyon euroya, kapasitelerini ise 7 bin tona ulaştığını belirtti. 
Lipton'un 'Doğu Karadeniz' adıyla yeni bir markayı piyasaya sunduğunu ifade eden Karaca, konuşmasını şöyle sürdürdü "Yepyeni bir lezzet yarattık. Hedefimiz Doğu Karadeniz çayını da Assam veya Darjeeling çayı gibi dünya markası haline getirmek." 
Karaca, Türkiye'nin bundan sonra Kuzey Avrupa, Ortadoğu ve Türki Cumhuriyetlerde satılacak olan Lipton meyveli ve özel siyah çayları üreteceğini açıkladı. 




</TEXT>
</DOC>
