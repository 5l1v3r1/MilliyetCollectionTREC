<DOC>
<DOCNO> 241929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun37.html </URL>
<DATE> 2004/05/22/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
ABD, Irak'ta depolanan 500 ton uranyumu taşımak istiyor... 
</HEADLINE>
<TEXT>

     ABD'nin, Uluslararası Atom Enerjisi Ajansı'na UAEA başvurarak, Bağdat'ın güneyinde depolanan yüzlerce tonluk uranyumu Irak dışında daha güvenli bir yere taşımak istediği bildirildi. 
     New York Times gazetesinin Batılı diplomatik kaynaklara dayanarak verdiği haberde, UAEA'nın, uranyumun Irak'ın malı olduğu gerekçesiyle bu konuda izin vermesinin mümkün olmadığı şeklinde bir tavır aldığı belirtildi. 
     Haberde, ABD'nin UAEA'nın bu tavrına rağmen uranyumu Irak dışına Amerika'ya taşımaya kararlı olduğu kaydedildi. 
     ABD'nin son aylardaki direniş hareketlerinin alevlenmesinden çok önce bu başvuruyu yaptığı belirtilirken, Irak'ta ABD liderliğindeki bir koalisyon yönetimi yetkilisi uranyumun taşınmasını düşündüklerini söylediği ifade edildi. 
     Yetkili, ''Duyduğuma göre, bu konuda henüz bir karar alınmış değil. Birkaç ay önce bu konu tartışılırken ortaya çıkan temel görüş, bu taşıma işleminin çok pahalıya patlayacağı şeklindeydi. O zamandan bu yana bir şeyin değiştiğini düşünmüyorum'' dedi. 
     Aynı yetkili, Irak'taki istikrarsızlığa rağmen uranyumu Irak'taki depolarda korumanın, başka bir yere taşımaya çalışmaktan daha güvenli olduğunu da ifade etti. 
     Nükleer maddeler konusundaki uzmanlar, bu uranyumun Irak'tan çıkarılması durumunda kargo uçaklarıyla ABD'deki depolara taşınabileceğini tahmin ediyorlar. 
     Irak'ın devrik lideri Saddam Hüseyin'in Körfez savaşının çıktığı 1991 yılına kadar devam eden nükleer silah programının merkezi olan Tuwaitha'daki depoda 500 ton uranyum bulunduğu kaydediliyor. 
     Bu uranyumun, nükleer bir silahta kullanılabilecek kadar zenginleştirilmediği de belirtiliyor. 
     Amerikalı yetkililer, uranyumun depolandığı bölgelerde yaşayan halkın radyoaktif tehlikeye karşı korunması amacıyla böyle bir taşımanın yapılabileceğini savunurken, Green Peace gibi çevre kuruluşları, ABD'nin niyetleri konusunda kuşku duyduklarını, buradaki uranyumun taşınmadan da civardaki köylüleri radyasyona karşı koruyacak önlemler alınabileceğini ifade ediyor. 
     Çoğunluğu doğal halde bulunan 500 tonluk uranyumun 1,8 tonluk kısmının, nükleer silahlarda kullanılabilecek kadar olmasa da zenginleştirilmiş olduğu belirtiliyor. 
     
</TEXT>
</DOC>
