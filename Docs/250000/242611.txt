<DOC>
<DOCNO> 242611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun21.html </URL>
<DATE> 2004/05/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Serdar Denktaş CTP'nin olmadığı hükümette yer almayacağız 
</HEADLINE>
<TEXT>

     KKTC Başbakan Vekili, Dışişleri Bakanı ve Başbakan Yardımcısı Serdar Denktaş, ''Demokrat Parti DP , matematiksel olarak uygun görülen formüllerde Cumhuriyetçi Türk Partisi'nin de CTP içinde yer almadığı bir formülde yer almayacaktır'' dedi. 
     Serdar Denktaş, DP Genel Merkezi'nde düzenlediği basın toplantısında, ''yapay oluşumlarla kurulması planlanan yeni bir hükümette yer almalarının mümkün olmadığını'' vurgulayarak, ''Uyum içerisinde bir hükümet oluşamayacaksa elbette erken seçim kaçınılmaz olacaktır'' ifadesini kullandı. 
     ''DP olarak bugüne kadar olduğu gibi bugünden sonra da doğru bildikleri yolda yürüyeceklerini' kaydeden Denktaş, ''Kıbrıs Türk halkının haklarını koruyarak, dünyayla bütünleşmesi ilkesine bağlı kalmaya devam edeceğiz'' diye konuştu. 
     ''Devleti sömürmeye devam edebilmek için ortaya konulan hükümet değişikliği senaryolarına geçit verilmeyeceğini'' ifade eden Serdar Denktaş, şöyle devam etti 
     ''Kendi içimizdeki dezenformasyon odaklarının tüm çabaları, bu anlamda boşa çıkacaktır. DP çağdaş, uzlaşmacı vizyonu, her türlü yeniliğe açık yapısıyla geleceğe damgasını vuracaktır. Bugün hükümet sorunu varsa, bunun nedeni hükümet ortaklarının uyumsuzluğu değildir. Bu önemli süreçte bu sorunun ortaya çıkması için kendilerini kişisel nedenlerle kullandıran iki kişinin istifasıyla başlayan bu sorun, demokratik yöntemlerle aşılacaktır. Uyum içerisinde bir hükümet oluşamayacaksa, elbette erken seçim kaçınılmaz olacaktır.'' 
     
     CTP'SİZ BİR FORMÜLDE DP YOK 
     Kendisi dış temaslarda bulunurken, parti genel sekreterinin siyasi partilerle görüşerek sorunu aşma yönünde girişimlerde bulunacağını kaydeden Serdar Denktaş, şöyle konuştu 
     ''Bilinmesini isteriz ki, DP olarak halkımızın ortaya koyduğu iradeye ters düşen bir tavır içerisinde olmayacağız. DP matematiksel olarak uygun görülen formüllerde CTP'nin de içinde yer almadığı bir formülde yer almayacaktır. Hiç kimse 6 ay önce halkımızın yüzde 35 oyunu alan bir partiye 'yasaklı parti' yaklaşımında bulunma hakkına sahip değildir. Artık her bir KKTC vatandaşı, demokrasimizin daha da demokratikleştirilmesi gereğini kabul etmiş durumdadır. Bu gerçekler ortadayken, DP olarak yapay oluşumlarla kurulması planlanan yeni bir hükümette yer almamız mümkün değildir. 
     Elbette bizim dışımızda bir hükümet oluşabilmesi durumunda, DP olarak yine halkımızın haklarını koruyucu bir politikayı muhalefet saflarında da devam ettirmeye hazırız.'' 
     
</TEXT>
</DOC>
