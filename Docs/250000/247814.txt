<DOC>
<DOCNO> 247814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy30.html </URL>
<DATE> 2004/06/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
KKTC'nin ''Kıbrıs Türk Devleti'' olarak geçtiği tasarı İKÖ'de kabul gördü 
</HEADLINE>
<TEXT>

     KKTC'nin İslam Konferansı Örgütü İKÖ nezdinde ''Kıbrıs Türk Devleti'' olarak adlandırıldığı Kıbrıs tasarısının, İKÖ 31. dönem dışişleri bakanları toplantısı çerçevesinde oluşturulan siyasi komiteden geçtiği öğrenildi. 
     A.A muhabirinin güvenilir kaynaklardan edindiği bilgiye göre, bundan bir süre önce Cidde'de İKÖ ülkelerinin üst düzey diplomatları tarafından hazırlanan Kıbrıs tasarısı, bugün İstanbul'da toplanan siyasi komitede değişiklik yapılmadan kabul edildi. 
     Son anda bir değişiklik olmaması halinde söz konusu tasarının çarşamba günü İKÖ dışişleri bakanlarınca onaylanması bekleniyor. 
     Tasarıda, KKTC, BM Genel Sekreteri Kofi Annan'ın raporunda olduğu gibi ''Kıbrıs Türk Devleti'' olarak adlandırılarak, KKTC üzerindeki ekonomik ve siyasi tecridin kaldırılması yönünde mesajlar veriliyor. 
     
</TEXT>
</DOC>
