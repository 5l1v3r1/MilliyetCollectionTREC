<DOC>
<DOCNO> 215047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/ekonomi/aeko.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalara da doğum izni 
</HEADLINE>
<TEXT>

   Hazırlanan yasa taslağıyla erkeklere ücretsiz 6 ay doğum izni getirilirken, devlet memuru kadınların doğum öncesi izni de 8 haftaya çıkarılacak 
      ANKARA Milliyet 
   
   Devlet Bakanı Güldal Akşit, 657 sayılı Devlet Memurları Yasası'na göre çalışan kadınların doğum izin sürelerinin artırılacağını ve kadınların doğum öncesi ve sonrası ücretli izin sürelerinin 8'er hafta olacağını bildirdi. Akşit, hazırlanan Doğum İzni'nin Yeniden Belirlenmesi Yasası taslağıyla erkeklere de ücretsiz doğum izni hakkı getirileceğini, evlat edinme halinde de doğum izni kullanılabileceğini açıkladı. 
   Devlet Bakanı Akşit, yazılı bir açıklama yaparak, doğum izinlerinin yeniden düzenlenmesi amacıyla "Devlet Memurları Yasası, İş Yasası ve SSK Yasası'nda Değişiklik yapılmasına Dair Yasa Tasarısı Taslağı" hazırlandığını bildirdi. 
   Akşit, ülkede farklı sosyal güvenlik kuruluşlarına bağlı olarak çalışan işçi ve memur kadınlar için doğum izinleri konusunda farklı uygulamalar olduğuna dikkat çekti. Akşit, 657 sayılı Devlet Memurları Yasası'na göre kadın memurlara doğum öncesi 3 hafta, doğum sonrası 6 hafta ücretli izin, doğum sonrası ücretli izin hakkının ardından 12 ay ücretsiz izin hakkı ve 6 ay süreyle günde 1.5 saat süt izni hakkı bulunduğunu belirtti. Akşit, İş Yasası'nda ise işçi kadınların doğum öncesi ve doğum sonrası 8'er hafta ücretli izin hakkının ardından 6 ay ücretsiz izin hakkından yararlandıklarını ve 1 yıl süreyle günde 1.5 saat süt izin hakları bulunduğunu anımsattı. Akşit, yeni hazırlanan yasa taslağında, memurlar ile kadın işçilerin doğum öncesi ve doğum sonrası ücretli izin haklarının 8'er hafta olarak eşitlendiğini bildirdi. Akşit, iki yasada da yer alan günlük 1.5 saatlik süt izni hakkının süresinin de 1 yıl olarak eşitleneceğini kaydetti. 
   Akşit, yeni düzenlemeyle doğum sonrası ücretli izin süresinin ardından her iki yasaya göre çalışan ebeveynin anne-baba kullanabileceği şekilde 6 ay süreli ücretsiz izin hakkı getirileceğini de bildirdi. 
   
   Evlat edinenler de haktan yararlanacak    Akşit, evlat edinme halinde de doğum izinlerinin kullanılabilmesi hakkını getirdiklerini bildirdi. Buna göre en fazla iki yaşındaki bir çocuğun evlat edinilmesi halinde geçici bakım sözleşmesinin yapıldığı tarihten itibaren doğum sonrası ücretli ve ücretsiz izin hakkının kullanılabilmesine de imk n sağlanacağını belirtti. Akşit, taslağın toplumsal gerçekler ve bugüne kadar taraf olunan uluslararası sözleşmeler doğrultusundaki taahhütler dikkate alınarak hazırlandığını söyledi. 
   
   
</TEXT>
</DOC>
