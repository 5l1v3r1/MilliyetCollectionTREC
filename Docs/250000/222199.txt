<DOC>
<DOCNO> 222199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun23.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu Almanlar geçmişlerini Yozgat'ta arasınlar... 
</HEADLINE>
<TEXT>

     Kültür ve Turizm Bakanı Erkan Mumcu, Yozgat yakınlarındaki arkeolojik kazı çalışmalarına işaret ederek, ''Almanlar geçmişlerini Yozgat'ta aramaya başlasalar iyi olur diye düşünüyorum'' dedi. 
     Berlin'deki Uluslararası Turizm Borsası ITB fuarına katılan Bakan Mumcu, düzenlediği basın toplantısında, Yozgat yakınlarındaki kazı çalışmalarında en eski Almanca yazıtların bulunduğunu hatırlatarak, esprili şekilde, ''Yozgatlılarla hemşeri olmanın nasıl bir duygu olduğunu bilemiyorum, ancak Alman dostlarımız yakında bunu öğrenebilirler'' dedi. 
     Mumcu, Türkiye'nin turizm sektöründe Almanya ve Almanca konuşulan diğer ülkelerde önemli bir yer edindiğini belirterek, ''Türkiye kaliteli hizmet ve fiyat-hizmet dengesi ile hem tur operatörlerinde, hem de ülkemize gelen turistlerde çok sağlam bir güven yaratmıştır. Gelecekte de ürün geliştirme, çeşitlendirme ve sürekliliğe ağırlık vereceğiz. Bahçemizi daha da güzelleştirmek, geliştirmek zorundayız. Biz bahçemize dönüyoruz. Tur operatörlerine teşekkür ediyorum, ancak asıl teşekkürüm, yıllardan bu yana ülkemize gelerek sevinçlerini bizlerle paylaşan turist dostlarıma'' diye konuştu. 
     Pazarlama odaklı iletişim stratejilerini değiştirdiklerini kaydeden Mumcu, bundan böyle daha çok tanıtım hizmeti sunacaklarını, reklamları ise tur operatörleri ile birlikte yapacaklarını söyledi. 
     Mumcu, ''Uzun bir çaba ve iletişim kurma döneminden sonra Türkiye, müşterileri tatmin eden, güven veren ve kar ettiren bir destinasyon haline gelmiştir'' dedi. 
     ITB'den son derece olumlu izlenimlerle ayrılacağını ifade eden Mumcu, kendisine Almanya'daki seyahat pazarının yüzde 7 oranında büyüdüğünün söylendiğini, Almanya'nın önde gelen turizm şirketleri TUI ve Thomas Cook yetkilileriyle yaptığı görüşmelerde özellikle Türkiye pazarının büyüdüğünü öğrenmekten de çok mutlu olduğunu belirtti. 
     Almanya'dan Türkiye'ye gelecek turist sayısında bu yıl yüzde 20'lik bir artış beklediklerine işaret eden Mumcu, ''Türk turizmi geçen yıl Irak savaşından dolayı yüzde 10 ila 12'lik bir daralma yaşamıştı. Bu nedenle beklediğimiz artış bizim için aslında sadece yüzde 7-8'lik bir artış'' dedi. 
     
     YENİ DESTİNASYON TARSUS 
     Bakan Mumcu, yeni yasal düzenlemeler ile turizm için uygun görülen arsaların yatırımcı ve yatırımcı gruplarına tahsis edildiğini hatırlatarak, ''Şimdi yeni bir destinasyon var. Tarsus. Belek'e yeni bir kardeş geliyor. Batı dünyası Tarsus'u İncil'den bilir. St. Paul'un doğum yeri ve Hıristiyanlık için önemli bir yerdir. Ancak sadece tarihi ile değil, doğasıyla da büyüleyici bir güzelliğe sahiptir'' diye konuştu. 
     Dalaman ve Didim'de de yatırımlar yapılacağını kaydeden Mumcu, ''Tüm yatırım taleplerini karşılayamıyoruz. Gelecek 3 ay içinde yasal düzenlemeleri yaparak yeni bir yatırım süreci başlatacağız. Çünkü hiç kimsenin yatırım hevesinin kırılmasını istemiyorum'' dedi. 
     Mumcu, Türkiye'nin kitle turizminden çok paralı turisti ülkeye çekmek için girişimleri olup olmadığı sorusuna karşılık da, ''Turizm sektöründe böyle bir ayrım yapmanın doğru olacağını sanmıyorum. Türkiye'nin turizmin yanı sıra başka yönlerinin de olduğunu göstermek istiyoruz. Türkiye'nin AB üyeliğinin yoğun şekilde tartışıldığı şu dönemde ülkemizin sunacağı farklı şeylerin de olduğunu göstermek ve iletişimi bu yönde şekillendirmek istiyoruz'' diye konuştu. 
     
     TURİSTLER SANATLA PEK İLGİLENMİYOR 
     Türkiye'de düzenlenen çok sayıdaki festivalle de değinen Mumcu, ''Biz tüm yazı kültür ve sanatla geçiriyoruz. Ancak tatil yapmaya gelen turistler bunlarla fazla ilgilenmiyor. Türkler genelde kendi aralarında kalıyor. Türkiye'de çok iyi bale, çok iyi sanat yapılıyor. Ancak herhalde tatil yapanlar sanatla pek ilgilenmek istemiyor. Gerçekten de dünyanın en güzel yerlerinden biri olan Aspendos'ta La Scala'yı izleyebilirsiniz. Bunun için İtalya'ya gitmenize gerek yok. Türkiye'de bunun için sadece bir gecenizi ayırmanız yeterli'' dedi. 
     Mumcu, Karadeniz turizmi ile ilgili bir soru üzerine de, bu bölgenin çetin koşullara rağmen çok güzel bir doğaya sahip olduğunu, bölgedeki turizmin geliştirilebilmesi için bölgelerin birbirine entegre edilmeleri gerektiğini, Karadeniz Otoyolu Projesi'nin de bu amaçla yürütüldüğünü söyledi. 
     Projenin en geç gelecek yıl bitmesini beklediklerini kaydeden Mumcu, ''Sinop ve Trabzon'u birbirine katarsak rakipsiz olacağına eminim'' diye konuştu. 
     Mumcu ayrıca, Antalya'nın doğusundaki Gazipaşa havaalanının uluslararası uçuşlar için uygun olup olmadığının araştırıldığını, bu nedenle havaalanının ne zaman hizmete girebileceği konusunda henüz bir şey söyleyemeyeceğini kaydetti. 
     
</TEXT>
</DOC>
