<DOC>
<DOCNO> 233185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy07.html </URL>
<DATE> 2004/04/20/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
DYP Gül'ün 'egemenlik' eleştirileri, Türk dış politikaları ile çelişiyor 
</HEADLINE>
<TEXT>

     DYP, Dışişleri Bakanı ve Başbakan Yardımcısı Abdullah Gül'ün, KKTC Cumhurbaşkanı Rauf Denktaş'ı, ülkesinin egemenliği konusundaki değerlendirmelerinden dolayı eleştirmesinin, Türk dış politikası ile çeliştiğini belirtti. 
     DYP'den yapılan açıklamada, Başbakan Recep Tayyip Erdoğan'ın, Kıbrıs konusunda ''kalplerin rahat olduğunu, Genelkurmay Başkanı ve Cumhurbaşkanı ile tam mutabakat içinde bulunduklarını'' söylediği anımsatıldı. 
     Gül'ün ise KKTC'ye uygulanan ambargoya değinerek, ''portakal dahi ihraç edemediğini'' ifade ettiği hatırlatılarak, ''Başbakan ve Yardımcısının, diplomatik bağlamda skandal niteliğindeki bu sözlerinden, gerçekleri saptırmakta ne kadar mahir oldukları, ayrıca diplomasi bilgisinden de ne ölçüde yoksun bulundukları ortaya çıkmaktadır'' denildi. 
     Türkiye'nin, egemen bir devlet olarak tanıdığı Kıbrıs'ın, bu egemenliği konusundaki değerlendirmelerinden dolayı Denktaş'ı eleştirmesinin, her şeyden önce Türk dış politikası ile çeliştiği vurgulanılarak, şunlar kaydedildi 
     ''Kıbrıs Türk tarafına uygulanan ambargo yüzünden 'portakal dahi ihraç edemiyorsun, egemenlik bunun neresinde' ifadesini kullanması, bir Dışişleri Bakanı olarak, bu söylemin egemenlik kavramı ile hiçbir ilişkisinin bulunmadığını bilmediğinin de hazin bir göstergesidir.'' 
     
</TEXT>
</DOC>
