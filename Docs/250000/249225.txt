<DOC>
<DOCNO> 249225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun14.html </URL>
<DATE> 2004/06/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Afrika'da korsanlar halen denizcilerin korkulu rüyası... 
</HEADLINE>
<TEXT>

     Afrika kıyıları açıklarında denizciler 200 yıl önce olduğu gibi silahlı korsanların saldırılarıyla karışı karşıya kalıyor. 
     Korsanlar, ticari gemilerin ya da tankerlerin liman girişlerinde yavaşlamasından yararlanarak, geminin yükünü ele geçirmek için mürettebata saldırıyor, bazen fidye almak amacıyla mürettebatı kaçırıyor. 
     Merkezi Londra'da bulunan Uluslararası Denizcilik Bürosu'nun IMB deniz korsanlığı inceleme merkezi başkanı Pottengal Mukundan, Nijerya'da önceki yıl 14, geçen yıl 39 korsan saldırısı görüldüğünü, bunun yüzde 280 oranında bir artış olduğunu söyledi. 
     Nijerya'nın güneyindeki Delta bölgesinde 23 Nisan'da bir petrol şirketinde çalışan 2 Amerikalının öldürüldüğünü hatırlatan Mukundan, senaryonun genellikle aynı olduğunu, bıçaklı ya da kalaşnikoflu korsanların sürat tekneleriyle gemilerin etrafını çevirdiklerini, ateş açtıklarını ve gemiyi ele geçirdiklerini anlattı. 
     Korsanların genellikle açıktaki platform ve tekneleri hedef aldığını belirten Mukundan, 15 Nisan 2003'teki saldırıda, Delta'da bir geminin yavaşlamasından yararlanan korsanların 16 kişilik mürettebatı esir aldıklarını, armatörlerin bu kişilerin serbest bırakılması için yüklü miktarda para ödediğini ifade etti. 
     Kenya Denizcilere Yardım Programı Koordinatörü Andrew Mwangura da Somali'de 1991'den bu yana devam eden karışıklığın tüm bölgede korsanlıkla mücadeleyi engellediğini kaydetti. 
     Mwangura, ''Bölgemiz korsanlık, hafif silah, uyuşturucu kaçakçılığı ve hatta terörizmle ünlü. En tehlikeli bölüm, Tanga'nın Tanzanya limanı ve Kenya sınırı arasındaki Arohoro adı verilen 75 kilometrekarelik saha'' dedi. 
     Mwangura, Kenya'da bir saldırıdan sonra askerlerin harekete geçme emri almasının 2 gün sürdüğünü, bu süre içinde korsanların kaçmayı başardıklarını söyledi. 
     Fransız şirketi Geos'un Başkanı Alain Flandrois da tehlikeli sulara gidecek gemi personeli bulmakta zorlandıklarını, şirketlerin daha az güvenilir kişileri işe almak zorunda kaldığını belirtti. 
     Flandrois, güvenliği sağlayabilecek ve gerektiğinde arabuluculuk yapacak ciddi ve profesyonel deniz kuvvetlerinin olması gerektiğini, ancak bu bölgedeki ülkelerin, kıyılarını denetleme konusunda genellikle yeterli kaynaklara sahip olmadığını ifade etti. 
     Nijerya'da 2004 yılının ilk 3 ayında 10 korsanlık olayının görüldüğü, bu ülkenin korsanlık açısından en tehlikeli yerlerden biri olduğu belirtiliyor. 
     Donanmanın korsanlık sorunuyla yakından ilgilendiği Nijerya'da 5 Haziran'da korsanlarla askerler arasında ülkenin güneyindeki Varri'de çıkan çatışmada 17 korsan öldürülmüştü. Bu çatışmadan bir hafta sonra çıkan başka bir çatışmada da 5 korsan öldürüldü. 
     
</TEXT>
</DOC>
