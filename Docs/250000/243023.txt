<DOC>
<DOCNO> 243023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo23.html </URL>
<DATE> 2004/05/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Basketbol... Beşiktaş Hedefimize ulaştık... 
</HEADLINE>
<TEXT>

     Beşiktaş Basketbol Takımı Kaptanı Faruk Beşok, Türkiye Basketbol Ligi'nde 2003-2004 sezonunda play-off'ta yarı final oynayarak, sezon başında hedefledikleri noktaya ulaştıklarını söyledi. 
     Siyah-beyazlı kulübün resmi internet sitesine açıklamalarda bulunan Faruk Beşok, sezona yeni bir takım ile girdiklerini belirterek, ''Gelen yabancı oyuncuların kaliteli olması ve bizlere kısa zamanda uyum sağlaması takım olmamızı sağladı. Ligi sezon başında düşündüğümüz yerde bitirdik. Bazı maçları kaybetmesek, birinci bile olabilirdik'' dedi. 
     Faruk Beşok, play-off çeyrek final serisinde Darüşşafaka'ya elenmeleri durumunda tüm emeklerinin boşa gideceğini vurgulayarak, şunları kaydetti 
     ''Çeyrek finalde Darüşşafaka'yı zor da olsa geçmesini bildik. Yarı finaldeki rakibimiz Ülkerspor'a sezon içinde 2 kez birer sayı farkla kaybetmiştik. Play-off'ta onları elemeyi çok istiyorduk. Ancak ilk maçtaki farklı yenilgi moralimizi bozdu ve üzerimizdeki baskıyı artırdı. Ülkerspor'u eleyebilmek için onların sahasında bir maç kazanmamız gerekiyordu, ama bunu başaramadık.'' Kaptan Faruk, siyah-beyazlı takımın sezonu iyi bir şekilde bitirdiğini ve bu sezon bütün takımları en az bir kez yenmelerinin de dikkatlerden kaçmaması gerektiğini ifade etti. 
     Bu arada, siyah-beyazlı oyunculardan Hüseyin Demiral ise Ülkerspor serisinin tahmin ettiklerinden daha zor geçtiğini belirterek, ''Son maçta elimizden geleni yaptık, ama olmadı. Beşiktaşımız bu yıl basketbolda büyük bir aşama kaydetti. Fenerbahçe ve Galatasaray gibi diğer büyük kulüplere de örnek olduğumuza inanıyorum. Bundan sonra yükselttiğimiz bu çizgiyi devam ettirmek istiyoruz'' dedi. 
     
</TEXT>
</DOC>
