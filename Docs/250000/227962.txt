<DOC>
<DOCNO> 227962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy06.html </URL>
<DATE> 2004/04/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Şoförlüğünü yaptığı belediye başkanıyla, seçimde yarıştı ve kazandı 
</HEADLINE>
<TEXT>

     Muş'un Sungu Beldesi'nde belediye başkanlık seçimlerini, belde belediyesinde 11 yıldır makam şoförlüğü yapan Medih Çiftçi kazandı. 
     Sungu Beldesi'nde 28 Mart'ta AK Parti'den belediye başkan adayı olan Çiftçi, makam şoförlüğünü yaptığı Saadet Partili Belediye Başkanı Selahattin Öngün'le girdiği seçimi 211 oyla farkla kazanarak, belediye başkanı oldu. 
     Görevini Öngün'den teslim alan 8 çocuk babası 34 yaşındaki Çiftçi, eski başkanlar Mehmet Eren ve Öngün'ün 11 yıl makam şoförlüğünü yaptığını belirterek, şunları söyledi 
     ''Beldemizde feodal yapı yaygın. Aile büyüklerimiz aldığı kararla benim belediye başkan adayı olmamı istediler. Ben de aday oldum. Başarılı çalışmalar yapacağıma inanıyorum. Makam şoförlüğüm süresince belediyecilik konusunda tecrübeler edindim. Bu tecrübemi en iyi şekilde kullanarak, beldeme hizmet edeceğim.'' Makam şoförüne görevini teslim eden eski belediye başkanı Öngün de ''Zeki ve çalışkan olan Çiftçi'nin başkanlık görevini en iyi şekilde yerine getireceğine inanıyorum. İktidar partisinin belediye başkanı olduğu için benden daha güzel hizmetler yapacaktır'' diye konuştu. 
     
</TEXT>
</DOC>
