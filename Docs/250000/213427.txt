<DOC>
<DOCNO> 213427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/siyaset/siy04.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin oklarına karşı Arınç zırhı 
</HEADLINE>
<TEXT>

   Meclis Başkanı Arınç, AKP'ye 'kalkan' oldu. Arınç, CHP'nin Başbakan ve AKP'li bakanlar için gönderdiği 'sakıncalı' soru önergelerini işleme koydurmadan iade ediyor 
      Saliha Çolak 

   
   Genellikle muhalefet milletvekillerinin, Başbakan ve bakanlara Meclis Başkanlığı aracılığıyla yazılı ve sözlü soru önergeleri göndererek kamu adına yerine getirmeye çalıştığı denetim görevi, AKP iktidarı döneminde, elemeye tabi tutuluyor. 
   TBMM Başkanı Bülent Arınç, Meclis uzmanlarının hiçbir aykırılık bulamadığı önergeleri, içtüzük hükümlerine uygun olmadığı gerekçesiyle iade edince hükümete yönelik eleştiri içerikli önergeler muhataplarına ulaşamıyor. 
   Arınç'ın CHP milletvekillerine yönelik bu uygulaması nedeniyle TBMM Kanunlar - Kararlar Müdürlüğü uzmanları, hiçbir dönemde karşılaşmadıkları uygulama nedeniyle önerge sahiplerine karşı zor durumda kalıyor. Uzmanların ilk aylarda içtüzüğe aykırılık bulamadıkları için defalarca Arınç'a gönderdikleri önergeler, "içtüzüğe aykırı" denilerek işleme konulmadığı için, artık ilk ret yanıtının ardından kısa bir açıklamayla sahibine iade ediliyor. 
   Uygulama nedeniyle Başbakan Recep Tayyip Erdoğan, "Gulbettin Hikmetyar, Ömer Dinçer, cemaat cenazeleri, sağlık personeli alım sınavı, Başbakan'ın yılbaşı gecesi yaptığı tartışmalı yaşlılar ve çocuk yurdu ziyaretleri, Dışişleri Bakanı Abdullah Gül'ün eşinin Avrupa İnsan Hakları Mahkemesi'ne yaptığı türban başvurusu" gibi soruları yanıtlamaktan kurtuldu. 
   Arınç, önergeleri geri gönderme gerekçesinde hangi unsurun uygun olmadığı yolunda bir saptama yapmak yerine içtüzüğün ilgili hükmünü hatırlatıyor. Arınç, genellikle bir ya da iki sorudan oluşan, tek sayfayı bile doldurmayan soru metinlerini, soru önergelerinin taşıması gereken "kısa, gerekçesiz olma, kişisel görüşe yer vermeme ve özel hayata girmeme" koşullarını bulundurmadığı gerekçesiyle geri gönderiyor. 
   
   
   
</TEXT>
</DOC>
