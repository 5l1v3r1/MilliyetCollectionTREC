<DOC>
<DOCNO> 238910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas17.html </URL>
<DATE> 2004/05/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
'Saray hayatı bunalımı' prensesi düğüne götürtmedi 
</HEADLINE>
<TEXT>

     Dünyanın yaşayan en eski tahtı olan 2 bin 635 yıllık Japonya Krizantem Tahtı'nın Veliaht Prensi Naruhito'nun eşi Veliaht Prenses Masako, ''saray hayatı bunalımından'' ötürü dört gün sonra başlayacak Danimarka, İspanya saraylarındaki düğünlere katılamıyor. 
     Açık sözlü Prens Naruhito, bugün düzenlediği basın toplantısında, Harvard Üniversitesi'nden mezun diplomat eşi Masako'nun, saray hayatı protokol kurallarından çok bunaldığını, geçici deri hastalığı zonaya dahi yakalandığını anlattı. 
     Halktan kız Masako ile dillere destan peri masalı düğünüyle 10 yıl önce evlenen Naruhito'nun evliliğinin, babası İmparator Akihito'nun tahtına erkek varis bırakması uzun süre beklendi. Kız bebek Aiko, iki buçuk yıl önce dünyaya geldi. Japon tahtına son doğan erkek bebek, 40 yıl önce Naruhito'nun kardeşi Akişino idi. 
     Naruhito, yanında eşi Masako olmadan, 14 Mayıs'ta Danimarka Prensi Frederik'in pazarlama uzmanı nişanlısı Mary Donaldson'un saray düğününe katılacak. Ardından, Portekiz'de kır alanlarını gezdikten sonra İspanya'da Veliaht Prens Felipe'nin televizyon sunucusu nişanlısı Leticia Ortiz'in evlilik töreninde hazır bulunacak. 
     40 yaşındaki Masako'nun, Danimarka-İspanya saray düğünlerine katılamadığı için, yabancı devlet erkanıyla görüşememesinin kendisini ayrıca üzdüğü belirtiliyor. 
     
</TEXT>
</DOC>
