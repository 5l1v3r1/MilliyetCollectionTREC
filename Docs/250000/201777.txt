<DOC>
<DOCNO> 201777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/spor/ykocaomer.html </URL>
<DATE> 2003/12/13/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Golf gazetesi 
</HEADLINE>
<TEXT>

   
   İyi bir golfcü olmadığım kesin. Zamansızlıktan dolayı çok fazla ilgilenemediğim, ama çok sevdiğim golf sporunda zar zor handikapımı 26'ya düşürdüm. Geçtiğimiz bayram tatilinde de hem biraz golf oynamak, hem de Antalya'da yeni açılanlarla birlikte diğer sahaları da incelemek üzere Belek'e gittim. 
   Bir süredir takip ettiğim aylık golf gazetesinin sahipleri Binnaz Möröy ve Namık Karamık ile de bu vesile ile tanıştım. 2000 yılından beri çıkan gazete, Türkiye'nin ilk ve tek golf gazetesi. Nefis bir baskı, 40 sayfalık dolu dolu bir içerik ve bunun 10 sayfası da İngilizce. Yaklaşık 3.5 yıldır tüm ekonomik zorluklara rağmen kalitesinden ödün vermeden hazırlanan bir gazete. Konuşmamız sırasında abone sayısının sadece 50 olduğunu duyunca çok şaşırdım. Çünkü bildiğim kadarıyla Türkiye'de 1.300 golf oyuncusu, bunların 400 ila 500'ünün de aktif olarak devamlı golf oynadıkları idi. 
   Her ay 8 bin tane basılarak kulüplere, devlet kurumlarına, ilgili yerlere dağıtılan gazetenin abone sayısının 50 olması da bu açıdan bakınca çok şaşırtıcı değil. Şaşırtıcı olan, golf oynayan insanlarımızın gerektiğinde çok büyük paralar harcayarak yaptıkları golf seyahatleri, ödedikleri saha ücretleri, ekipman paralarının yanında, yıllık 50 milyon gibi oyuncular için önemsiz bir para olan aboneliği yapmamaları ve bedava okumayı tercih etmeleri. Her halde "Bu dergi nasıl yaşıyor " diye hiç akıllarına gelmemiş olsa gerek. Oysa bu gazeteyi golfle ilgili herkesin keyifle okuduğuna da inanıyorum. Bu tip amatör sporlar için çıkarılan böylesine değerli bir gazetenin yaşaması gerekir. Eğer bu tip kurumlara destek olunursa, golf sporu da daha çok kişi tarafından ilgiyle izlenir ve golfcülerin sayısı artar. 
   İlgilenenler için gazetenin telefon, faks numaralarını ve internet adresini veriyoruz. Tel 0 212 - 283 16 32, Faks 0 212 - 283 15 21, Mail adresi www.golfgazetesi.com 
   Haftaya sizlere inceleme imkanı bulduğumuz golf sahaları ile ilgili bir takım bilgiler vereceğiz. 
   
      
   
</TEXT>
</DOC>
