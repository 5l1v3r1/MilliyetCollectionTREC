<DOC>
<DOCNO> 241340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun21.html </URL>
<DATE> 2004/05/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
ABD, Ahmet Çelebi'nin evine baskın düzenlendi... 
</HEADLINE>
<TEXT>

     Irak'ta Amerikan askerlerinin, Irak Ulusal Kongresi INC lideri Ahmet Çelebi'nin parti karargahından sonra ikametgahına da baskın düzenlediği belirtildi. 
     Çelebi'nin yardımcısı Haydar Musavi, INC bürolarına baskın yapıldığı bilgisini doğrularken, Amerikalıları Çelebi'ye siyasi baskı yapmakla suçladı. 
     Musavi, Amerikalılar liderliğindeki Iraklı güçlerin, sabah yerel saatle 10 30'da Çelebi içerideyken binayı kuşattığını, silahsız bir Iraklı polisin içeriye girmesine izin verildiğini, Iraklı polisin rahatsız olarak bunu Amerikalıların emrettiğini söylediğini belirtti. Haydar Musavi, Amerikalıların INC bürolarındaki bilgisayarlara el koyduğunu kaydetti. 
     Ahmet Çelebi'nin yeğeni ve Irak savaş suçları mahkemesi başkanı olan Salim Çelebi de, amcasıyla bir telefon görüşmesi yaptığını söyledi. Yeğen Çelebi, Ahmed Çelebi'nin, Amerikalı ve Iraklı yetkililerin evine girdiğini ve eski rejimin yöntemini hatırlatan şekilde kafasına silah dayandığını anlattığını aktardı. 
     INC lideri Ahmet Çelebi'nin gözaltında olmadığı kaydediliyor. 
     Çelebi'nin ikametgahının bulunduğu Bağdat'ın Mansur semtine giriş çıkışların yasaklandığı, gazetecilerin yaklaşmasına izin verilmediği belirtiliyor. 
     Irak'taki Amerikan ordusu basın merkezinden henüz konuyla ilgili bir açıklama yapılmadı. 
     New York Times gazetesi, 2 gün önce ABD'nin INC'ye her ay el altından ödediği 335 bin doları keseceğini duyurmuştu. Haberde, Irak savaşından önce INC'den alınan istihbaratların kimi zaman işe yaramaz, yanlış ya da uydurma olduğunun ortaya çıktığı, kararın da bu nedenle alındığı belirtilmişti. 
     Newsweek dergisi de bugün, ABD'nin Çelebi'ye yaptığı yardımın, Çelebi ve bazı yardımcıları, Irak'taki Amerikan güçlerinin operasyonlarıyla ilgili bazı hassas bilgileri İran'a verdiği için kesildiğini öne sürmüştü. 
     
</TEXT>
</DOC>
