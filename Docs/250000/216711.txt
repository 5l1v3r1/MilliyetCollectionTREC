<DOC>
<DOCNO> 216711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/yazar/pulur.html </URL>
<DATE> 2004/02/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Asparagas haberin melaneti... 
</HEADLINE>
<TEXT>

   
   MEKTUP ağır bir ithamla başlıyor "Cem Karaca'nın içine düştüğü durumdan siz sorumlu değil misiniz " 
   Mektubu okudukça anlıyorsunuz ki, "siz" diye suçlanan siz değilsiniz, meslek adına, suçlanıyoruz. 
   Yok, o kadar uzun boylu değil, meslek denilen bu işin, yani gazeteciliğin sorumluğunu sırtımıza alıp gidecek kadar ne enayiyiz, ne de kahraman. 
   Belki bin dokuz yüz altmışlarda, yetmişlerde, seksenlerde kendimizi öyle sananlardandık ama, şimdi o adreste değiliz 
   
   NEYSE lafı uzatmayalım, Cem Karaca'nın içine düştüğü durumdan sorumlu olanlar kimlermiş 
   Mektupta özetle şöyle deniyor 
   "Cem Karaca, solcuydu, bu yüzden hakkında açılmış davalar vardı, 1979'da Almanya'ya bir konsere gitti, orada Alman işçilerin 1 Mayıs törenine katıldı, eline megafonu aldı, yaşasın uluslararası dayanışma, diye bağırdı, bunun fotoğrafı çekildi, arkadan "12 Eylül" geldi, bu fotoğraf bir yıl sonra Hafta Sonu magazin gazetesinde, işte Cem Karaca'nın marifeti, gizli hesaplar peşinde, gizli örgüt kurdu, başlıklarıyla yayımlandı. 
   Oysa o fotoğraf, bir yıl önce işçi gününde çekilmişti, nedense bir yıl sonra Cem Karaca'nın hainliği diye yayımlatıldı. 
   Sıkıyönetim, Cem Karaca'yı yurda çağırdı, gelmedi, vatandaşlıktan atıldı, Özal, Başbakan olunca Münih'te, ona gitti, vatana dönmek istediğini söyledi, geldi, tekrar vatandaşlığa alındı. 
   Ama, eski yoldaşları, o'nun bu davranışını hiç affetmediler, Özal'ın elini öpüp, af diledi, diye etrafa yaydılar. 
   Sol cephenin artık Cem Karaca'yla, bağlantısı kalmamıştı. 
   Bazı insanlarda "aidiyet" yani ilişkilik tutkusu vardır, ille de bir yerle, birileriyle bağlantıları olacaktır Cem Karaca da bunlardandı, bir uçtan bir uca kaydı." 
   
   NETİCE 
   Okur, bu olanlardan "Hafta Sonu" gazetesinin o günkü yetkililerini sorumlu tutuyor, bir fotoğrafı tahrif etmeselerdi, Cem'in başına bunlar gelmeyecekti diyor. 
   Haksız mı 
   "Hafta Sonu"nun o günkü sorumluları kim, bu fotoğraf onlara nasıl geldi, kim ulaştırdı, bundan kim fayda gördü, kimler bunu planladı 
   Bunları bu saatten sonra tespit etmek de mümkün değil, hem edilse ne olacak 
   "Asparagas"tan kim mahkum oldu ki 
   Üstelik "asparagas" haberlerin bir "masum" tarafı olabilir, kimseye zarar vermedikçe... 
   Rahmetli Cem Karaca'ya yapılanın masumiyetle ilgisi yok, tam melanet 
   
      
   
</TEXT>
</DOC>
