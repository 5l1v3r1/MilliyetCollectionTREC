<DOC>
<DOCNO> 234210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo38.html </URL>
<DATE> 2004/04/23/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Avrupa serbest güreş şampiyonasında Ömer Çubukcu çeyrek finalde 
</HEADLINE>
<TEXT>

     47. Avrupa Serbest Güreş Şampiyonası'na çok iyi başlangıç yapan Türk Milli Takımı sporcuları, yaptıkları 9 müsabakadan 8'ini kazanırken, 66 kiloda Ömer Çubukçu çeyrek finalist oldu. 
     Atatürk Spor Salonu'nda düzenlenen ve 23 ülkeden 108 sporcunun katıldığı Avrupa Şampiyonası'nın açılış töreninde sanatçı Nur Yoldaş'ın verdiği konser büyük ilgi topladı. 
     Açılış töreninde konuşan FILA Başkanı Raphi Martinessi, 2005 yılından itibaren serbest, grekoromen ve bayanlarda Avrupa ve Dünya şampiyonalarının birarada düzenleneceğini hatırlatarak, güreşe olan ilginin bu şekilde artacağına inandığını söyledi. 
     Devlet Bakanı ve Başbakan Yardımcısı Mehmet Ali Şahin ise sporun tüm ulusların kullandığı ortak dillerden biri olduğunu belirterek, Ankara'daki Avrupa Şampiyonası'nın ülkeler ve milletler arasındaki dostluğu, kardeşliği artırdığını ifade etti. 
     66 kiloda Ömer Çubukçu, sabah seansında Alman Peter Eugelpanot'u 3-0 yendikten sonra, akşam seansında ikinci müsabakasında da Yunan Tastostis Apostolos'u 7-0 mağlup ederek çeyrek finale yükseldi. 
     74 kiloda Ahmet Gülhan, ilk müsabakasında İspanyol Carlos Domingoes'i 10-0 teknik üstünlükle yendi. Ancak ikinci müsabakasında Rus Ruslan Kokaev'e uzatmada 2-1 yenildi. Ahmet Gülhan'ın 2. tur şansı, yarın Rus ve İspanyol sporcular arasındaki müsabakanın sonucuna bağlı. 
     55 kiloda Ramazan Demir, Rumen rakibi Sergei Lungu'yu 8-3, 60 kiloda Tevfik Odabaşı, Macar Zsoltvankuti'yi 1 dakika 6 saniyede 10-0 teknik üstünlükle, 84 kiloda Gökhan Yavaşer, Azeri Vugar Gurbanov'u 6-4, 96 kiloda Fatih Çakıroğlu, İsviçreli Rolf Scherrer'i 5-0 ve 120 kiloda Aydın Polatçı da Bulgar Bojudar Boydzhiev'i 7-0 sayıyla mağlup ettiler. 
     Avrupa Şampiyonası, yarın tüm sıkletlerde yapılacak elemeler ve çeyrek final mücadeleleri ile devam edecek. 
     
</TEXT>
</DOC>
