<DOC>
<DOCNO> 203010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo03.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Sociedad batıyor, Arsenal yarı finalde 
</HEADLINE>
<TEXT>

     Nihat Kahveci’nin takımı Real Sociedad’ın müthiş düşüşü devam ediyor. 
     Geçen sezon İspanya’yı kasıp kavuran Mavi-Beyazlılar, ligdeki kötü performansının ardından kupaya da şok bir şekilde veda etti. Bask temsilcisi, 2. Lig’de mücadele eden Alaves ile deplasmanda oynadığı Kral Kupası 2. tur maçını 2-1 kaybedip, erken havlu attı. Nihat, Kovaçeviç, Karpin, Alonso ve Schürrer gibi yıldız oyuncularından yoksun çıktığı karşılaşmada varlık gösteremedi. 
     
     8 haftadır kazanamıyor 
     Teknik direktör Denoueix, eksiklerin bu mağlubiyet için mazeret olamayacağını açıkladı. Sociedad’ın düşüşü genel olarak oyuncuların sık maç oynama temposunu kaldırmamasına bağlanıyor. 29 Ekim’den bu yana 8 haftadır kazanamayan Mavi - Beyazlılar, ligin 16. haftası sonrasında 15 puanla 18. sırada düşme hattında bulunuyor. Bask takımının tek tutunacak dalı ise Şampiyonlar Ligi... Sociedad’ın iddialı olduğu tek kulvarda şansını sürdürmesi için Lyon’u kesinlikle elemesi gerekiyor. 
     
     Arsenal yarı finalde 
     Öte yandan, Arsenal, West Bromwich Albion'ı 2-0 yenerek İngiltere Lig Kupası'nda yarı finale yükseldi. 'Gunners'ın golleri 25'te Kanu, 57'de Aliadiere'den geldi. Bir diğer yarı finalist, Pedersen'in uzatmalarda attığı golle Southampton'ı 1-0 yenen Bolton Wanderers oldu. 
     
</TEXT>
</DOC>
