<DOC>
<DOCNO> 201185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo10.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hakan Şükür'ü koruyacağımıza 'Torinolu Şaban' diyoruz " 
</HEADLINE>
<TEXT>

     Gençlik ve Spor Genel Müdürü Mehmet Atalay, Türkiye'de uluslararası düzeyde sporcu sayısının yetersiz olduğunu, buna rağmen başarılı sporcuların küçümsendiğini söyledi. 
     Atalay, Türkiye Spor Yazarları Derneği TSYD Adana Şubesi ile Çukurova Üniversitesi'nin organize ettiği ''Sporda Terör'' paneli öncesinde yaptığı açıklamada, son yıllarda uluslararası düzeyde sporda önemli başarılar elde edildiğini, ancak bunların yeteri kadar sahiplenilmediğini ve spor medyasının eleştirilerine hedef olduklarını belirtti. 
     Türkiye'nin tarihinde ilk kez futbolda dünya üçüncüsü olduğunu hatırlatan Atalay, şunları söyledi 
     ''Spor medyası ve bazı kişiler kendilerini öne çıkarmak için Haluk Ulusoy istifa etsin , Şenol Güneş istifa etsin şeklinde açıklamalar yapıyorlar. Bunlara üzülüyoruz. Aynı şekilde gol kralımız Hakan Şükür, milli atletimiz Süreyya Ayhan, milli güreşçimiz Hamza Yerlikaya, milli haltercimiz Halil Mutlu gibi uluslararası sporcuların küçük düşürülmek istenmesine üzülüyoruz. Hakan Şükür, Avrupa'da yaşasaydı heykeli dikilirdi, ne yazık ki bizde spor medyası Torinolu İnek Şaban lakabını takarak onu küçük düşürmüşlerdir. Önce bunları aşmalıyız. 
     Futbolda terör, protokolde başlıyor. Bu konuda bakanlarımız, milletvekillerimiz ve valilerimizden duyarlılık bekliyoruz. Kulüp başkanlarına alet olmalarını istemiyoruz. Bazı kulüp başkanları alışkanlık haline getirmiş valileri, emniyet müdürlerini, milletvekillerini, hatta bakanları bile devreye sokarak, hakları olmadığı halde bazı taleplerde bulunuyorlar. Bunların önüne geçeceğiz.'' 
     
     ''HERKES GÖREVİNİ YAPMALI'' 
     Atalay, bazı milletvekillerinin hakemlerle ilgili bile önerge verdiklerinden yakınarak, şöyle devam etti 
     ''Hiyerarşik düzen var, herkes görevini yapmalı. Bu konuda önerge dünyanın hiçbir tarafında verilmez. Yetkili kurumlar zaten en iyisini yapmaya çalışıyor. Buna dikkat etmekte yarar görüyorum. Meclis'in de buna itibar etmemesini istiyorum.'' Mehmet Atalay, sporda şiddetle ilgili yasa tasarısı hazırladıklarını ifade ederek, bu tasarının şu anda TBMM görüşüldüğünü söyledi. Atalay, ''Bu yasanın mutlaka yaşama geçmesi gerekiyor. Yasanın yaşama geçmesiyle kulüp başkanları, yöneticileri, amigolar diledikleri gibi davranamayacaklar, kendilerini öne çıkaramayacaklar'' dedi. 
     Eski bir gazeteci olduğunu hatırlatan Atalay, ''spor medyasının ve televizyonların reyting uğruna sivri adamları programa çıkardıklarını'' belirterek, konuşmasını şöyle tamamladı 
     ''Sporda terör protokolde başlıyor. Terörün durdurulması polisiye önlemlerle olmaz, bu geçici bir pansumandır. Çözüm öncelikle taraftarların, yöneticilerin, sporcuların ve hakemlerin eğitilmesidir. Ancak, burada kamuoyu yaratan, insanları etkileyen yazılı ve görsel medyanın çok etkili bir araç olduğu unutulmamalıdır. Bu bağlamda medyamıza çok önemli görevler düşmektedir.'' 
     
</TEXT>
</DOC>
