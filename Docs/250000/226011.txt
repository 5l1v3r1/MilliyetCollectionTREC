<DOC>
<DOCNO> 226011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/siyaset/siy02.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Annan'a kalıyor 
</HEADLINE>
<TEXT>

   Bürgenstock'ta 3 gün sonunda dörtlü müzakere yapılamadı. Dün akşamki yemek, Yunan tarafının "Yorgunuz" talebiyle ertelendi. Rumlar'ın uzun talep listesi şaşırttı 
      Utku Çakırözer 

   
   İsviçre'nin Bürgenstock kentinde devam eden 4'lü Kıbrıs müzakerelerinde, Kıbrıs'taki taraflar ve garantör ülkelerin temsilcilerinin katılımıyla dün akşam yapılması planlanan yemek, Yunan tarafının, "Yorgunuz" talebiyle bir gün daha ertelendi. Rumların önceki gece BM'ye ilettiği şartlar arasında, Beşparmak Dağları'ndaki KKTC bayrağının silinmesi talebi de yer aldı. Brüksel'deki AB zirvesine katılan Dışişleri Bakanı Abdullah Gül, Yunanistan Dışişleri Bakanı Petros Moliviatis ve Rum Kesimi lideri Tasos Papadopulos, dün Bürgenstock'a döndü. Daha önce kararlaştırılan akşam yemeği için Türk tarafı hazırlıklara başlarken, BM Temsilcisi Alvaro De Soto'ya başvuran Yunan ve Rum tarafı "yorgun oldukları" gerekçesiyle yemeğin ertelenmesini istedi. Moliviatis de Gül'ü arayarak, "Lütfen bu konuyu sorun yapmayın. Siz de, biz de bugün dün çok yorulduk. Yemeği yarın yiyelim" dedi. Böylece taraflar, Gül başkanlığındaki Türkiye heyetinin Bürgenstock'a gittiği 24 Mart'tan bu yana, sadece bir kez, akşam yemeğinde" dörtlü bir araya gelebildi. 
   
   Müzakere yapamadık 
   Annan Planı'nda yapılması istenen toplam 3 sayfalık değişiklik listesi veren Gül'ün, karşı tarafın da benzer liste vermesi için kurduğu baskı sonucu, Rumlar, önceki gece hazırladıkları listeyi BM'ye iletti. Listede, "Bunların hepsi önceliklidir" denilerek 44 sayfalık talepler sıralandı. Bunun üzerine Türk heyeti, dün BM, ABD ve İngiltere'yle temasa geçerek, "Bu uzun listeyle al ver yapılamaz. Devreye girin yapıcı davranmalarını teşvik edin" mesajını iletti. Türk heyetindeki üst düzey bir yetkili de, "Hiç mesafe alamadık. İş Başbakanlara ve Annan'a kalacak" dedi. 
   
   Türkiyeliler dönsün 
   Rumların listesinde, Türkiye'den KKTC'ye gidenlerin adadan ayrılması ve planla ilgili referandumlarda oy kullanmamaları, "Beşparmak Dağları'ndaki dev KKTC haritasının silinmesi" gibi şartlar da yer aldı. Türk tarafının iade edeceği toprakları hemen BM'ye vermesini şart koşan Rumların, iki kesimliliği ve Türk tarafının kurucu devlet özelliğini pratikte ortadan kaldırmayı da hedefleyen öneriler getirdiği belirtildi. 
   
   De Soto imza istedi    De Soto, önceki akşamki ikili görüşmelerde, KKTC ve Rum taraflarından görüşmelerin sonuçlanmasının ardından 31 Mart'ta BM Genel Sekreteri Kofi Annan tarafından son hali hazırlanacak planı İsviçre'den ayrılmadan imzalamalarını istedi. BM'nin tarafların plan aleyhinde kampanya yapmalarını önlemek için böyle bir talepte bulunduğu belirtilirken, "New York mutabakatında burada imza atılacak diye bir şart yoktu" diyen Rumların imza şartına karşı çıktığı vurgulandı. KKTC heyetinin ise imza konusunda ikiye ayrıldığı belirtildi. BM, ayrıca Türkiye ve Yunanistan'dan da referandum sonuçlarını kabul edeceklerine dair 9 Nisan'a kadar yazılı güvence istedi. Yunan televizyonları, Yunan ve Rum taraflarının dün akşamki yemeğe katılma nedenlerinin bu belge olduğunu öne sürdü. 
   
   Bürgenstock'tan notlar    
   Klerides'in rahatlatan fıkraları 
   Türkiye'nin baskısıyla yenen dörtlü yemekte ortamı, Glafkos Klerides'in anlattığı fıkralar ısıttı. İşte o fıkralardan ikisi 
   
   Hayvanat bahçesi 
   Evli bir çift hayvanat bahçesini gezerken gergedanlar bölümünün önünde durur. Görevli, çiftleştikleri için gergedanları 4 saat göremeyeceklerini söyleyince kadın, kocasına "Bak, 4 saat sevişiyorlarmış" der. Daha sonra ayıların bölümüne gelen çifte, onları da 3 saat göremeyecekleri söylenir. Kadın yine eşine imalı imalı bakar. Geyiklerin bölümüne geldiklerinde görevli, "Üç dakika sonra burada olurlar" deyince, adam rahatlar ve "Bak üç dakika sürüyormuş" der. Kadının yanıtı hazırdır "Boynuzlardan belli." 
   
   Düzen nasıl işler 
   Oğlunu ülke meseleleri hakkında bilgilendiren baba, "Anneni hükümet, beni sermaye, hizmetçimizi işçi sınıfı ve kardeşini gelecek olarak düşün" der. Kafası karışan çocuk gece babasını hizmetçiyle sevişirken görür. Kız kardeşi ise altına yapmıştır. Sabah sevinçle babasına koşar "Anladım dediklerini. Sermaye, işçileri sömürürken, hükümet uyur. Ve ülkenin geleceğini de bok götürmektedir 
   
   Verheugen İsviçre yolcusu    Türk ve Yunan başbakanları seviyesinde 29 Mart'tan itibaren yürütülecek görüşmelere AB'nin genişlemeden sorumlu üyesi Günter Verheugen de katılacak. Bu katılım, AB'nin aktif katılımına sıcak bakmayan Türk tarafının tavrını değiştirmesi olarak görülüyor. Yunan ve Rum tarafları açıklamalarında Türk tarafının bunu nasıl kabul ettiğini sorgularken, ziyaretin varılacak uzlaşıda AB müktesebatının komisyonun garantisi altında olacağının göstergesi olduğunu ifade etti. 
   
   'Türkiye ile entegre olmalıyız'    Yeşiller grubundan Avrupa Parlamentosu AP Üyesi olan Daniel Cohn - Bendit, "Türkiye ile entegre olmalıyız, Türkiye'ye ihtiyacımız var" dedi. Avusturya'da yayımlanan Wiener Zeitung'a Brüksel'de bir açıklama yapan Bendit, gelecek 5 ya da 6 yılda Avrupa Birliği yönetiminde, Türkiye'nin AB'yle ilişkisinin biçimi konusunda "şiddetli savaş" yaşanacağı öngörüsünde bulundu. Bendit, "Türkiye'ye ihtiyacımız var, bununla birlikte daha derinleşen etkin bir Avrupa'ya da ihtiyacımız var" diye konuştu. 
   
   
   
</TEXT>
</DOC>
