<DOC>
<DOCNO> 212205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko33.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, Şubat ayı borçlanma startejisini açıkladı... 
</HEADLINE>
<TEXT>

     Hazine Şubat ayında, değişken faiz ödemeli senetlerin kupon faizlerinin belirlenmesi amacıyla, 91 günlük referans bono ihalesi yapacak. 
     Hazine'nin açıkladığı 2004 Şubat ayı Borçlanma Stratejisi'ne göre, 11 Şubat 2004 valör tarihli bononun geri ödeme tarihi ise 12 Mayıs 2004 olarak belirlendi. 
     Söz konusu ihalede net, 1 katrilyon 561 trilyon lira tutarında ihraç yapılacak. Bu miktar, Şubat ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ini oluşturuyor. 
     Bu ihalede ROT ve ihale sonrası teklif yoluyla satış yapılmayacak. 
     Şubat ayı içinde halka arz, TAB, geri alım ihalesi yapılabilecek olup söz konusu yöntemlerin kullanılması kararlaştırıldığında bununla ilgili bilgiler kamuoyuna ayrıca duyurulacak. 
     Şubat ayından itibaren iç borçlanma ihalelerinde ''çoklu fiyat sistemi'' uygulamasına geçilecek. Çoklu fiyat ihale sisteminde, yatırımcılar ihalede senet almaya hak kazandıkları takdirde, bu senetleri kendi teklif ettikleri fiyat faiz üzerinden alacaklar. 
     İhaleden önce rekabetçi olmayan teklif ROT veya ihale sonrası teklif yoluyla satış yapılması halinde söz konusu ihraçlarda ihalede oluşan ortalama faiz uygulanacak. 
     Söz konusu sistemde her bir piyasa yapıcısına, ihalede oluşan ortalama fiyatın üzerinde kalan ortalama fiyat hariç net teklifleri toplamının yüzde 40'ı kadar ortalama fiyat üzerinden ihale sonrası satış yapılacak. 
     DİBS'lere yönelik olarak senet değişim ihalelerinde ise ''tek fiyat sistemi'' uygulamasına devam edilecek. 
     Bu arada Şubat ayında da önceki aylarda açıklandığı gibi, iç borçlanma ihaleleri genel olarak Salı günleri düzenlenecek. Hazine piyasaların uygun oludğu diğer günlerde de ihale düzenleyebilecek. 
     Düzenlenecek ihalelerin detayları, ihale gününden en az bir gün önce kamuoyuna duyurulacak. 
     
     11 KATRİLYON 14 TRİLYON LİRA İÇ BORÇ SERVİSİ 

     Hazine, Şubat ayında 10 katrilyon 93 trilyon lirası piyasaya olmak üzere toplam 11 katrilyon 14 trilyon lira iç borç servisi yapacak. 
     Aynı dönemde kamu kurumlarına yapılan satışların geri ödemesi çerçevesinde 317 trilyon lira, Merkez Bankası'na 605 trilyon lira ödeme yerine getirecek. 
     Hazine'nin Şubat ayında yapacağı iç borç ödemesinin 9 katrilyon 282 trilyon lirası Türk Lirası cinsinden, 1 katrilyon 125 trilyon lirası döviz cinsinden, 607 trilyon lirası da dövize endeksli olacak. 
     Hazine, Şubat ayında en büyük dış borç ödemesini 18 Şubat tarihinde, 6 katrilyon 218 trilyon trilyon lirası piyasaya olmak üzere tamamı Türk Lirası cinsinden 6 katrilyon 406 trilyon lira ile yapacak. 
     Aynı dönemde Hazine ikinci büyük borç ödemesini 11 Şubat tarihinde 2 katrilyon 400 trilyon lirası piyasaya olmak üzere 2 katrilyon 528 trilyon lira ile yerine getirecek. 
     
     PİYASALARDAN 8.5 KATRİLYON LİRA BORÇLANMA ÖNGÖRÜLÜYOR 

     Şubat ayında piyasalara yapılacak 10.1 katrilyon liralık itfaya karşılık piyasalardan 8.5 katrilyon liralık borçlanma öngörülüyor. 
     Hazine, Şubat ayında yapacağı 11 katrilyon lira tutarında iç borç servisinin 7.7 katrilyon lirası anapara, 3.3 katrilyon lirası faiz oluşturuyor. Dış borçta ise 2.4 katrilyon lirası anapara, 0.5 katrilyon lirası faizi içeriyor. 
     Hazine'nin Şubat ayı iç borçlanma stratejisinde Ocak ayında yaşanan gelişmelere de yer verildi. 
     
</TEXT>
</DOC>
