<DOC>
<DOCNO> 212296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/guncel/gun01.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil başlamadan kazalar başladı 
</HEADLINE>
<TEXT>

   Sakarya'da, asker sevkıyatı yapan bir minibüs şarampole yuvarlandı. 3 asker şehit oldu. Hendek'teki kazada da 7 kişi hayatını kaybetti 
      ZAFER TOKU, MÜJDAT ÇETİN Sakarya 
   
   Sakarya Taraklı'da asker sevkiyatı yapan bir minibüsün şarampole yuvarlanması sonucu 3 asker şehit oldu, 21 asker de yaralandı. Yine Sakarya'nın Hendek İlçesi yakınlarında meydana gelen kazada da TIR'ın altına giren otomobilde 7 kişi hayatını kaybetti. 
   
   3 er şehit oldu 
   Kurban Bayramı tatilinin başlamadan hemen önce yollar yine kan gölüne döndü. Sakarya dün akşam saatlerinde meydana gelen iki kazada 3 asker toplam 10 kişi hayatını kaybetti. 
   Taraklı İlçesi Pirler Köyü yakınlarında meydana gelen ilk kazada, Bilecik Gölpazarı 5. Jandarma Er Eğitim Taburu'ndan Ankara'ya giden askerleri taşıyan minibüs şarampole yuvarlandı. Kazada, ilk belirlemelere göre 3 er şehit oldu, 17 er yaralandı. Tedavi altına alınan erlerden bazılarının durumunun ağır olduğu bildirildi. 
   
   TIR'ın altına girdi 
   Hendek'teki D - 100 karayolu'nun Kargalı Hanbaba Köyü kavşağında meydana gelen kazada ise, sürcüsünün kimliği belirlenemeyen 54 KC 759 plakalı otomobil, köy yolundan anayola kontrolsüz çıkış yaptı. Bu sırada Adapazarı istikametine gitmekte olan Tuğrul Ay'ın kullandığı TIR, özel otomobili altına aldı. Parçalananan otomobilin içinde bulunan ve adları henüz belirlenemeyen biri çocuk 7 kişi olay yerinde can verdi. TIR sürücüsü Ay, kazanın ardından kayıplara karıştı. 
   
   Bolu'da zincirleme kaza 1 ölü 
   Sisin etkili olduğu Bolu Dağı'nda hatalı sollama yapan yolcu otobüsü zincirleme trafik kazasına neden oldu. Kazada 18 kişi yaralanırken, 1 kişi yanarak öldü. Yusuf Çelik'in kullandığı Topçam Turizm'e ait otobüs, hatalı sollama yapınca kamyonla çarpıştı. Zincirleme kazaya üçü otobüs 11 araç karıştı. Ardından 2 otobüsle 1 kamyon alev aldı. Otobüs sürücüsü Çelik, sıkıştığı yerden kurtulmayı başaramadı. Yaralanan 18 kişi ise hastaneye kaldırıldı. n Bolu DHA 
   
   
   
</TEXT>
</DOC>
