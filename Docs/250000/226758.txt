<DOC>
<DOCNO> 226758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/yasam/yas07.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Topkapı Hırsızı' ölümü atlatamadı 
</HEADLINE>
<TEXT>

   Beyazperdenin unutulmaz ustalarından Oscarlı 'Sir' Peter Ustinov, 82'sinde kalbine yenildi 
      DIŞ HABERLER SERVİSİ 
   
   Oscar ödüllü İngiliz oyuncu Sir Peter Ustinov, önceki gece yıllardır yaşadığı İsviçre'de 82 yaşında hayata gözlerini yumdu. Ölüm nedeninin kalp yetmezliği olduğu belirtildi. 
   Agatha Christie'nin ünlü dedektifi Hercule Poirot'dan Yaşar Kemal'in 'İnce Memed'indeki Abdi Ağa'ya kadar çok sayıda karakteri canlandıran Ustinov, bir Rus sanatçı anne ile bir gazeteci babanın tek çocuğu olarak Londra'da 16 Nisan 1921'de dünyaya geldi. 
   
   Türkçe biliyordu 
   Ustinov, 60 yıllık sanat hayatını, 1960'lı yıllarda 'Spartacus' ve bir grup uluslararası hırsızın Topkapı Sarayı'ndaki Kaşıkçı Elması'nı çalma girişimini konu alan 'Topkapı' filmlerindeki yardımcı erkek rolüyle aldığı Oscar ödülüyle taçlandırdı. BM Çocuklara Yardım Fonu'nun UNICEF iyi niyet elçisi Ustinov, yakın zamanda 'Lorenzo'nun Yağı' filmindeki doktoru canlandırmıştı. Akıcı şekilde İngilizce, Fransızca, Almanca, İtalyanca, Rusça ve İspanyolca konuşan, Türkçe ve Yunanca bilen Peter Ustinov, 3 kere evlendi. Biri ilk evliliğinden olmak üzere 3'ü kız, 4 çocuk babasıydı. 
   
   
</TEXT>
</DOC>
