<DOC>
<DOCNO> 223332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/spor/ykoksaldi.html </URL>
<DATE> 2004/03/18/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Potada ilk final 
</HEADLINE>
<TEXT>

   
   Fenerbahçe - Botaşspor Bayanlar Basketbol Ligi maçı, sahada o an bulunan 10 kişinin inatçılığı, savunma çabaları ve temposu ile güzel bir seyirlik haline dönüştü. Bir tarafta ligi 20 haftadır namağlup götüren Fenerbahçe, diğer tarafta ise muhtemel Play - Off eşleşmesinde dengeyi kurmak isteyen Botaşspor... ikisi de çok şey kazandı. Hele 3 - 4 Nisan'da istanbul'da FIBA Avrupa Kupası dörtlü final maçlarına çıkacak olan Fenerbahçe. 
   Bir zamanlar hiç de fantastik olmayan "Avrupa'da şampiyonluk" hayalleri, erkek basketbol şubesi için kurulurdu. Onlar son 7 - 8 yıl içinde tükeniş sürecine itilirken, bayanlar bu noktaya geldi. Nedeni basit gözden uzaktalar, ilgi az, işlerine karışan yok, çünkü rant ve gösteriş vaadetmiyorlar Bu sayede, örnek model olabilecek şekilde, uzun vadeli alt yapı çalışmaları ve istikrarı temel alan, teknik ekip sistemi tercih ettiler. Üstelik her yıl malum maddi krizlere, yönetim soğukluklarına rağmen. 
   Oysa geçen sezon başında, kat edilen onca yolu ve yetiştirilen onca genç basketbolcuyu heba etmeyi göze alarak kapatılma aşamasına gelmişlerdi. Avrupa kupalarından çekildiler. Sonuçta özverilerle "devam" dendi. Ama Fenerbahçe ve Türk sporu bir kez daha emekleri çabucak harcama acımasızlığı ile bir senesini kaybetti. Şu anda Avrupa'da şampiyonluk planları yapan takım, kupa tecrübesinden mahrum kaldı. 
   Bu sezon her şey daha da farklı. Erkek ve bayan basketbol şubelerinin ayrılmasından sonra, bayan şubesinin sorumluluğuna getirilen Işık Eyigüngör, Sarı-Lacivert Derneği üyelerinden oluşan bir komite ile çalışıyor. 13 firmayla sponsorluk anlaşması yaptılar. 
   Eyigüngör ve komite üyeleri, gelinen noktada menajer Murat Yosmaoğlu, coach Zafer Kalaycıoğlu, alt yapı sorumlusu ömer Akan'ın ve teknik heyetin katkılarını özellikle belirtiyor ve ekliyorlar "Ekip zaten kaliteli ve alt yapı iyiydi, biz hedefleri büyüttük." 
   Bu çabalar, şubeyi kişilerden bağımsız ayakta tutmak için ilk adımlar olarak görülebilir. Başarılı olur mu Yarım kalır mı Fenerbahçe bu hayal kırıklığını erkek basketbolunda yaşamıştı. Cevapları zamanla göreceğiz. 
   Fenerbahçe'nin kendini aşma çabasında Botaşspor, Erdemirspor, Migrosspor gibi takımların son yıllarda rekabet doğuran bir ortam yaratmasının da faydası var. Müessese - kulüp takımları arasındaki ciddi problemlere, maddi konulardaki eşitsizliklere rağmen... 
   Fenerbahçe 3'te 3'ün peşinde. Lig - Türkiye Kupası ve Avrupa... Ama başarıya adım adım ulaşmayı tercih eden bu ekip için her şey yeni başlıyor ve aceleye de gerek yok. 
   
      
</TEXT>
</DOC>
