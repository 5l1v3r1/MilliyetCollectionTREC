<DOC>
<DOCNO> 247153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy07.html </URL>
<DATE> 2004/06/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sözde Ermeni Soykırımı... Arınç, Kanada Avam Kamarası'nı kınadı 
</HEADLINE>
<TEXT>

     TBMM Başkanı Bülent Arınç'ın, Kanada Avam Kamarası'nın 21 Nisan 2004 tarihinde kabul ettiği sözde Ermeni soykırımını tanıyan ve bunu bir insanlık suçu olarak kabul eden kararı üzerine, Kanada Avam Kamarası Başkanı Peter Milliken'e kınama mektubu gönderdi. 
     Kanada Avam Kamarası'nın 21 Nisan 2004 tarihinde benimsediği sözde Ermeni soykırımını tanıyan ve bunu bir insanlık suçu olarak kabul eden kararının, Türk ulusunun temsilcisi TBMM üyeleri tarafından büyük bir infialle karşılandığını ifade eden Arınç, mektubunda şunları kaydetti 
     ''Birinci Dünya Savaşı koşullarında 1915 yılında Osmanlı Türkleri ile Ermeniler arasında meydana gelen karşılıklı bazı trajik olayların Kanada Avam Kamarası tarafından çarpıtılmış tarihi verilere dayanılarak soykırım olarak yorumlanması mazur görülmesi imkansız ağır bir hatadır. 
     TBMM, ulusal parlamentoların tarihin tek taraflı yorumlanan olaylarını baştan yazmak için uygun platformlar olmadığına inanmaktadır. Bu hususa özellikle aslında kendi geçmişleri pek masum olmayan ülkelerin parlamentolarının dikkat etmesi gerekmektedir. Ulusal parlamentolar, etnik grupların marjinal kesimlerinin veya üçüncü ülke temsilcilerinin başka uluslar hakkındaki mesnetsiz iddiaları üzerine halklar arasında kin ve nefret uyandırma tehlikesi taşıyan önyargı yüklü girişimlerden kaçınmalıdırlar. Bu gerçeğin çok kültürlülüğün iyi bir örneği olma iddiasındaki Kanada'nın 1 parlamenteri için geçerliliğini yitirdiği üzüntüyle görülmüştür. 
     TBMM, tüm demokratik ve eşitlikçi ülkelerin sorumluluk sahibi parlamentolarından da beklendiği üzere, ülkeler ve halklar arasındaki dostluk ve işbirliğini geliştirmek ve daha barışçı bir uluslararası ortam yaratmak için çabalarını sürdürecektir.'' 
     
     ''OLUMSUZ GELİŞMELER...'' 
     Kanada Avam Kamarası'nın bu davranışıyla Türkiye-Kanada ilişkilerinde meydana gelebilecek olumsuz gelişmelerin sorumluluğunu da üstlenmiş ocağına dikkati çeken Arınç, ayrıca, bu kararın dünyanın hassas bir bölgesinde iki komşu olan Türkiye ve Ermenistan arasındaki ilişkilerin normalleştirilmesi çabalarına da ters düştüğünü vurguladı. 
     Arınç, böylesine rencide edici ve haksız kararı kabul edenlerin, şiddet ve hoşgörüsüzlüğe karşı uluslararası dayanışma ve işbirliğine büyük ihtiyaç duyulan bu hassas dönemde sorumluluklarına sahip çıkmadıkları üzüntüyle izlediklerini ifade etti. 
     
     KINAMA 
     TBMM, Kanada Avam Kamarası'nın tarihi kasıtlı biçimde çarpıtan, yanlış ve tek yanlı nitelikteki bu kararını şiddetli kınadığını ve bu hatanın bir an önce düzeltilmesini beklediğini vurgulayan Arınç, şöyle devam etti 
     ''Parlamentoların tarihte vuku bulmuş tartışmalı olayların değerlendirilmesi için platformlar olmadığına, bunların yerine, ülkeler ve halklar arasındaki dostluk işbirliğini geliştirmek, gelecek nesillere daha barışçı bir dünya devretmek için gayret göstermeleri gerektiğine inanıyorum. 
     Avam Kamaranızın açıklaması, bu anlayışa ve dünyanın siyasi açıdan hassas bir bölgesinde iki komşu ülke olan Türkiye-Ermenistan ilişkilerinin normalleştirilmesi çabalarına da ters düşmektedir. 
     Halklarımız arasında olumsuz duyguların gelişmesine yol açmaktan başka bir amaca hizmet etmeyecek bu tür açıklamaların yaratacağı olumsuz sonuçların ortadan kaldırılması için her türlü gayreti göstereceğinizi ümit ediyorum. 
     Zat-ı Alilerine muhatap bu mektubumun örneğinin Kanada Avam Kamarası'nın sayın üyelerine de dağıtılmasını rica eder, çalışmalarınızda başarılar dilerim.'' 
     
</TEXT>
</DOC>
