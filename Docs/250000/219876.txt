<DOC>
<DOCNO> 219876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur41.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Serseri kurşun,hukuk öğrencisinin ölümüne neden oldu 
</HEADLINE>
<TEXT>

     Beyoğlu'nda başına nereden geldiği belli olmayan bir kurşun isabet eden hukuk fakültesi öğrencisi, hayatını kaybetti. 
     Alınan bilgiye göre, İmam Adnan sokakta arkadaşlarıyla yürüyen İstanbul Üniversitesi Hukuk Fakültesi 4. sınıf öğrencisi Önder Babat, aniden yere yığıldı. 
     Başından kan aktığını gören arkadaşları, Babat'ı Taksim Eğitim ve Araştırma Hastanesi'ne götürdü. Hastanede hayatını kaybeden Önder Babat'ın başına kurşun isabet ettiği anlaşıldı. 
     Babat'ın arkadaşlarının ifadelerinde, silah sesi duymadıklarını söyledikleri öğrenildi. 
     Yetkililer, Önder Babat'ın ölümüne, uzak mesafeden havaya sıkıldıktan sonra düşüşe geçen ve polis dilinde ''yorgun kurşun'' diye tabir edilen merminin yol açmış olabileceğini kaydettiler. 
     
</TEXT>
</DOC>
