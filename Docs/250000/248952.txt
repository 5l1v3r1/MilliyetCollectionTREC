<DOC>
<DOCNO> 248952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun35.html </URL>
<DATE> 2004/06/18/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
AB Zirvesi... Türkiye'den AB'ye sitem 
</HEADLINE>
<TEXT>

     Türkiye'nin, Brüksel zirvesi sırasında sürdürülen temaslar sırasında, insan hakları ve demokrasi alanındaki eksikliklerine rağmen, Hırvatistan ile 2005 yılı başında tam üyelik müzakerelerinin başlanmasına doğrudan yeşil ışık yakılması konusunda AB yetkililerine sitemde bulunduğu bildirildi. 
     Diplomatik kaynaklardan alınan bilgiye göre, Türkiye, Hırvatistan ile tam üyelik müzakerelerine başlanmasına karşı çıkmadı, ancak Brüksel'in Ankara'ya Kopenhag siyasi kriterleri yerine getirilmeden müzakerelerin başlayamayacağı konusunda ısrarda bulunurken, Hırvatistan'a ayrıcalıklı davrandığı görüşünü dile getirdi. 
     Hırvatistan'ın siyasi konulardaki eksikliklerini sayıp ve bu konuda gerekli adımlar atılmasını istedikten ve yine de müzakerelerin başlatılmasına yeşil ışık yaktıktan sonra, bu konuda Türkiye'ye karşı daha anlayışsız davranılmasının, Türk yetkililer tarafından üstü kapalı eleştirildiği bildirildi. 
     AB zirvesi sonuç bildirisinde, tam üyelik başvurusunu geçen sene yapan Hırvatistan ile müzakerelerin gelecek yılın başında, hükümetler arası ikili temaslarla başlatılacağı, bu müzakerelerin sürecinin Hırvatların çabalarına ve kaydedecekleri ilerlemelere bağlı olacağı belirtildi. 
     Lahey'deki Savaş Suçluları Mahkemesi ile tam işbirliği yapması beklentisi de dile getirilen Hırvatistan'dan azınlık hakları, göçmenlerin topraklarına dönüşü, adli reformlar, bölgesel işbirliği, yolsuzluklara karşı mücadele gibi alanlarda adımlar atması isteniyor. 
     Devlet ve hükümet başkanları, Hırvatistan'a katılım tarihi vermediler, ancak bu katılımın, Bulgaristan ve Romanya ile birlikte, 2007'de gerçekleşmesi olasılığı ön plana çıkarıldı ve Hırvatlara bu yönde mesajlar verildi. 
     
</TEXT>
</DOC>
