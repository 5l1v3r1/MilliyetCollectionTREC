<DOC>
<DOCNO> 204820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur15.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'de yerel seçimler için adaylar belirleniyor... 
</HEADLINE>
<TEXT>

     AK Parti Grup Başkanvekili Eyüp Fatsa, teşkilatları, adayların belirlenmesinde duygusal davranılmaması ve kamuoyunun dikkate alınması konusunda uyardı. 
     AK Parti'nin 28 ilçe başkanının katıldığı İzmir Seçim Koordinasyon Merkezi Toplantısı'na katılan AK Parti Grup Başkanvekili Eyüp Fatsa, yerel seçimlerden de büyük bir zaferle çıkacaklarını savunarak, ''Merkezi ve yerel hükümeti birleştirip, ipekböceği gibi çalışacağız ve Türkiye'yi yeniden inşa edeceğiz'' dedi. 
     Kamuoyu araştırmalarına göre partisinin, yüzde 50'nin üzerinde oyunun bulunduğunu öne süren Fatsa, ''AK Parti, İzmir'de de inanıyoruz ki, birinci parti olarak sandıktan çıkacaktır. 3 Kasım genel seçimlerinde olduğu gibi halkımız bir ilki gerçekleştirerek, AK Parti'yi İzmir'de iktidar yapacaktır. İzmir'de seçimleri kazanırsak, tüm Türkiye'de kazanacağız demektir'' diye konuştu. 
     
     ''ADAYIMIZ DEFOLU OLMAMALI'' 
     En iyi aday konusunda partisinin belirlediği bazı kriterlerin bulunduğunu kaydeden Eyüp Fatsa, şöyle devam etti 
     ''Biz, bir kişiyi aday gösterirken adayımızın ticari, aile yapısı ve şahsi yapısı konusunda herhangi bir savunmayla işe başlamamalıyız. Yoksa maça 1-0 mağlup başlarız. Adayımız defolu olmamalı. Ayıbı, kusuru bulunmamalı. Adayımız, bu işi yapacak bilgi ve birikime, ehliyete, liyakata uygun olmalı. Yoksa bu enkazın altında hep birlikte kalırız. Başarısızlık gibi mazeretimiz yok. Kamuoyunu dikkate alarak belirlenecek aday kazanımdır ve o yerde partimizin kazanması demektir.'' AK Parti İzmir İl Başkanı Ali Aşlık da ''Kazanacak adayla seçime gitmeliyiz'' dedi. Nüfusu 50 bini geçen yerlerde kamuoyu araştırmaları yapacaklarını kaydeden Aşlık, adayların belirlenmesinde kimseye söz verilmediğini vurguladı. 
     
</TEXT>
</DOC>
