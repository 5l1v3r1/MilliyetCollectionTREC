<DOC>
<DOCNO> 224659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/siyaset/siy01.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kosova gibi olmasın' 
</HEADLINE>
<TEXT>

   Kosova'da yaşanan son olayların, Türkiye'nin Kıbrıs konusundaki endişelerini artırdığını belirten Abdullah Gül, "Çözüm için her şey yapılmalı" görüşünde 
      EYÜP KELEBEK KEMAL ATLAN DHA 

   
   Dışişleri Bakanı Abdullah Gül, Türk tarafının Kıbrıs görüşmelerine KKTC Cumhurbaşkanı Rauf Denktaş'la başladığını anımsatarak, "Beraber bitirseydik çok iyi olurdu ama Sayın Rauf Denktaş şu anda gelmeyi arzu etmiyor. Tabii bu kendi bileceği bir iş. Kendisi gelmiyor ama başbakan ve başbakan yardımcısına tam yetki veriyor" dedi. 
   
   'İki kesimlilik önemli' 
   Kıbrıs'ta kalıcı ve gerçekçi barıştan yana olduklarını kaydeden Gül, "İsviçre'deki görüşmelerde mutabakat olmaması halinde BM Genel Sekreteri Kofi Annan, plana son şeklini verecek. Önem verdiğimiz konular var. Kalıcı barış adada gerçeklerini dikkate alan, iki kesimi kuvvetlendiren, iki kesimi gerçek anlamda iki kesimlilik haline getiren bir modelle gerçekleşebilir" diye konuştu. 
   Türkiye'nin bu konudaki kaygılarını Kosova'da yaşanan son olayların kuvvetlendirdiğini vurgulayan Gül, şöyle devam etti 
   
   'Gerçekçi olalım' 
   "Orada yani Kosova'da iki toplum arasında karşılıklı sevgi ve beraber yaşama duygusu tam olarak oluşmadığı için bu olaylar ortaya çıkmıştır. Çözüm için elimizden gelen her şeyi yapalım. Gerçekçi olalım, hayalci olmayalım." 
   
   'KKTC temsilcisi yetkili olmalı' 
   AB üyesi ülkelerin diplomatik misyon temsilcileri, dün öğleden sonra Dışişleri Bakanlığı'na çağrıldı. Büyükelçilere, Kıbrıs'ta sağlanacak anlaşmanın AB'nin "birincil hukuku" olarak kabul edilmesine Ankara'nın önem verdiği anlatıldı. Görüşmede ABD'nin Ankara Büyükelçisi Eric Edelman, Uğur Ziyal'e dörtlü görüşmelerde KKTC'nin masada yetkili bir kişi tarafından temsil edilmesi gerektiğini söyledi. 
   
   Talat bugün İsviçre'ye gidiyor 
   KKTC Başbakanı Mehmet Ali Talat, Kıbrıs müzakere sürecinin ikinci aşamasını oluşturan dörtlü konferansın yapılacağı İsviçre'ye bugün hareket edecek. İsviçre'de yarın Türkiye ve Yunanistan dışişleri bakanlarının da katılımıyla başlayacak dörtlü görüşmeler, 29 Mart'tan itibaren Türkiye ve Yunanistan başbakanları ile BM Genel Sekreteri Kofi Annan'ın da katılımıyla tamamlanacak. 
   
   
   
</TEXT>
</DOC>
