<DOC>
<DOCNO> 229007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy22.html </URL>
<DATE> 2004/04/06/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
De Soto, Kıbrıs'ta taraflardan Annan planını onaylamalarını istedi 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro de Soto, Kıbrıslı Türk ve Rum taraflardan Annan planını onaylamalarını istedi. 
     De Soto, Larnaka havaalanında gazetecilere yaptığı açıklamada, planın adil ve işleyebilir olduğunu ve her iki tarafın da kaygılarına cevap verdiğini söyledi. 
     Kıbrıslıların Annan planını okumalarını isteyen de Soto, ''Her iki tarafa da, plandaki güvenlik düzenlemelerinin tarafların kaygılarını azaltacak ve yerleşimlerin sarsıntısız bir şekilde yapılabilmesini garanti edecek şekilde hazırlandığını söylemek istiyorum'' dedi. 
     De Soto, ''Planın Kıbrıs'ın bağımsızlığını ve toprak bütünlüğünü koruyarak yerlerinden edilmiş ve mallarından olmuş insanların çoğunun evlerine geri dönmelerini garanti altına alarak ve diğer yerlerinden edilmiş insanların mülkiyet haklarına tazminatla saygı göstererek, Kıbrıslı Rumların kaygılarına cevap veriyor'' diye konuştu. 
     De Soto, planın Kıbrıslı Türklerin kaygılarına da, eşit statüdeki iki oluşturucu devlet kurulmasıyla ve her bir tarafın diğer tarafa hükmetmemesini garanti altına alarak cevap verdiğini söyledi. 
     
</TEXT>
</DOC>
