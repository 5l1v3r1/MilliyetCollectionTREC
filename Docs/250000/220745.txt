<DOC>
<DOCNO> 220745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/soneko24.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Dışsal şok olmazsa 2004 enflasyon hedefi tutar 
</HEADLINE>
<TEXT>

     Merkez Bankası, önemli bir dışsal şokun ortaya çıkmaması durumunda 2004 yılı enflasyon hedefine ulaşılabileceğinin tahmin edildiğini bildirdi. 
     Merkez Bankası tarafından yapılan açıklamada, Şubat ayı enflasyonu ve görünümünü değerlendirildi. 
     Açıklamada, tarım fiyatlarındaki hızlı yükselişin enflasyon hedefini tehdit edecek düzeyde olmayacağı, bilakis yaz aylarındaki düzeltmelerle TEFE'de negatif aylık enflasyon rakamlarının görülebileceğinin düşünüldüğü belirtildi. 
     Açıklamada, önümüzdeki dönemde mutlak fiyat istikrarına ulaşılabilmesi açısından bazı önemli risklerin geçerliliğini koruduğu bildirildi. 
     Hizmet sektöründe fiyat artışlarındaki katılığın henüz yeterince kırılamamış olmasının önümüzdeki dönem enflasyonu açısından bir risk unsuru oluşturmaya devam ettiği belirtilen açıklamada, ''özellikle kira grubu kontratlarında, geçmiş enflasyon rakamlarından ziyade hedeflenen enflasyon rakamlarının yer alması bu katılığın kırılması açısından önem taşımaktadır'' denildi. 
     Kuşkusuz, böyle bir fiyatlama davranışının yaygınlaşmasının ancak bekleyişlerdeki düzelmenin kesintisiz devam etmesi ve enflasyonu kontrolden çıkaracak bir gelişme öngörülmemesi durumunda mümkün olacağı ifade edilen açıklamada şöyle denildi 
     ''Bu çerçevede, hizmet grubu fiyat artışlarının mal grubu fiyat artışlarının düşük düzeyine yakınsaması için bekleyişlerin doğru yönetimi ve iç talebin kontrol altında tutulmasının öneminin her zamankinden daha kritik bir hale geldiği vurgulanmalıdır''. 
     
     KAMU FİYATLARI 

     Açıklamada, bütçede ortaya çıkan finansman ihtiyacının nasıl karşılanacağının Şubat ayında ekonomik gündemde oldukça önemli bir yer tuttuğu, bu amaçla oluşturulan ek bütçe kapsamında, Şubat ayı sonunda kamu fiyatlarında ÖTV ayarlaması nedeniyle artışların meydana geldiği hatırlatıldı. 
     Ek kaynağın kapsamı tam olarak ortaya çıkmamasına rağmen şu ana kadar yalnızca akaryakıt ürünleri ve sigaralarda ÖTV ayarlamasına gidildiği belirtilen açıklamada, ay sonunda gerçekleşen bu artışların asıl etkisinin Mart ayı enflasyon rakamları üzerinde görüleceği ifade edildi. 
     Buna karşın, yine aynı dönemde ilaç fiyatlarının hem kura göre ayarlanması hem de KDV oranlarının azaltılmasına paralel olarak düşüş göstermesinin diğer olumsuz etkileri telafi edici olacağı bildirilen açıklamada şöyle denildi 
     ''Bütçe hedefleriyle ilgili olarak şu ana kadar kesinleşen önlemlerin enflasyon üzerindeki toplam etkilerinin sınırlı olacağı düşünülmektedir. 
     Ancak, son dönemde enflasyondaki düşük eğilimde kamu tarafından kontrol edilen mal ve hizmet fiyatlarındaki artışların düşük tutulmasının etkili olduğu göz önüne alınırsa, kamu malları fiyatlarının gelecek dönemdeki seyrinin son aylardakinden farklı olup olmayacağı konusu gündeme gelmektedir.'' Özellikle doğrudan girdi maliyetlerini etkileyen elektrik, doğalgaz ve akaryakıt ürünlerindeki fiyat artışlarının enflasyon üzerinde hem maliyet hem de bekleyişler yoluyla etkili olduğu belirtilen açıklamada, ''bu nedenle, mali disiplinden olası bir sapma sonrası söz konusu gruplarda gündeme gelebilecek fiyat ayarlamaları orta vadede enflasyon açısından risk oluşturmaya devam etmektedir'' denildi. 
     
     VERİMLİLİK ARTIŞI 

     Açıklamada, önümüzdeki dönemde istihdam artışının hızlanacağı göz önüne alınırsa, verimlilik artışının yapısal reformlarla desteklenerek devam ettirilmesinin gerektiğinin ortaya çıktığı belirtildi. 
     Bunun için, özellikle firmaların iyi yönetişimi ve doğrudan yabancı sermaye yatırımını teşvik edecek yapısal düzenlemelerin son derece kritik önem taşıdığı ifade edilen açıklamada, döviz kurlarında ortaya çıkabilecek dalgalanmaların her zaman enflasyon için bir risk oluşturduğu kaydedildi. 
     Uygulanan ekonomik program sonucu oluşan güven ortamı ve borçların çevrilebilirliğine ilişkin kaygıların büyük oranda ortadan kalkmasıyla beraber bu riskin de göreli olarak azalmaya başladığı belirtilen açıklamada şöyle denildi 
     ''Ancak bu riskin zamanla daha da azaltılabilmesi için bankacılık sistemi reformunun devam ettirilmesi, mali baskının azaltılması, bekleyişlerin doğru yönetimi ve ekonomik birimlerin vadeli piyasaları kullanma alışkanlığının yaygınlaşması ön plana çıkmaktadır. Kuşkusuz, dalgalı kur rejiminde kur riski her zaman var olacaktır. 
     Ancak bu dalgalanmaların fiyatlara yansıma derecesinin daha da azaltılarak kur kaynaklı enflasyon riskinin asgariye indirilebilmesi açısından, serbest piyasa koşulları ve rekabet ortamının geliştirilmesi faydalı olacaktır.'' 
     
     TOPLAM İÇ TALEP 

     Açıklamada, ''enflasyondaki düşüş sürecinin devam etmesi açısından, toplam iç talep düzeyinin ekonominin potansiyel üretim seviyesini aşmaması önem taşımaktadır'' denildi. 
     Bu noktada, kamu sektöründe verimlilik artışının sağlanması, mali sektör reformunun derinleştirilmesi, şirketlerin yeniden yapılandırılmasının teşvik edilmesi, özelleştirme ve piyasaların liberalizasyonunun hızlandırılması ve doğrudan sermaye yatırımlarının önem kazandığı belirliten açıklamada, zira, enflasyondaki düşüş süreci devam ederken arzu edilen büyüme düzeylerine ulaşılabilmesinin ancak ekonominin üretim kapasitesinin artırılması ve verimlilik artışının desteklenmesiyle mümkün olacağı ifade edildi. 
     
     ENFLASYONDAKİ DÜŞÜŞ EĞİLİMİ 

     Yıllık enflasyon oranlarındaki düşüş eğiliminin 2004 yılının ilk 5 aylık döneminde belirgin olacağı kaydedilen açıklamada, ''buna karşın, baz etkisi nedeniyle, yılın kalan döneminde, enflasyonun genel eğilimindeki düşüş süreci devam etse bile, 12 aylık kümülatif enflasyon oranlarında duraklama eğilimi görülebilecek, ancak böyle bir gelişme, enflasyon hedefi ile tutarlı olacaktır'' denildi. 
     
     YAPILMASI GEREKENLER 

     Merkez Bankası değerlendirmesinde, son iki yılda enflasyonla mücadelede sağlanan başarının devam ettirilerek fiyat istikrarının sağlanması ve bu başarının korunması için yapılması gerekenler ise şöyle sıralandı 
     ''Bekleyişlerin doğru yönetimi ve makroekonomik istikrarın sağlanması yönünde uygulamaya konulan politikaların inandırıcı olması, Mali disiplinin sürdürülerek kamu açıklarının ve kamunun toplam borç stokunun aşağı çekilmesi, Kamu borç stokunun azaltılması sürecinde kamu sektörünün mali piyasalarda oluşan baskınlığının azaltılması ve finansal derinleşmenin sağlanması, Parasal disiplinin sürmesi, Kamu ve özel sektörde fiyatlama davranışı ve gelirler politikasının enflasyon hedefleri doğrultusunda yürütülmesi, Yasal ve kurumsal anlamda başlatılan yapısal reformların hayata geçirilerek güçlü bir kırılma eğilimine giren enflasyondaki katılığın tamamen ortadan kaldırılması, Üretim ve yatırımın önündeki engeller kaldırılarak mal ve hizmet üretiminde verimliliğin artırılması ve kalitenin iyileştirilmesi ve böylece ekonominin rekabet gücünün artırılması gerekmektedir.'' 
     
     TÜKETİCİ FİYATLARINDAKİ GELİŞMELER 

     Açıklamada, Şubat ayı, aylık fiyat artış oranlarının TEFE'de yüzde 1,6, TÜFE'de ise yüzde 0,6 olduğu hatırlatılarak, mevsimsel etkilerden arındırılmış TÜFE enflasyonunun yüzde 0,9, TEFE enflasyonun ise yüzde 1,1 düzeyinde gerçekleştiği belirtildi. 
     Mevsimsellikten arındırılmış enflasyonun son altı aydaki ortalamasının TEFE'de yüzde 0,54, TÜFE'de ise yüzde 0,48 olduğu kaydedilen açıklamada, söz konusu ortalama artışların, yıllık olarak sırasıyla yüzde 6,7 ve yüzde 5,9'a karşılık geldiği ifade edildi TÜFE'de hem gıda hem de gıda dışı gruplar genelinde fiyat artışlarının yıl sonu hedefi ile tutarlı bir seyir izlediği ancak hizmet sektöründeki göreli katılığın devam ettiğinin görüldüğü belirtilen açıklamada, yılın ilk iki ayında gıda fiyatlarının, enflasyondaki düşüş eğilimini destekleyen bir seyir izlediği üzerinde duruldu. 
     Kira artışının Şubat ayının en dikkat çekici gelişmelerinden biri olduğu vurgulanan açıklamada, ''hizmet grubunun genelinde olduğu gibi bu grupta da fiyat katılığının devam ettiği görülmektedir. İlk iki ayda yüzde 3,6'ya ulaşan birikimli artış da yıl sonu hedefi ile tutarlı görülmemektedir'' denildi. 
     Açıklamada, hizmet grubu fiyatlarının, 2003 yılı ortalarından bu yana düzenli olarak, mal grubu fiyatlarının önemli ölçüde üzerinde artış gösterdiğinin görüldüğü belirtildi. 
     
     TOPTAN EŞYA FİYATLARINDAKİ GELİŞMELER 

     Şubat ayında TEFE'nin yüzde 1,6 oranında arttığı hatırlatılan açıklamada, mevsimsellikten arındırılmış TEFE'nin artış oranı Ocak ayına göre 0,4 puan yükselerek yüzde 1,1 düzeyinde gerçekleştiği kaydedildi. 
     Öte yandan, tarım dışı TEFE enflasyonun yüzde 0,3 ile geçen yılın Nisan ayından itibaren devam eden düşük seyrini koruduğu ifade edilen açıklamada şöyle denildi 
     ''Şubat ayında TEFE artışına en yüksek katkı, yüzde 5,4 oranında artış gösteren tarım fiyatlarından gelmiştir. Buna karşılık, mevsimsellikten arındırılmış tarım fiyat artış oranı Ocak ayına göre 2,9 puan gerileyerek yüzde 1,2 olarak gerçekleşmiştir. 
     Bir diğer deyişle, Ocak ayında olduğu gibi tarım fiyatlarının TEFE'yi yükseltici etkisi, büyük ölçüde, doğal etkilerle yüksek oranda artan taze sebze ve meyve fiyatlarından kaynaklanmıştır. Ancak bu etki, beklenildiği üzere Ocak ayına göre zayıflamıştır.'' Açıklamada, diğer taraftan, tarım dışı TEFE'deki artışın son aylardaki sınırlı eğilimini koruduğu ifade edildi. 
     
</TEXT>
</DOC>
