<DOC>
<DOCNO> 237812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko36.html </URL>
<DATE> 2004/05/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Anne Krueger Hükümet gevşerse, hedeflere ulaşılmayabilir 
</HEADLINE>
<TEXT>

     IMF Başkan Vekili Anne Krueger, ''Programımızın sonuna geldik. Biz Türkiye'nin başarılı olmasını istiyoruz. Şüphesiz devam etmek için iyi bir neden var'' dedi. 
     ''Forum İstanbul-Hedef 2023'' toplantısının öğle yemeğinde konuşan Krueger, Türkiye'de geçen yıldan bu yana çok ciddi adımlar atıldığını vurguladı. 
     Atılan ciddi adımlarla ekonomik programa sadık kaldığı için hükümeti tebrik eden Krueger, hükümetin beklentilerini aşan bir performans gösterdiğini söyledi. 
     Daha sonra IMF-Türkiye ilişkilerinin tarihi sürecini anlatan Krueger, bundan sonra yapılması gerekenler konusunda düşüncelerini aktardı. 
     Krueger, enflasyonu düşürecek, mali disiplini ve genel istikrarı sağlayacak adımlara devam edilmesi gerektiğini ifade ederek, genel anlamda yapısal reformların sürdürülmesi gerektiğini söyledi. 
     Ellerindeki bilgilerin, ekonomik reformların ciddi anlamda olumlu katkıları olduğunu gösterdiğini anlatan Krueger, Türkiye'nin dünyanın başka bölgelerine göre çok daha başarılı reformlar gerçekleştirdiğini kaydetti. 
     Anne Krueger, bu reformların tüm faydalarının görüldüğünü vurgulayarak, ''Eğer hükümet gevşerse tüm hedeflere ulaşmayabilir. Ekonomik performans şu anda toparlanmakta'' dedi. 
     Konuşmasında IMF'nin Türkiye'deki konumundan da bahseden Krueger, şunları kaydetti 
     ''IMF, bugüne kadar Türk ekonomisine çok ciddi elinden gelen her türlü desteği gösterdi. Programımızın sonuna geldik. Biz Türkiye'nin başarılı olmasını istiyoruz. 18. yüzyıldan bugüne kadar ki sürece baktığımızda, şüphesiz devam etmek için iyi bir neden var. O da Türkiye'deki tüm yurttaşların yaşam standartlarını artırmak, hayatını daha tahammül edilebilir, en azından daha az zarar görebilir hale getirmektir. Artık çok daha uygun, çok daha koordineli bir yapı var. Ülkeler, modern ve global ekonominin getirebileceği değerlere karşı daha hazırlıklı olmalı. Bunun için Türkiye'nin birtakım zararları olsa da kazançları daha büyük olacaktır.'' 
     
</TEXT>
</DOC>
