<DOC>
<DOCNO> 246335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonyas11.html </URL>
<DATE> 2004/06/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Haftada 4 gün çalışma sistemi... 
</HEADLINE>
<TEXT>

     Brüksel hükümeti, işçi ve memurlara haftada 4 gün çalışma olanağı tanıyacak bir uygulamayı başlatmak için harekete geçti. 
     Başbakan Guy Verhofstadt, bugünkü koşullarda haftada 5 gün ve 38 saat çalışan ücretlilerin günde 9,5 saat çalışarak haftada 4 gün işe gitmelerinin hedeflendiğini bildirdi. 
     Özel sektörü temsil eden Belçika Şirketler Federasyonu FEB hükümetin bu girişimine tam destek verirken, sendikalar da olumlu bir yaklaşım sergiliyor, ancak ayrıntıların belirlenmesi için kendilerine daha fazla danışılmasını istiyorlar. 
     Haftada 4 gün çalışma öngören ''esnek sistemin'' uygulanmaya başlamasıyla işverenlerin sosyal sigorta ve vergi yükümlülüklerinde azalma olacağı ve istihdam alanında olumlu gelişmeler kaydedileceği ifade ediliyor. 
     Belçika'da bir yasa, günde 8 saatten fazla çalışılmasına kısmen engel oluşturuyor. Verhofstadt, bu engelin aşılması için önlemler alınacağını belirtti. 
     Haftada 4 gün çalışma yöntemi, sadece bu uygulamayı kabul eden işçi ve memurlar için geçerli olacak. 
     Ücretlilere haftada 3 tatil günü vererek ''yaşam kalitesini artırmayı'' hedefleyen ''esnek sistem'', Belçika'daki Dexia bankasının personelinin yüzde 17'si tarafından, 1974 yılından beri uygulanıyor. Bu bankada görev yapan bin 119 memur, haftada 4 gün, günde 9 saat çalışıyor ve tam maaş alıyor. 
     
</TEXT>
</DOC>
