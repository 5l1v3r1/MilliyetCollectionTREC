<DOC>
<DOCNO> 202093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/dunya/dun03.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanlı sevinç 4 ölü, 60 yaralı 
</HEADLINE>
<TEXT>

      
   Saddam Hüseyin'in yakalandığı haberi, Irak'ın kuzeyindeki kentlerde ve Bağdat'ta bayram havası yarattı. Ülkenin kuzeyinde Kürtler, dün sabah haberin ilk duyulduğu andan itibaren Erbil - Kerkük arasındaki yola çıkarak sevinç gösterilerinde bulundu. Kerkük kentinde havaya açılan kutlama ateşlerinde, 4 kişi öldü, 10'u ağır olmak üzere 60 kişi yaralandı. Kentte, Sünni Araplarla Kürtler arasında gerginlik çıktığı da belirtildi. Başkent Bağdat ve ülkenin güneyinde, Şii nüfusun yoğun olarak yaşadığı Basra'da halk sokağa dökülerek sevinç gösterileri yaptı, havaya ateş açtı. 
   
   Tikritliler inanmadı 
   Saddam rejiminde baskı ve şiddetin hedefi olan Kürtlerle Şiiler sevinirken, Sünni Arapların yoğun biçimde yaşadığı Bağdat'ın batısındaki "Sünni üçgeni" ise sessizliğe gömüldü. Saddam Hüseyin'in doğum yeri Tikrit'te Milliyet'in sorularını yanıtlayan halk, Saddam'ın yakalandığına inanmadıklarını, yakalanan kişinin Saddam'ın benzeri olabileceğini söyledi. 
   
   
</TEXT>
</DOC>
