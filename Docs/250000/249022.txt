<DOC>
<DOCNO> 249022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy09.html </URL>
<DATE> 2004/06/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Alptekin KKTC'nin tanınmasından çok ambargonun kaldırılması önemli 
</HEADLINE>
<TEXT>

     TBMM Başkanvekili İsmail Alptekin, ''Bizim için Kıbrıs'ın siyaseten tanınmasından çok, üzerindeki ekonomik ambargonun kaldırılması önemli'' dedi. 
     Bolu Valisi Mehmet Ali Türker'i ziyaret eden TBMM Başkanvekili İsmail Alptekin, gazetecilere yaptığı açıklamada, Türkiye'nin İstanbul'da yapılan İslam Konferansı Örgütü toplantısında diplomatik bir zafer kazandığını belirterek, şunları söyledi 
     ''Bu konferansta hem Türkiye'nin adayı genel sekreter seçildi. Hem de Kuzey Kıbrıs Türk Cumhuriyeti'nin toplantılara devlet statüsüyle katılması ve temsil edilmesi kararlaştırıldı. Son günlerde dünyanın ilgisi Kıbrıs'a yöneldi. Daha dün bir Afrika ülkesinin dışişleri bakanı Kıbrıs'taydı. Kıbrıs'ın ABD'deki temsilcisini, ABD'li üst düzey yetkililer çalışma mekanında ziyaret ettiler.'' Alptekin, Kıbrıs meselesinin 40 yıllık bir geçmişi olduğuna da işaret ederek, 40 yıldır çözüme kavuşturulamayan sorunda bu noktaya gelinmesinin önemine işaret ederek, ''Bizim için bu aşamada Kıbrıs'ın siyasetten tanınmasından çok, üzerindeki ekonomik ambargonun kaldırılması önemli. Dış politika sabır isteyen bir iş, bu nedenle bazı konularda acele etmemek lazım'' diye konuştu. 
     
     NATO ZİRVESİ 
     Türkiye'nin dış politikada son 2 yılda büyük mesafe kat ettiğini belirten Alptekin, iç meselelerden çok dış meselelere ağırlık verdiklerini vurgulayarak, şunları söyledi 
     ''Türkiye eskiden komşularının tamamıyla kavgalı idi. Bugün gelinen noktada ise eskiden tokalaşmayı bile hayal edemeyeceğimiz ülkelerle dostane ilişkiler geliştirildi. Bu ilişkiler sadece dostane boyutuyla kalmadı. Ekonomik alanlara da yansıdı. İstanbul'da yapılacak NATO zirvesi bu nedenle çok önemli. Bana göre bu zirvede 21. yüzyıl ve sonraki dünya konuşulacak. Bu süreç öncesinde demokratik tepkiler olabilir ve olması normal.'' Zirvenin İstanbul'da yapılacak olmasının da çok önemli olduğunu vurgulayan Alptekin, ''Ev sahibi olarak bölgemizle ilgili alınacak kararlarda söz alıp kararlara müdahale edebiliriz. Bu toplantı sadece bizim için değil, bölge ülkeleri için de önemli'' dedi. 
     Bolu Valisi Mehmet Ali Türker, daha sonra TBMM Başkanvekili Alptekin'e, Bolu'da yapılan çalışmalar ve kentin sorunlarını içeren bir dosya verdi. 
     Toplantıya, AK Parti Bolu milletvekilleri, Bolu Belediye Başkanı Alaaddin Yılmaz ve partililer katıldı. 
     
</TEXT>
</DOC>
