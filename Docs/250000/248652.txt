<DOC>
<DOCNO> 248652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun18.html </URL>
<DATE> 2004/06/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AP'ye seçilen Emine Bozkurt'tan Türklere teşekkür... 
</HEADLINE>
<TEXT>

     Hollanda'da, Sosyal Demokrat İşçi Partisi listesinden tercihli oylarla Avrupa Parlamentosu'na seçilen Emine Bozkurt, seçimlerde kendisini destekleyen ve oy veren Türk vatandaşlarına teşekkür etti. 
     Bozkurt, yayımladığı yazılı basın açıklamasında, Türk vatandaşlarının geçen Perşembe günü yapılan seçimlere katılmakla önemli bir vatandaşlık görevini yerine getirdiklerini belirtti. 
     Avrupa Parlamentosu'nda Hollanda'da yaşayan Türk vatandaşlarının sesi olmaya çalışacağını vurgulayan Bozkurt, parlamentoda bu çalışmaları yürütürken vatandaşlarla da devamlı ilişki içinde olacağını kaydetti. 
     Emine Bozkurt, Avrupa Parlamentosu'nda alınan her kararın, Avrupa ülkelerinde yaşayan Türk vatandaşlarını da yakından ilgilendirdiğine işaret ederek, gerek bu açıdan, gerekse Türkiye'nin Avrupa Birliği'ne giriş süreci açısından, görevinin kendisine önemli sorumluluklar yüklediğini belirtti ve görevini, bu sorumluluk bilinci içinde yerine getireceğini kaydetti. 
     Hollanda'dan Avrupa Parlamentosu'na seçilen ilk Türk kökenli milletvekili olan Emine Bozkurt, İşçi Partisi listesinin 8'inci sırasından seçimlere katılmış, doğrudan seçilememesine rağmen, adına aldığı 24 bin 359 tercihli oyla parlamentoya girmeyi başarmıştı. 
     
</TEXT>
</DOC>
