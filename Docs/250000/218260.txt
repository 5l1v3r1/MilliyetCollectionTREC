<DOC>
<DOCNO> 218260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko08.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding Telsim'in satışıyla ilgilenebiliriz... 
</HEADLINE>
<TEXT>

     Koç Holding CEO'su Bülend Özaydınlı, Telsim'in satışıyla ilgilenebileceklerini söyledi. 
     Özaydınlı, bugün yapılacak Koç Topluluğu'nun basın ve kamuoyunu bilgilendirme toplantılarının onbirincisi öncesi dün akşam basın kuruluşlarının ekonomi servisi yöneticileriyle biraraya geldi. 
     Bülend Özaydınlı, gazetecilerin sorularını yanıtlarken, Sabancı ile Türk Telekom ihalesine birlikte katılmaya yönelik beraberliğin, ciddi çalışmalarla devam ettiğini söyledi. Kendi içlerinde de çok boyutlu bir çalışma yürüttüklerini belirten Özaydınlı, yürütme komitesi ve Sabancı ile de ortak çalışma grubu bulunduğunu kaydetti. 
     Özaydınlı, uzmanlarının, konu üzerinde sektörle ilgili derinlemesine çalışmaların yanı sıra sağlıklı bir ihale ortamının sağlanabilmesi için de önerilerini geliştirdiklerini vurguladı. 
     ''Türk Telekom ile iş olarak ilgiliyiz ama Türk Telekom'u şu anda rakamsal olarak tanımıyoruz'' diyen Özaydınlı, rakamsal olarak tanımadıkları bir şirkete talip olmalarının da söz konusu olmadığını söyledi. 
     Özaydınlı, şu görüşleri dile getirdi 
     ''Söylenen birtakım rakamlar yeterli değil. Birtakım rakamlar ortaya kondu, brüt kar dendi. Nasıl bir kardır irdelenmesi lazım. Bağımsız bir kuruluşun due diligence çalışması yapması lazım. Şeffaf olarak altı imzalanmış birtakım rakamların olması lazım. Şirketin bu şeffaflığı ortaya koyması lazımdır ki, biz tanıyalım. Ancak bu koşullar sağlanırsa, biz talip olacağız.'' Türk Telekom'un sabit hat şirketi gibi algılanmaması gerektiğine işaret eden Bülend Özaydınlı, kablolu yayın, kablo üzerinde görüntü transferi olanakları, ayrıca GSM operatörlüğü ortaklığı bulunduğuna dikkat çekti. 
     
     TELSİM 

     Özaydınlı, Telsim'in satılacağı yönünde açıklamaların anımsatılarak, bu konuyu da düşünüp düşünmeyeceklerinin sorulması üzerine de, şunları söyledri. 
     ''Tabii böyle bir fırsat karşımıza çıkarsa ilgileniriz. Ama Telsim'de, Türk Telekom'da yaptığımız tarifin dışında bir durum yok. Telsim'i de tanımıyoruz. Tanımadan talibiz, ilgileniriz demek doğru değil. Yasal durumu da şu anda netlik kazanmış değil.'' 
     
     FORD VE FIAT'IN CEO'LARI GELİYOR 

     Koç Holding CEO'su Bülend Özaydınlı, Mart ayında yabancı dev şirketlerin CEO'ların davet edildiği toplantıya, iş ortakları Fiat ve Ford'un CEO'larının da geleceklerini açıkladı. 
     Özaydınlı, basın kuruluşlarının ekonomi servisi yöneticilerinin katıldığı toplantıda, 2003 yılı başında hükümetin ekonomik programdan sapma, AB uyum süreci, Irak, Kıbrıs gibi konulardaki endişelerin, kaydedilen olumlu gelişmelerle ortadan kalktığını, ekonomik açıdan hızlı bir gelişim sağlandığını anlattı. 
     Stratejik planlarını hazırlarken uzun yıllar çeşitli ekonomik sorunlara maruz kalan ve dip noktasına inen Türkiye için istikrarlı ve hızlı bir büyüme döneminin başlayacağı varsayımı ile yola çıktıklarına işaret eden Özaydınlı, şöyle devam etti 
     ''2003 yılını işte böyle bir dönemin başlangıç yılı olarak görmek istiyoruz. Ancak önemli olan bu olumlu tablonun kalıcı hale gelebilmesidir. Bu yüzden, elde edilen başarı ile rehavete kapılmamalı, yapılacak hataların dengeleri hızla bozabileceği unutulmamalıdır. Başarıyı sürdürebilmek için de daha yapmamız gerekenler vardır.'' 2001 yılında IMF ile imzalanan stand-by anlaşmasının süresinin bu yılın sonunda dolacağını anımsatan Bülend Özaydınlı, bu program sona erdiğinde nasıl bir programla yola devam edileceğinin en önemli konulardan biri olduğunu vurguladı. 
     Koç Holding CEO'su Özaydınlı, şunları söyledi 
     ''Türkiye'nin 2005 ve 2006 yılındaki yüklü geri ödemeleri de göz önüne alındığında, yine uluslararası kuruluşlarla yakın işbirliği içinde yeni bir orta-uzun vadeli programı şimdiden oluşturmaya başlamasında fayda vardır. 
     2004 sonrası ne olacak soru işareti ortadan kaldırılmalıdır. Önceki akşam Bakan Babacan'a da Devlet Bakanı Ali Babacan bunu aktardım. 2004 sonrası için, uluslararası kuruluşlarla işbirliğiyle, inandırıcı, orta ve uzun vadeli yön gösterici yeni program hazırlanmalıdır. IMF veya AB gibi bir kurumun olması, dış dünyanın Türkiye'ye bakışını olumlu yönde etkiliyor.'' 
     
     BÜYÜK MAĞAZALAR TASARISINA ELEŞTİRİ 

     Özaydınlı, açıklamaları sırasında kayıtdışı ile mücadelenin artık uygulamada kendisini göstermesi gerektiğini de söyledi. 
     Hükümetin bu konuda kararlı olduğunu söylemekle birlikte, büyük mağazalar yasa tasarısı gibi bir tasarının ortaya çıkabildiğini ifade eden Özaydınlı, şu görüşleri dile getirdi 
     ''Bunu ilk haliyle incelediğimiz zaman, kayıtdışı ekonomi ile mücadele değil, sanki tam tersi kayıtdışını daha da teşvik edici ve KOBİ'leri hırpalıyıcı bir ortam hazırlanıyor, isteniyor gibi geliyor. 
     Yabancı sermayenin ilgi duyduğu ve geldiği, istikrarın sağlandığı, tüketiciye uygun koşullu malların iletildiği bir ortam yerine, bunları zayıflatıcı bir ortamı savunmanın doğruluğunu sorgulamak gerekiyor.'' İşçi işveren ilişkilerinin bugün için gündemde görünmeyen fakat önümüzdeki dönem tehlike unsurları getirebilecek bir konu olduğunu ifade eden Bülend Özaydınlı, cam ve ardından lastik sektöründeki gelişmelere dikkat çekti. 
     
     YABANCI SERMAYE ÜRKÜTÜLMEMELİ 

     Ekonomik göstergelerdeki iyileşmeye paralel olarak aşırı istekler devreye girerse, gelinen noktadan geriye gitmek gibi bir durumun söz konusu olacağını savunan Özaydınlı, şöyle dedi 
     ''Yabancı sermayenin utangaç olduğunu hatırlamamız lazım. Türkiye tek alternatif olmadığına göre, rekabet halinde birçok ülke olduğuna göre yabancı sermayeyi ürkütücü davranışlardan kaçınmamız lazım. 
     Türkiye çok iyi bir şans yakaladı. Bunu biz kendi şirketlerimizde görüyoruz. Mevcut ortaklarımızı, potansiyel ortakları yatırım yapmaları için büyük bir çaba gösteriyoruz. Geçtiğimiz hafta sonunda büyük bir şirketin başındaki kişiye Bursa bölgesindeki fabrikaları gezdirip, Türkiye hakkında geniş bilgi verip onlara Türkiye'yi pazarlama çalıştık. Bu pazarlamaların sonucunu Türkiye alabilir konumda. Bu fırsatı Türkiye yakalamıştır. Ancak bu ortamı yakalamışken, fabrikalar Avrupa'da kapanırken, Türkiye üretim merkezi olma, istihdam gücünü artırma olanağını yakalamışken, son derece dikkatli olmak gerekiyor. İşçi ve işveren ilişkilerini karşılıklı anlayış içinde dengeli götürmemiz gerekiyor.'' Grev ve anlaşmazlıklar yüzünden Türkiye'nin bir bocalama dönemine girmemesi gerektiğini ifade eden Özaydınlı, camın Bulgaristan'dan, akünün Romanya'dan, lastiğin Çek Cumhuriyeti'nden getirilerek ihracatın sürdürülemeyeceğine dikkat çekti. 
     Özaydınlı, ''Akıllı davranmak lazım. Bunu karşılıklı yapmak lazım. Aşırı ölçülü taleplerin ortaya çıkmaması lazım. Bunu derken şunu söylemek istemiyorum, Türkiye'de satın alma gücü bastırılsın, rekabet gücü artsın Hayır bunu demiyorum. Geçmişte hem işçi, hem işveren açısından fevkalade yanlışların yapıldığı dönemler oldu'' dedi. 
     Önümüzdeki dönem için bir senaryo hazırladıklarını, Türkiye'nin istikrarlı bir büyüme sürecine gireceğini düşündüklerini bildiren Özaydınlı, bu varsayımın gerekçesi olarak 2003 yılında alınan olumlu sonuçlarla artık mevzuatta ve yasalardaki değişime paralel olarak önümüzdeki dönemde bunların ciddi şekilde uygulanacağını düşündüklerini söyledi. 
     Özaydınlı, ''Bunlar olduğu zaman Türkiye'nin yüzde 5-6 civarında önümüzdeki 10 yılda istikrarlı bir büyüme sürecini gerçekleştireceğini düşünüyoruz'' dedi. 
     Bülent Özaydınlı, istihdamın da kapasite kullanım oranları talebi karşılayamaz hale geldiğinde yatırımlar yapılmasıyla artacağına işaret etti. 
     
     ''MERKEZ BANKASI'NA HAKSIZLIK EDİYORUZ'' 

     Koç Holding CEO'su, Merkez Bankası'nın faiz ve enflasyon düşüşündeki kararlı tutumunu da överken, sadece hükümetten değil iş çevrelerinde de tepkiler geldiğine dikkat çekti. 
     Özaydınlı, ''Yani siyasi otorite, iş dünyasından da aldığı bu güçle hemen sapmalar yapmaya müsait bir ortama itiliyordu. Burada hepimizin hatası vardı demek lazım. Merkez Bankası bu sınavdan başarılı çıktı ve hak ettiği primi de vermemekle haksızlık ediyoruz diye düşünüyorum'' dedi. 
     Özelleştirmede bugüne kadarki gelişmelerin umut verici olmadığını belirten Özaydınlı, fiyatın tek kriter olması yerine yeterliliğin de dikkate alınması istedi. Özaydınlı, kamuoyunun olmayacak, olamayacak fiyatlara alıştırılmaması gerektiğini söyledi. 
     Bülend Özaydınlı, özelleştirme ihalelerinde birlikte hareket edilmesi konusunda bayilere yönelik anket çalışmasına gelen yanıtlardan, 100-200 milyon dolarlık bir bayi katkı potansiyeli bulunduğunu bildirdi. 
     Özaydınlı, Koç ve Sabancı ailelerinin aynı güne denk gelen hisse satışına ilişkin bir soruyu yanıtlarken de, tamamen birbirinden habersiz bir gelişme olduğunu söyledi. 
     ''Bizimkinin ana amacı, önümüzdeki yatırım dönemine hazırlıklı girmek istiyoruz. Ciddi bir likit birikimi dönemindeyiz'' diyen Özaydınlı, hisse senedi satışı ile sağlanan kaynağın, yeni yatırımlara yönlendirmek için sermaye artırımlarında değerlendirileceğini bildirdi. 
     Toplantıya, Koç Holding Kurunmsal İletişim ve Dış İlişkiler Başkanı Hasan Bengü ile ve CEO Danışmanı Oya Ünlü Kızıl da katıldı. 
     
</TEXT>
</DOC>
