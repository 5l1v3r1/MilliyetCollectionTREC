<DOC>
<DOCNO> 222451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko10.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerine memur alınacak... Başvurular 30 Mart'ta başlıyor... 
</HEADLINE>
<TEXT>

     Cezaevlerinde görevlendirilmek üzere 161'i bayan 686 infaz ve koruma memuru, 9 aşçı ve 8 kaloriferci olmak üzere toplam 703 memur alınacak. 
     Alınan bilgiye göre, ilgili adalet komisyonu başkanlıklarına veya buralara gönderilmek üzere mahalli Cumhuriyet Başsavcılıklarına yapılacak başvurular 30 Mart Salı günü başlayıp 15 Nisan Perşembe günü mesai saati bitiminde sona erecek. 
     İlgili adalet komisyonlarının yapacağı sözlü sınav ve mülakat, 26 Nisan'da başlayacak ve başvuru sayısına göre en geç 30 Nisan'da bitirilecek. 
     Başvurularda, 17.10.1999 ve 12.12.1999 tarihlerinde yapılan devlet memurluğu sınavlarında DMS veya 06-07 Temmuz 2002 tarihlerinde yapılan Kamu Personeli Seçme Sınavı'nda KPSS , lisans mezunları için KPSSP3, ön lisans mezunları için KPSSP93, ortaöğretim mezunları için KPSSP94 puan türünden 70 ve daha yukarı puan almış olma şartı aranacak. 
     Adayların, Türk vatandaşı olması ve kamu haklarından mahrum bulunmaması gerekecek. 
     İnfaz ve koruma memuru kadrolarına atanabilmek için aranacak özel şartlar şöyle 
     - En az lise veya dengi okul mezunu olmak, - Erkek adayların askerlik hizmetini tamamlamış ve yazılı sınav tarihi itibariyle 18 yaşını doldurmuş, 30 yaşını bitirmemiş olmaları, - Erkeklerde 170 santimetre, kadınlarda 160 santimetreden kısa olmama, - Güvenlik soruşturması olumlu sonuçlanma, - Boyu ile kilosu arasındaki fark 13'den fazla, 17'den az olmamak. 
     En az ilköğretim okulu ortaokul mezunu olmaları gereken kaloriferci ve aşçı kadrolarına başvuracak adaylarda da bazı özel şartlar aranacak. 
     Adayların ayrıca görevini devamlı yapmasına engel olabilecek akıl hastalığı veya vücut sakatlığı bulunmadığını alacakları sağlık raporu ile belgelemeleri gerekecek. 
     
</TEXT>
</DOC>
