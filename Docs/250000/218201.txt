<DOC>
<DOCNO> 218201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun03.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte dünyanın en pahalı otelleri... 
</HEADLINE>
<TEXT>

     Amerikan Forbes dergisi dünyanın tatil yapmak için en güzel ancak en pahalı otellerinin listesini yayınladı. 
     Florida'dan Avustralya'ya, Güney Afrika'dan Yeni Zelanda'ya kadar uzanan geniş bir coğrafyada yer alan otellerin bir kısmı özel adalar üzerinde yer alıyor. 
     Forbes'un seçimine göre dünyanın en güzel ve pahalı otelleri şunlar 
     -Las Vegas'taki MGM Grand oteli. Bu otelin geceliği 5.000 dolar. Müşterilerde belli bir standardın üzerinde olma koşulu aranan otelin apartman türü 30 özel villası var. Kendilerine ait yüzme havuzları bulunan villaların duvarlarında Picasso ve Matisse gibi sanatçıların yağlıboya eserlerinin kopyaları asılı. 
     -Güney Afrika'nın Sabi Sand bölgesindeki Londolosi özel rezervinde bulunan otelde ise, iki kişilik odanın gecelik fiyatı 2.543 dolar. 36 süitin yer aldığı rezervde her bir müşteri başına 3 personel düşüyor. Aynı bölgedeki Singita otelinin 2 kişilik odalarının geceliği ise 2.028 dolar. Otelin 18 süiti var. 
     -Fransa'ya ait Batı Hint Adalarındaki St. Barthelemy adasındaki Le Toiny otelinin geceliği 2.000 dolar. Otelde 6 villa içinde 12 süit bulunuyor. Okyanus manzaralı süitlerin her birinin özel yüzme havuzu ve mutfağı var. 
     -Fiji'nin Turtle İsland Kaplumbağa adası 'ndaki otelin çift kişilik odalarının gecelik ücreti 1.975 dolar. Kaplumbağa adası ''Blue Lagoon'' filminin çevrildiği yer olarak da ün yapmış. Sadece deniz uçaklarıyla ulaşılabilen adaya gidecek müşteriler gidiş-dönüş kişi başına 790 dolar ödüyorlar. 
     -Seychelles'lerdeki Fregate özel adasındaki otelin geceliği ise 1.800 dolar. Adada bulunan 16 villada 40 kişi kalabiliyor. Adanın ünlü konukları arasında Bill ve Melinda Gates ile Brad Pitt ve eşi Jennifer Aniston var. 
     -Yine Fiji'deki Wakaya Kulübünün geceliği çift kişi için 1.600 dolar. Dünyanın en zengin adamı olan Bill Gates, eşi Melinda ile 1994 yılında evlendiğinde balayını burada geçirmişti. Adadaki otelin diğer ünlü konukları arasında seksi aktris Mikchelle Pfeiffer ve Russel Crowe de yer alıyor. 
     -Avustralya'nın Great Barrier mercan kayalıkları üzerindeki Bedarra adasında bulunan otelin 2 kişilik dairelerinin gecelik fiyatı 1.8 dolar. Adada 16 villa var. Konuklar cam ve ahşaptan yapılma konutlarında okyanus manzarasına karşı uyuyorlar. 
     -Yeni Zelanda'nın Taupo kentindeki Huka Lodge otelinde 2 kişilik konaklama ücreti ise 1.486 dolar. Otelin ünlü konukları arasında Barbara Streisand ve İngiltere kraliçesi II. Elizabeth de yer alıyor. 
     -Florida'daki Little Palm İsland adası üzerindeki otelde kişi başına gecelik 1395 dolar ödemek gerekiyor. Eski ABD başkanlarından Harry Truman'ın bir zamanlar burada tatil yaptığı biliniyor. 
     
</TEXT>
</DOC>
