<DOC>
<DOCNO> 237770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun53.html </URL>
<DATE> 2004/05/06/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Talat ABD'de... Rumlar Amerikalı yetkililerin açıklamalarından rahatsız 
</HEADLINE>
<TEXT>

     Züleyha Karaman - KKTC Başbakanı Mehmet Ali Talat'ın ABD gezisini yakından takip eden Kıbrıs Rum yönetimi, Amerikalı yetkililerin yaptığı açıklamalardan rahatsızlık duyuyor. 
     Kıbrıs Rum yönetimi lideri Tasos Papadopulos, ABD Dışişleri Bakanı Colin Powell ve ABD Dışişleri Bakanlığı Sözcüsü Richard Boucher'in, ''kullandıkları ifade ve sözcüklerin maksatlı olarak kullanıldığının ortaya çıkması durumunda bunun gayet düşmanca ifadeler olduğunu'' söyledi. 
     Papadopulos, bu açıklamayı, Rum gazetecilerin, ''Colin Powell'in Mehmet Ali Talat'a başbakan olarak hitap etmesi ve Boucher'in 'Kıbrıs Cumhuriyeti' hükümeti yerine Kıbrıs Rum Hükümeti ifadesini kullandığını'' hatırlatarak görüşlerini sorması üzerine yaptı. 
     ''Bazı ülkelerin Kıbrıslı Rumları BM planını reddetmelerinden dolayı cezalandırmak istediğini'' kaydeden Papadopulos, ''Eğer bu ifadeler dil sürçmesi değil ve maksatlı kullanılmış ifadelerse gayet düşmanca ifadelerdir. Eğer Kıbrıs'ı kesin bölünmeye değil, yeniden birleştirmeye çalışıyorsak bu tür demeçlerin bu amaca ters düşen girişimler olduğunu belirtmek isterim'' dedi. 
     
     Hristofias'dan tepki 
     Rum Meclis Başkanı Dimitris Hristofias da bazı Amerikalı yetkililerin yaptıkları açıklamalara değinerek, '' Kıbrıs halkı cezalandırma yoluyla 'evet' demeyecek'' dedi. 
     Hristofias, ''Amerikalı yetkililerin bu tür açıklamalara başvurmayacakları'' umudunu ifade ederek, ''böylesi tutumların halk arasında daha fazla gerginlik ve daha fazla kuşku yaratacağını'' söyledi. 
     Dimitris Hristofias, Richard Boucher'in ''Kıbrıs Cumhuriyeti'' hükümeti yerine Kıbrıs Rum hükümeti ifadesini kullandığı yönündeki bir soruyu yanıtlarken, ''Eğer sayın Boucher bunu Kıbrıslı Rumları cezalandırmak için söylediyse o zaman kabul edilemez açıklamalar'' dedi. 
     
</TEXT>
</DOC>
