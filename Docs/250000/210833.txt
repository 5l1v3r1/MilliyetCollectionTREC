<DOC>
<DOCNO> 210833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yazar/tamer.html </URL>
<DATE> 2004/01/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Davos ahalisi Müslümanlığa kafa yoruyor 
</HEADLINE>
<TEXT>

   Ali Babacan da, Mustafa Koç da, Davos'taki yabancı iş çevreleri de "Avrupa Birliği Türkiye'ye tarih versin yeter. Görüşmeler 15 yıl bile sürebilir" diyor. Usame bin Ladin adına Harvard'da kürsü açılırsa şaşırmayacağım 
   DAVOS İsviçre 
   
   Avrupa Birliği, üyelik müzakerelerine başlamak için Türkiye'ye tarih versin yeter. Tam üyeliğin gerçekleşmesi 15 yıl bile sürse önemi yok 
   Kıbrıs düğümünün bugünkü noktasında AB'den beklentilerimizin geldiği son aşama bu. Davos'a ilk kez gelen Koç Holding Yönetim Kurulu Başkanı Mustafa Koç da bu görüşte, "Çin'in yabancı sermayeyle büyüme reçetesi, gelişmekte olan diğer ülkelerde de uygulanabilir mi " başlıklı oturumun konuşmacılarından Devlet Bakanı Ali Babacan da... Hatta Türkiye ile iş yapmaya niyetlenen Davos'taki işadamları ve danışmanlık firmalarının yöneticileri bile "AB size tarih versin, gerisinin önemi yok" havasındalar. 
   
   Gözde ülke yok 
   Dünya Ekonomik Forumu DEF'in Davos toplantılarında genelde her yıl öne çıkarılan bir ülke olur. Örneğin geçmiş yılların birinde bu ülke Mısır'dı, bir diğerinde de Meksika... Bu yıl Davos'ta belki de ilk kez, hakkında çok sayıda oturumun düzenlendiği tek bir ülke yok. Buna karşılık, oturumların odak noktasına yerleştirilen bir bölge ve bir din var Müslümanlık ve Arap ülkeleri. 
   
   Müslüman liderler gözde 
   Günde ortalama 60 oturumun düzenlendiği Davos'ta pek çok oturum birbiriyle çakışıyor. Bunun tek istisnası akşamüstleri yapılan ve günün en önemli oturumu sayılan, aynı saate bir başka oturumun kesinlikle konmadığı, Kongre Merkezi'nin pek çok salonundan video ya da kulaklıkla izlemenin mümkün olduğu tek konuşmacılı özel oturumlar. Bu özel oturumların ilk günkü konuşmacısının İran Devlet Başkanı Muhammed Hatemi, ikinci günkünün Pakistan Devlet Başkanı Pervez Müşerref, üçüncü günkünün Ürdün Kralı Abdulah, bugünkünün de Tayyip Erdoğan olması herhalde tesadüf değil. Hatemi, Müşerref ve Abdullah'ın medeniyetler çatışmasına atıfta bulunan konuşmalarının bugün Erdoğan da medeniyetler çatışmasına mutlaka değinecektir ardından yarınki kapanış oturumunun yıldız konuşmacısının Samuel Huntington, konu başlıklarının ise "İslam ve demokrasi" ile "medeniyetler çatışması" olmasına da herhalde raslantı denemez. 
   Bu durumda Usame bin Ladin'in de Davos'ta neden bu kadar popüler olduğunu anlamak zor değil. Özellikle de Davos'un Amerikalı katılımcıları için... ABD'nin en ünlü üniversitelerinden Harvard ya da Yale'de önümüzdeki dönemde Bin Ladin ve El Kaide olayını enine boyuna incelemek üzere bir kürsü açılırsa hiç şaşırmayacağım. 
   
   El Kaide'nin 3 misyonu 
   Dün "terörist örgütlerden iş dünyasına yönetim dersleri" başlıklı oturumda El Kaide'nin sermayesi, iş gücü, marka yatırımı ve misyonu üzerine değişik görüşler belirtildi. En ilginçlerinden biri Harvard Üniversitesi Kennedy Government School öğretim üyelerinden Jessica Stern'inkiydi 
   "El Kaide'nin ilk misyonu Rus askeri gücünü Afganistan'dan çıkartmaktı, bu misyon başarıyla tamamlandı.2. misyon Amerikalıları Suudi Arabistan'dan çıkartmaktı, bu da başarıldı.El Kaide'nin şimdi 3. olarak belirlediği misyon, yeni dünya düzenine karşı. Yani ilk ikisinden çok daha iddialı. Ve ilk iki misyonu başarıyla tamamlamanın yarattığı güvenilirlikle yollarına devam ediyorlar." 
   
      
   
</TEXT>
</DOC>
