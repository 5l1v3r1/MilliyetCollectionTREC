<DOC>
<DOCNO> 210450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo36.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Konyaspor'da çok komik olaylar yaşadım 
</HEADLINE>
<TEXT>

     Malatyaspor'dan istifasının ardından devre arasında anlaştığı Konyaspor ile de yollarını ayıran teknik direktör Ziya Doğan, Konyaspor Kulübü Başkanı Mehmet Köseoğlu'nun kendisi hakkında yaptığı açıklamalara yanıt verdi. 
     Türkiye Spor Yazarları Derneği'nin TSYD Levent Tesisleri'ndeki Aydın Doğan Basın Merkezi'nde bir toplantı düzenleyen Ziya Doğan, Konyaspor'da kendisine verilen sözlerin yerine getirilmediğini savunarak, ''Konyaspor'a transfer olduğumda, bana hedeflerinin büyük olduğunu hatta gelecek sezon atılım yapmaya hazırlandıklarını anlattılar. İlk etap görüşmelerde tutarsızlık görüp ayrıldım. Ancak sonra beni 'hocam biz amatörüz size hak veriyoruz' diyerek ikna ettiler. Başkan Köseoğlu gerçekten iyi bir insan, ancak bu işin acemisi. Kendi başına da kararlar almıyor'' diye konuştu. 
     Konyaspor'dan ayrılırken konuşmama kararı aldıklarını, ancak kendisinin konuştuğu kanısına kapılarak başkan Köseoğlu'nun açıklamalar yaptığını dile getiren Doğan, Konyaspor'da başından geçenleri anlattı. 
     Muhatap bulmakta zorlandığını ve kampa 22 yaşında deneyimsiz genç bir kişinin sorumlu olarak verildiğini ifade eden Doğan, şöyle devam etti 
     ''Kamp sırasında birçok komiklik yaşadık. Herşeyle ben ilgileniyordum. Hazırlık maçlarının hakemlerini dahi ayarlayıp paralarını verdim. Konyasporlu yöneticiler suçlamalarla bir yere varamaz. Açıklarını kapatmaya çalışıyorlar. Onlar ligde rahatlamış olabilirler, ancak ben böyle birşey düşünmüyordum. Türkiye Kupası'nda final oynamayı hedefliyordum. Böyle olmasını istemezdim, ancak tecrübe oldu.'' 
     
     OGÜN'Ü İSTEMEDİM 
     Konyaspor'un kasetlerini izlediğini ve yeni bir oyun sistemi belirlediğini kaydeden Doğan, Ogün'e, sisteminde düşünmediği için yedek bırakacağını söylediğini belirterek, ''O da gitmek istedi'' dedi. 
     Ogün ile hiçbir sorununun bulunmadığını, hatta konuşarak çok iyi biçimde anlaştıklarını dile getiren Doğan, bu konuda Konyasporlu yöneticilerin açıklamalarının gerçeği yansıtmadığını anlattı. 
     Doğan, takımı kendisinin kurması gerektiğini, ancak buna izin verilmediğini kaydederek, ''Benim için prensiplerim birinci plandadır. Takımı ben yönetiyorsam, transferi de benim yapmam lazım. 2 oyuncu transfer ettik. Bir kaleci ve 2 oyuncu daha istiyordum. Bana söz veriyorlar, ancak basına benim yanımda 'Ziya Doğan transfer istemiyor, transferi kapattık' diyorlar. Konyaspor'da iyi para alabilir, 5 ay idare edebilirdim. Ancak birinci planda parayı tutmam. Konyaspor'da ikinci çıkışımı yaparım diye görevi kabul ettim, ancak olmadı'' diye konuştu. 
     Kamp yaptıkları oteli beğenmediği biçimindeki ifadelerin de gerçeği yansıtmadığını belirten Doğan, yalnızca çok güzel olan otelin saha ışıklandırmasının yetersiz olduğunu ve 2 idman arasında dinlenme fırsatı bulamadıklarından yakındığını söyledi. 
     Doğan, başkan Köseoğlu'nun dediği gibi 'yorganı uzatalım'' biçiminde bir söz sarfetmediğini de belirterek, böyle bir cümleyi ilk kez duyduğunu bildirdi. 
     Sezon sonuna dek hiçbir takımı çalıştırmayı düşünmediğini de ifade eden Doğan, öneri gelmesi durumunda gelecek sezon başında görev almak üzere anlaşma yapabileceğini söyledi. 
     
</TEXT>
</DOC>
