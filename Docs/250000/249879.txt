<DOC>
<DOCNO> 249879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun03.html </URL>
<DATE> 2004/06/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
İzmirli küçük muhabir ABD başkanlık seçimlerini izliyor... 
</HEADLINE>
<TEXT>

     Burak Coşkun 

ABD'deki başkanlık seçimlerini muhabir olarak izleyen 12 yaşındaki Ayda İrem Süberoğlu haberleriyle hayranlık topluyor. 
     ABD'nin çocuklara yönelik önemli yayın şirketi ''Scholastic Yayıncılık'' ortaöğretim çağındaki öğrencilerden oluşan muhabirleriyle Amerikan seçimlerini küçüklerin gözünden dergi ve internet sitelerinde yayınlıyor. 
     ''Junior Scholastic'' adlı program çerçevesinde, ABD'nin dört bir yanında en başarılı öğrenciler arasından seçilen siyaset muhabirleri arasında 12 yaşındaki ortaöğretim öğrencisi İzmirli Türk kızı Ayda İrem Süberoğlu da bulunuyor. 
     İlk röportajını Demokratlar'ın kadın aday adayıyken Iowa seçimlerinden sonra seçim yarışından çekilen eski Illinois Senatörü Carol Moseley Braun ile yapan Ayda, son olarak ABD Başkan Yardımcısı Dick Cheney ile görüştü. 
     Cheney'nin Manhattan'da katıldığı bir ekonomi konferansını izleyen Ayda, konferansta, 11 Eylül sonrası yaşanan ekonomik kriz, borsa ve işsizlik üzerine sorular sorarak, başkan yardımcısını terletti. 
     Ayda, ''Cheney ile konuşurken heyecanlandım. 11 Eylül sonrası yaşanan krizin atlatıldığını söyleyen başkan yardımcısı ile borsadan ve işsizlikten konuştuk'' dedi. 
     Bundan sonraki hedefinin, Başkan George Bush ve Demokratlar'ın Başkan adayı Senatör John Kerry ile röportaj yapmak olduğunu söyleyen Ayda, ''Onlara dünya çocukları için neler yapacaklarını soracağım'' diye konuştu. 
     ABD başkanlık seçimlerini Demokratlar'ın kazanmalarını umduğunu kaydeden Ayda, ''Gazeteciliği sevdim. Bana ünlü insanlarla bir araya gelme şansı sağlıyor. İleride gazetecilik eğitimi almayı düşünüyorum'' dedi. 
     Ailesi İzmir'den 2,5 yıl önce gelen ve New York'a yerleşen küçük muhabir Ayda, ayrıca kısa bir süre önce New York'un Long Island Bölgesi'ndeki ''Stewart Manor'' okulunun bin öğrencisinin oyuyla okul başkanlığına seçilmiş ve New York tarihinde ABD doğumlu olmayan ilk ''okul başkanı'' olmuştu. 
     ABD'ye ilk geldiğinde İngilizce konuşamayan Ayda, çok kısa bir sürede bu dili mükemmel bir şekilde öğrendi. 
     New York'ta milyonlarca ortaöğretim öğrencisi arasından seçilerek siyaset muhabirliğine başlayan küçük Ayda için okul müdürü ve öğretmenleri, ''Ayda bu okula prestij kazandıracak bir mucizeyi başardı'' diye övgüyle bahsediyorlar. 
     
</TEXT>
</DOC>
