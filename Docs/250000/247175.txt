<DOC>
<DOCNO> 247175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo06.html </URL>
<DATE> 2004/06/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Beşiktaş ile ön sözleşme imzalayan Veysel Hedefim Real Madrid 
</HEADLINE>
<TEXT>

     Beşiktaş ile ön sözleşme imzalayan Veysel Cihan, Nevşehir Mihriban Emin Günel İlköğretim Okulu tarafından ''Yılın Futbolcusu'' seçildi. 
     Geçen sezon Gençlerbirliği'nde top koşturan Veysel Cihan, ödülü almak için geldiği Mihriban Emin Günel İlköğretim Okulu'nda öğrencilerin yoğun ilgisiyle karşılaştı. 
     Okul Müdürü Mustafa Kılınç'tan ödülünü alan Veysel Cihan, öğrencilerle de bir süre sohbet ederek, özel hayatına ilişkin soruları yanıtladı. 
     Hakan Şükür'ü örnek aldığını ifade eden Veysel Cihan, şöyle konuştu 
     ''Gerek kişiliği, gerekse de ortaya koyduğu futbol ile Galatasaraylı Hakan Şükür'ü kendime örnek alıyorum. En büyük hedefim, Barcelona veya Real Madrid gibi takımlarda top koşturabilmek. 2004-2005 futbol sezonu öncesinde Beşiktaş ile ön sözleşme imzalamıştım. Bu konuda Beşiktaş'ın yeni yönetiminin kararını bekliyorum. Beşiktaş'ın başarısı için ter dökmeye hazırım. Yeni sezonda da gollerim devam edecek. Ligdeki en büyük idealim de milli formayı giyebilmek.'' Veysel Cihan, memleketi Nevşehir'de yılın futbolcusu ödülüne sahip olmanın kendisini fazlasıyla memnun ettiğini de belirterek, ''Sizlere çok teşekkür ediyorum. Sevginize layık olmak için daha fazla çalışmam gerektiğini biliyorum. Yeni sezonda beni sevenleri kesinlikle mahcup etmeyeceğim'' dedi. 
     
</TEXT>
</DOC>
