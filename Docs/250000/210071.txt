<DOC>
<DOCNO> 210071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/yazar/akyol.html </URL>
<DATE> 2004/01/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs ve asker 
</HEADLINE>
<TEXT>

   
   EGE Ordu Komutanı Orgeneral Hurşit Tolon, Kıbrıs konusunda "ver kurtul diyenler vatan hainidir" diyor. 
   Önce, kim "ver kurtul" diyor Hiç kimse... Ama pek çok kimse Annan planında mümkün olan iyileştirmeleri yaparak bu meseleyi çözmezsek Türkiye'nin çok zarar göreceğini söylüyor, Kıbrıs Türklerinin de 'bölündüğüne' dikkat çekiyor. 
   İşte, asker ocağında Hurşit Paşa'dan daha çok hizmet etmiş olan Kenan Evren Paşa .. Müzakerelerin başlaması için bildiri yayımlayan Cumhurbaşkanı Sezer, Başbakan Erdoğan ve Genelkurmay Başkanı Org. Hilmi Özkök 
   Son olarak, "2004'e kadar" yani Türkiye'nin AB takvimine göre, "Bu meselenin çözülmesini temenni ediyoruz" diyen, Genelkurmay 2. Bşk. Org. İlker Başbuğ... 
   
   TOLON Paşa'ya Atatürk'ten bir 'reel politik' örneği... Mustafa Kemal Paşa, Milli Mücadele'nin başlarında, vatan topraklarımızın güney sınırı konusunda şunu söylüyordu 
   "Bu sınır Antakya'nın güneyinden... doğuya doğru devam ederek Musul, Kerkük ve Süleymaniye'yi içine alır..." Söylev ve Demeçler, II, sf. 12 
   Fakat Lozan'da bu sağlanamadı. O zaman Musul ve Kerkük'ü Edirne ve Ağrı kadar vatan toprağı görenler Meclis'te buna şiddetle karşı çıktılar. Bu durumda Gazi Paşa şöyle konuşmaktadır 
   "Misak - ı Milli şu hat, bu hat diye hiçbir vakit sınır çizmemiştir. O sınırı çizen şey, milletin menfaati ve yüksek heyetinizin kararıdır." Gizli Celse Zabıtları, III, sf. 1318 
   Hatta Atatürk, "dört bin yıllık Türk yurdu" dediği Hatay'ın peşini bırakmamış ama Musul ve Kerkük'ü bir daha ağzına almamış, onun Dışişleri Bakanı Tevfik Rüştü de 1926'da İngiltere ile dostluk için Musul meselesinde fedakarlık ettiğimizi söyleyerek bugünkü sınırlarımızı imzalamıştır. 
   Doğrusu yapılmıştır. 
   
   TARİHTE hiçbir olay bir diğerinin örneği olamaz ama 'reel politik' diye bir model vardır. 
   Musul ve Kerkük asırlardır hukuken ve fiilen "vatan"ımızın bir parçası idi, hem Meclis - i Mebusan hem TBMM tescil etmişti. Mustafa Kemal de bunu söylüyordu. Ama askeri bakımdan bu sağlanamadı, İngiltere ile savaşın ülkeye daha büyük zarar vereceğini düşünen realist Atatürk de bugünkü sınırlarımızı kabul etti. 
   Türkiye KKTC'yi hiçbir zaman "ilhak" etmedi daima "çözüm" istedi, Kıbrıs Türklerinin temel haklarını ve Türkiye'nin çıkarlarını koruyacak bir çözüm... 
   Şimdi Türkiye Annan planında mümkün olan tadilatı yaptırarak böyle bir çözüme ulaşmak istiyor. 
   Atatürk Türkiye'si İngiltere ile ilişkileri geliştirmeye ne kadar ihtiyaç duymuşsa bugünkü Türkiye de AB ve ABD ile ilişkileri geliştirmeye, ekonomisine yeni küresel kaynaklar sağlamaya o kadar ihtiyaç duyuyor. 
   Amaçlardan biri yine "ülke bütünlüğünü güçlendirmek"tir. 
   Diplomatik hesaplar ve taktikler gerektiren bu çok karmaşık ve çok yönlü Kıbrıs meselesini böyle "vatan haini, vatan sever" ikilemine indirgemek 'diplomatik akl'a aykırıdır. 
   Ordu ile hükümeti ve Dışişleri'ni karşı karşıya gösteren ve Genelkurmay tarafından yalanlanan malum manşetlerden sonra Org. Tolon'un sözleri hiç yakışık almadı... 
   
      
   
</TEXT>
</DOC>
