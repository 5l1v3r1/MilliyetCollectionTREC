<DOC>
<DOCNO> 242850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/spor/axspo02.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'nın ablası 
</HEADLINE>
<TEXT>


ERHAN TELLİ 


A'dan Z'ye ilgileniyor 
YAKLAŞIK iki yıldır Galatasaray'da terapistlik görevi yapan bayan psikolog Ceren Tokdemir, Sarı - Kırmızılı takımın gençlerini geleceğe güçlü bir kimlikle hazırlıyor. Genç yıldız adaylarını bireysel terapilerle rahatlattığını dile getiren Tokdemir, "Futbol oynamak kolay değil. Bir oyuncu golü atamam diye düşünürse atamaz. Biz bunu yok etmeye çalışıyoruz" dedi. 

'Zor kabul ettiler' 
TOKDEMİR başladığı ilk dönemde kapısının bir ay boyunca açık kaldığını dile getirdi. Bayan psikolog sözlerini şöyle sürdürdü "Beni incelediler ve bir süre beklediler. Ama sonunda biri geldi, sonra da diğerleri. Hatta beni ilk başlarda test etmek için 'Kahn'ı tanıyor musunuz ' diye soranlar bile oldu. Futbolu bildiğimi gördüler ve aramızda güven duygusu oturdu." 

Destek sözü 

GALATASARAY Başkanı Özhan Canaydın, Ergun Gürsoy ve Refik Arkan ile birlikte İstanbul Büyükşehir Belediye Başkanı Kadir Topbaş'ı ziyaret etti. Canaydın, Topbaş'tan Seyrantepe'de yapılması düşünülen stat projesi için destek istedi. Topbaş, "Galatasaray ülkemizin önde gelen kulüplerinden biridir. Yeni ve dünya standartlarında bir stada kavuşmalarını tabii ki isteriz. Bu projeye sıcak bakıyoruz" dedi. Canaydın, bugün Aziz Yıldırım ile birlikte Porto - Monaco final maçını izlemek için Almanya'ya gidecek. 

'Yıldıray istemedi' 

İKİNCİ Başkan ve Futbol Şube Sorumlusu Ergun Gürsoy, Yıldıray Baştürk konusundaki spekülasyonların artık bitmesi gerektiğini söyledi. Gürsoy, "Galatasaray'ın, yüzde 30'luk bir fiyat farkını ödeyemediği için bu transferi gerçekleştiremediği haberleri uydurmadır. Yıldıray gelmek istemedi. Ben bu işi 20 yıldır yapıyorum. Hayatlarında hiç transfer yapmamış insanlar bize akıl veriyor" diye konuştu. 


</TEXT>
</DOC>
