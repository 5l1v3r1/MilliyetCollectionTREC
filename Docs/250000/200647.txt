<DOC>
<DOCNO> 200647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo26.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'dan taraftara teşekkür 
</HEADLINE>
<TEXT>

     Fenerbahçe Kulübü Başkanı Aziz Yıldırım, Ankaragücü maçı bittikten 20 dakika sonra bile tribünlerden ayrılmayarak, yağmur altında, alkışlamak için takımını soyunma odasından geri çağıran sarı-lacivertli taraftarlara teşekkür ederek, ''Onlara minnettarım. Şampiyonluğa olan mutlak inancımız, onların desteğiyle pekişerek devam ediyor'' dedi. 
     Yıldırım, kulübün resmi internet sitesinden yaptığı açıklamada, Ankaragücü ile yapılan kritik deplasman maçından galibiyetle döndükleri için mutlu olduğunu, taraftarın da bu sevinci her hafta yaşamayı hak ettiğini bildirdi. 
     Fenerbahçe'nin, Kurtuluş Savaşı'nda başlayıp Lefter ve Can'lara uzanan, dünya standartlarında tesisleşmeye varan başarılarla dolu bir tarihi bulunduğunu anlatan Aziz Yıldırım, şunları kaydetti 
     ''Fenerbahçe, nasıl Fenerbahçe oldu... Sadece başkanları sayesinde mi, sadece futbol takımları sayesinde mi, sadece ona destek veren dernekler sayesinde mi Belki de en büyük pay, 1907'den beri arkasında olan ve başka hiçbir kulüpte benzeri bulunmayan taraftarına aittir. Ama gerçek şudur ki Fenerbahçe'yi bugünlere, birlik ve beraberliğe inanan herkes, birlikte getirdik. Tek başına hiçbirimiz yeteri kadar güçlü değiliz. Biz birlikte güçlüyüz.'' ''Bu uzun yolda hepimizin hataları olmuştur, ama şu anki yönetim kurulu adına tüm camiamızı birliğe ve beraberliğe davet etmek benim görevim'' diyen Aziz Yıldırım, futbol takımını ya da bir futbolcuyu eleştirirken ya da seçimlerde bir başkan adayını destekleme kararı alırken, bunları Fenerbahçe'nin çıkarlarını göz ardı etmeden yapmak gerektiğinden söz etti. 
     Yıldırım, kaleci Recep için de ''O bizim evladımızdır. Daha da önemlisi milli takımın emanetçilerinden biridir. Ona haksızlık etmemeye dikkat etmeliyiz'' değerlendirmesini yaptı. 
     
</TEXT>
</DOC>
