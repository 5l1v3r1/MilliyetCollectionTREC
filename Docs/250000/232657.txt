<DOC>
<DOCNO> 232657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/siyaset/siy04.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC, ilk defa AB'de 
</HEADLINE>
<TEXT>

   Başbakan Talat, AB merkezinin KKTC başbakanı düzeyinde ilk kez ziyaret edildiğini belirtti 
   LEFKOŞA Milliyet 

   
   KKTC Başbakanı Mehmet Ali Talat, referandumda iki taraftan da "evet" çıkmasını hedeflediklerini ve Kıbrıs sorununu çözmek istediklerini söyledi. 
   Talat, "Çözelim ya da çözmeyelim, Brüksel bizi bekliyor" dedi. KKTC'ye dönüşünde Geçitkale Havaalanı'nda açıklamalarda bulunan Talat, Brüksel'deki görüşmeler sırasında büyük destek aldığını söyledi. "Dünyanın dilini yakalayabilirseniz derdinizi anlatabilirsiniz" diyen Talat, Brüksel ziyaretinin Kıbrıs Türk dış politikasında önemli bir değişikliği işaret ettiğini, AB merkezinin başbakan düzeyinde ilk kez ziyaret edildiğini kaydetti. "Bizi anlamaya başladılar" diyen Talat, DP Genel Başkanı Serdar Denktaş'ın, Annan Planı'nın son şekline gelişinde çok büyük katkısı olduğunu anlattı. Talat şunları kaydetti "Kendisinin de katkısıyla ortaya çıkmış bir ürünü reddetmesi tabii yanlış olurdu. DP de bu sürece en azından bir ekibiyle 'evet' yönünde katılıyor." 
   
   Erdoğan Sokağı'nda 'hayır' kampanyası       SEFA KARAHASAN Lefkoşa 

   KKTC'de yapılacak referandumda sonucu en çok merakla beklenen bölgelerden biri olan Dipkarpaz'da "hayır" kampanyası başlatan KKTC Cumhurbaşkanı Rauf Denktaş, Tayyip Erdoğan Sokağı'nda konuştu. Denktaş, vatandaşlarından, yerlerinden yurtlarından olmamaları için "hayır" demelerini istedi. Cumhurbaşkanı Rauf Denktaş'ın sokak seçimi, Annan Planı'na "evet" denmesini isteyen Başbakan Recep Tayyip Erdoğan'la arasındaki çekişmeyi de yansıttı. Dipkarpaz'ın nüfusunun yüzde 80'i Türkiyeli göçmenlerden oluşuyor. 
   
   
   
</TEXT>
</DOC>
