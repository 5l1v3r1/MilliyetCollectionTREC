<DOC>
<DOCNO> 226534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun18.html </URL>
<DATE> 2004/03/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Talat "Endişelerimizi giderecek bir metin bekliyoruz" 
</HEADLINE>
<TEXT>

     İsviçre'de devam eden dörtlü Kıbrıs görüşmelerinde KKTC heyetine başkanlık eden Başbakan Mehmet Ali Talat, ''BM Genel Sekreteri Kofi Annan tarafından bugün taraflara sunulacak Annan planının son versiyonunun, endişelerini giderecek nitelikte olmasını beklediklerini'' söyledi. 
     ''Haritada değişiklik beklemediklerini'' açıklayan Talat, ''Geri dönüşün sınırlandırılmasının karşılığının toprak olmayacağı konusunda teyit aldık'' dedi. 
     Talat, Türk Ajansı-Kıbrıs'a TAK telefonla yaptığı açıklamada, ''dün gece sabaha kadar pazarlıkların sürdüğünü'' belirtti. 
     ''Türkiye, Yunanistan, KKTC ve Rum heyetlerin katılımıyla yapılacak dörtlü görüşmede Annan planının son versiyonunun taraflara sunulacağını'' söyleyen Talat, ''Taslak değil hemen hemen tamamını vereceklerini tahmin ediyoruz'' dedi. 
     ''Planın esasının 150 sayfadan oluştuğunu, ancak adadaki teknik komiteler tarafından hazırlanan yasaların da eklenmesiyle yaklaşık 9 bin sayfaya çıkabileceğini'' kaydeden Talat, bir soruya karşılık, ''Sunulacak metni görmeden değerlendirme yapamam. Bazı bilgiler geldi, bizim taleplerimiz ve izlenimlerimiz var, ama metni görmeden konuşmam doğru olmaz. Endişelerimizi, sıkıntılarımızı giderecek bir metnin çıkmasını bekliyoruz'' diye konuştu. 
     
     HARİTADA DEĞİŞİKLİK BEKLENMİYOR 
     ''Planın yeni versiyonuyla birlikte haritanın da sunulmasının beklendiğini'' ifade eden Talat, ''son haritadaki yüzde 28-29 oranının, Kuzey'e yerleşecek Rum sayısının azaltılması karşılığında daha aşağılara çekileceğine'' ilişkin haberlerle ilgili olarak, ''Hayır, böyle bir şey beklemiyoruz. Harita sanırım değişmeyecek. Toprak oranında değişiklik beklemiyoruz. Rumların geri dönüş oranının azaltılmasının karşılığı toprak olamaz. Bu konuda teyit aldım'' ifadesini kullandı. 
     ''Planın son versiyonunun bugün sunulmasının ardından 2 gün gece-gündüz çalışarak çalışmaları tamamlayacaklarını ve zirvenin 31 Mart'ta tamamlanacağını'' söyleyen Talat, ''zirvenin uzayabileceğine ilişkin haberlerin doğru olmadığını'' kaydetti. 
     ''Bu iş 31 Mart'ta biter'' diyen Talat, ''Umutluyum, tatmin edici bir sonuç çıkacağına inanıyorum. Çıkmazsa referandumda sorun çıkacak, bu nedenle iyi bir sonuç almak zorundayız'' diye konuştu. 
     ''Referandum için BM'nin yazılı teminat istediğini'' bildiren Talat, ''Biz zaten yasa yaptık. Bundan daha güçlü teminat mı var'' dedi. 
     
</TEXT>
</DOC>
