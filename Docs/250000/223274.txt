<DOC>
<DOCNO> 223274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/ekonomi/eko03.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC'nin parite tahmini 1.35 
</HEADLINE>
<TEXT>

   2004 euro dolar paritesi tahminini 1.35 olarak açıklayan HSBC Gelişmekte Olan Piyasalar Direktörü David Lubin, düşük doların Türkiye'ye ilgiyi artırdığını söyledi 
   EKONOMİ SERVİSİ 
   
   HSBC Bank Plc. Gelişmekte Olan Piyasalar Araştırma Direktörü David Lubin, doların uluslararası piyasalarda değer kaybının süreceğini belirterek, "Bize göre bu düşüş yeterli değil. Euro da değerinin çok üzerinde değil ve daha da güçlenebilir" dedi. 
   'Gelişen Çin'in dünya ve Türkiye ekonomileri üzerine tehditleri' konulu sunum yapan Lubin, "Paritenin 2004 için 1.35 olacağını şu anda parite 1.22 düzeyinde düşünüyoruz ve yanılırsak bu, daha fazla değer kaybedeceğini hesaplayamamış olmamızdan kaynaklanır" diye konuştu. 
   ABD'de faizlerin reel anlamda negatiflere düşmesi ve doların değer kaybının, diğer gelişen piyasalar gibi Türkiye'nin de varlıklarına ilgiyi artırdığını kaydeden Lubin, ABD'de faiz yükselmesinin bu piyasalarda olumsuz etki yaratacağını kaydetti. Bu olumsuz etkinin Türkiye açısından minimize olacağını dile getiren Lubin, bunun sebebini Türkiye'nin AB ile birleşme süreci olarak açıkladı. Lubin, AB süreciyle ilgili sonuç alınmasının, Türkiye'ye ekonomik anlamda çok büyük fayda sağlayacağını, doğrudan yabancı yatırımın artacağını belirtti. 
   Lubin, gelişmekte olan ekonomilere sermaye akışının son yıllarda bu ülkelerde kredibilitenin artışı, ABD'deki düşük faizler, zayıf dolar ve güçlü emtia fiyatlarıyla arttığına dikkat çekerek, "Bu seyrin, Çin'de yatırım büyümesindeki yavaşlamanın emtia fiyatları için bir tehdit oluşturmasına rağmen, 2004 yılında devam etmesini bekliyoruz" dedi. 
   
   
</TEXT>
</DOC>
