<DOC>
<DOCNO> 203722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko27.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, DYP ile birleşirse ne olur Nesrin Nas yanıtlıyor... 
</HEADLINE>
<TEXT>

     Anavatan Partisi ANAP Genel Başkanı Nesrin Nas, merkez sağda DYP ile birleşmenin ilkeler, politikalar etrafında olabileceğini belirterek, ''Ama bu çatıların birleşmesi gibi çok basit bir birleşme formülüne indirgenirse o zaman, bir ile biri topladığınızda sonuç yine bir olur'' dedi. 
     Kadir Has Üniversitesi Cibali merkez yerleşkesinde ''Türk Ekonomisinden Beklentiler'' konulu konferans veren Nas, Türkiye'nin artık geleceğine dair değerlendirmelerini genç nüfusun gözlüğüyle yapmak zorunda olduğunu, sahip olduğu genç nüfus nedeniyle gelişmeleri ıskalama lüksü bulunmadığını söyledi. 
     Üniversitelerde yapılan bir araştırmaya katılan öğrencilerin yüzde 80'inin, buldukları ilk fırsatta Türkiye'yi terketmek istediklerini belirttiklerine dikkati çeken Nas, ''Bu bir çığlıktır. Buna kulaklarımızı kapatamayız, gözlerimizi yumamayız'' diye konuştu. 
     Nesrin Nas, yeni dünya düzeninde piyasa ekonomisinin çözemeyeceği bir gerçekle yüz yüze kalındığını ifade ederek, şöyle devam etti 
     ''Üretim artıyor, ekonomi büyüyor, kaynaklar verimlilik esasına göre kullanılıyor. Ama işsizlik de artıyor. Bu yeni dünya düzeninde, liberal iktisadın klasik piyasa söylemi maalesef oturmuyor. Bir taraftan da birey ile devlet arasındaki güç savaşı nedeniyle büyüyen ve yaygın hale gelen bir terör var. Ve 20. yüzyılda muhatap olduğumuz terörden tamamen farklı bir terör... O nedenle devletin ekonomideki varlığında yepyeni bir varlığı benimsemek ve giderek çok radikal olabilecek uygulamaları hayata geçirmek gerekiyor.'' ANAP Genel Başkanı Nas, Türkiye'nin 2005'de demografik fırsat penceresi denilen bir döneme gireceğine işaret ederek, 30 yıllık bu dönemde nüfus artış hızının yüzde 1 olacağını, çocuk nüfusun zaman içinde düşeceğini, çalışan sayısının artacağını ve 30 yıllık dönemden sonra nüfusun yaşlanacağını kaydetti. 
     Nas, Türkiye'nin 1970'li yıllarda Asya ülkelerinin yaptığı gibi bu fırsatı iyi değerlendirmesi durumunda kişi başına düşen milli gelirini hızla artıracağını söyledi. 
     
     ''YÜZLEŞİYORUZ...'' 
     Nesrin Nas, soruları yanıtlarken, ''ANAP 3 Kasım seçimlerinde yaşadığı hezimeti kendi içinde sorguladı mı, kendisiyle yüzleşti mi '' sorusuna, ''Eğer yüzleşmeseydi ben burada olmazdım. Gerçekten bu sefer kendimizi çok acımasızca eleştiriyoruz. Aynaya bakıyoruz ve aynada gördüklerimizi beğenmesek de yüzleşiyoruz'' yanıtını verdi. 
     ''Yeni dönemde merkez sağda DYP ile birleşme gözüküyor mu'' sorusunu ise Nas, şöyle yanıtladı 
     ''Merkez sağda DYP ile birleşme olabilir mi İlkeler, politikalar etrafında kuşkusuz olabilir. Ama bu çatıların birleşmesi gibi çok basit bir birleşme formülüne indirgenirse o zaman, bir ile biri topladığınızda sonuç yine bir olur. Yeni dünyayı kavrayacak, yeni paradigmalara oturtacak politikalar ve onun altındaki ilkeler ile öncelikler üzerinde birleşmeye biz her zaman açığız.'' Nesrin Nas, ''Sizin gelişinizle yeni bir ANAP mı olacak '' sorusu üzerine 1980'li yılların politikalarıyla bugünü kavramanın mümkün olmadığını belirterek, ''Gelecek 20-25 yılı doğru kavrayacak politikalara ihtiyaç var. O nedenle 1980'li yıllardan ayrı başka bir ANAP, yeni döneme adapte olan bir yapılanma var'' şeklinde konuştu. 
     Nas, hükümetin asgari ücret konusundaki yaklaşımına ilişkin bir soru üzerine de, asgari ücret gibi bütçeyi ilgilendiren konularda kararların hedeflenen enflasyona göre verilmesi gerektiğini ifade ederek, ''Bu açıdan baktığımızda asgari ücret konusunda hükümetin tavrı, ekonomik istikrar politikalarıyla pek de uyuşmuyor'' dedi. 
     
</TEXT>
</DOC>
