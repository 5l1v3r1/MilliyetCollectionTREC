<DOC>
<DOCNO> 200350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun09.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus halkı sandık başında... 
</HEADLINE>
<TEXT>

     Rusya'da halk, milletvekillerini ve aralarında Moskova belediye başkanının da bulunduğu bazı yerel yöneticileri seçmek amacıyla bugün sandık başına gidiyor. 
     TSİ 07 00'de açılan sandıklarda oy verme işlemi yine TSİ 19 00'a kadar sürecek. 
     Seçimlerde 23 parti yarışıyor. Siyasi gözlemciler, yüzde 5'lik ülke barajını 5 veya 7 partinin aşmasını bekliyor. 450 sandalyeli Duma'da 225 sandalye parti listelerinden aday gösterilenlere ayrılırken, diğer 225 sandalyeye bireysel adaylar arasından seçilecek milletvekilleri sahip olacak. 
     Anketler, seçim yarışının Devlet Başkanı Vladimir Putin'in desteklediği Birleşik Rusya ile Komünist Parti arasında geçeceğini gösteriyor. 
     Seçimin favorilerinden Komünist Parti'ni lideri Gennadi Züganov, oy kullanmak için geldiği sandık başında çok sayıda yerli ve yabancı basın mensubunun ilgisiyle karşılaştı. 
     Züganov, burada yaptığı açıklamada, seçimlerde partilerinin favori olduğunu belirtti ve sabahtan bu yana çok sayıda ihlal ihbarı aldıklarını, bunları dikkatle inceleyeceklerini söyledi. 
     Diplomatik gözlemciler, Komünist Parti'ye, listelerinde işadamlarına yer vermesi nedeniyle tabandan büyük tepki olduğunu savunarak, şunları kaydettiler 
     ''Komünist Parti, ülkedeki ekonomik dengenin bozulması, yoksul ve zengin arasındaki uçurumun giderek açılması nedeniyle son dönemde sadece eski komünist yaşlılar değil, genç kuşağın da ilgi alanına girmekteydi. Ancak, partinin bu seçimde aday listelerinin aralarında Yukos petrol şirketinin 5 hissedarının da bulunduğu yüzde 25'lik bölümünü işadamlarına ayırması tabanında büyük tepki yarattı. Züganov, bu tepkinin farkında. Seçim sandıkları henüz açılmış olmasına rağmen, ihlalden bahsetmesi, seçimde yaşayacağı hayal kırıklığına kılıf hazırlamaya çalışmasından kaynaklanıyor.'' Rusya Devlet Başkanı Vladimir Putin de, eşiyle birlikte oyunu kullanırken yaptığı açıklamada, seçimleri ''bugünün en önemli olayı'' şeklinde değerlendirerek, erken saatte sandığa gelmesini kişisel nedene bağladı. 
     Putin'in eşi Ludmila da, erken gelme nedenini, ''Vladimir Putin'in en fazla sevdiği köpeği Koni dün gece 8 yavru doğurdu. Yavrulardan altısı siyah, ikisi beyaz. Bu yüzden tüm gece boyunca uyanıktık'' şeklinde açıkladı. 
     Vladimir Putin, hangi partiye oy verdiğini açıklamayarak, ''Bu bir reklam gibi değerlendirilebilir. Dolayısıyla hangi partiye oy verdiğimi açıklamayacağım'' dedi. 
     
     ASILSIZ BOMBA İHBARI 
     Rusya'nın Buryat Cumhuriyeti'ndeki İvolginsk bölgesinde polisi arayan kimliği belirsiz bir kişi, buradaki bir seçim merkezine bomba yerleştirildiği ihbarında bulundu. 
     Binayı boşaltan polis, yaptığı inceleme sonucu herhangi bir patlayıcı maddeye rastlamayınca, merkezde oy verme işlemi devam etti. 
     Bu arada, halen Uluslararası Uzay İstasyonu'nda bulunan Rus kozmonot Valeri Keleri, oyunu, vekalet verdiği bir şirket aracılığıyla kullanacak. 
     Keleri, uzaya hareketinde önce vekalet verdiği şirketi güvenilir bulduğunu ve bu şirketin kendisinin buradaki tüm işlerini yürütmekle yükümlü olduğunu belirtti, ancak hangi partiye oy vereceğini açıklamadı. 
     
</TEXT>
</DOC>
