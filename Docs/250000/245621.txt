<DOC>
<DOCNO> 245621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sontur02.html </URL>
<DATE> 2004/06/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Gıda Kanunu da yürürlükte... 
</HEADLINE>
<TEXT>

     ''Gıdaların Üretimi, Tüketimi ve Denetlenmesine Dair Kanun Hükmünde Kararnamenin Değiştirilerek Kabulü Hakkında Kanun'', Resmi Gazete'nin bugünkü sayısında yayımlanarak, yürürlüğe girdi. 
     Kanun, gıdaların üretim, tüketim ve denetimine ilişkin usul ve esasları belirliyor. 
     Kanunla gıda üretimi, pazarlanması ve satışı ile ilgili izin ve denetimi konularında yetkiler, bazı istisnalar dışında Tarım ve Köyişleri Bakanlığı bünyesinde toplanıyor. 
     AB mevzuatına ve gelişen teknolojiye uyum sağlamak için bazı yeni tanımlar, ''Türk gıda mevzuatı'', ''depo'', ''gıda hijyeni'', ''gıda ile temasta bulunan ambalaj madde ve malzemeleri'', ''gıda güvenliği'', ''sorumlu yönetici'', ''özel tıbbi amaçlı diyet gıdalar'', ''gıda güvenliği'', gıda kontrolü'', ''gıda denetçisi'' ''enteral beslenme ürünleri'', ''bebek mamaları'' ve ''tıbbi amaçlı bebek mamaları'' olarak kanunda yer aldı. 
     Yeni düzenlemede ''kalite kontrolü'', ''teknoloji kontrolü'' ve ''sağlık kontrolü'' tanımları da yeniden yapıldı. 
     ''Gıda Bankası'' tanımı da kanunda yer aldı. Buna göre, Gıda Bankası, ''Bağışlanan veya üretim fazlası, sağlığa uygun her türlü gıdayı tedarik eden, uygun şartlarda depolayan ve bu ürünleri doğrudan veya değişik yardım kuruluşları vasıtasıyla fakirlere ve doğal afetlerden etkilenenlere ulaştıran ve kar amacı gütmeyen dernek ve vakıfların oluşturduğu organizasyonlardır'' diye tanımlandı. 
     Gıda maddelerinin ve gıda ile temas eden madde ve malzemelerin güvenliği, hijyen ve kalite analizlerini yapmak üzere Bakanlıkça yetkilendirilecek kamu ve özel laboratuvarlar kurulabilecek. 
     Gıda maddeleri üreten işyerlerinde sorumlu yönetici istihdamını zorunlu kılan kanun, ''gıda maddelerinin asgari kalite ve hijyen kriterleri, pestisit ve veteriner ilaç kalıntıları, katkı maddeleri, gıdaya bulaşan zararlı maddeler, numune alma, ambalajlama, etiketleme, nakliye, depolama esasları ve analiz yöntemlerini içeren Türk Gıda Kodeksi'nin Ulusal Gıda Kodeksi Komisyonu tarafından hazırlanmasını öngörüyor. Kanun, piyasaya arz edilecek gıda ürünlerinin mevzuata uygun olmasını hüküm altına alıyor. 
     Özel beslenme amaçlı gıdaları, fonksiyonel gıdaları ve Türk Gıda Kodeksi'nde tanımlanmamış gıdaları üreten işyerleri ile gıda ile temas eden madde ve malzemeleri üreten işyerleri, imal ettikleri ürünlerin bileşiminde bulunan maddeleri tescil ettirerek izin almak zorunda olacak. 
     Türk Gıda Kodeksi'nde tanımı yapılmış gıdaları üreten işyerleri ürettikleri gıdanın ilgili kodekse uygun üretim yapacağına dair yazılı beyan ile etiket örneğini ibraz edecek. Söz konusu ürünlere izin numarası verilecek. 
     
     ULUSAL GIDA KODEKSİ KOMİSYONU 
     Kanun uyarınca kurulacak Ulusal Gıda Kodeksi Komisyonu, gıda konusunda görevli olmak kaydıyla Tarım ve Köyişleri Bakanlığı'ndan 2, Sağlık Bakanlığı'ndan bir üye ile iki bakanlığın seçtiği birer bilim adamı, TSE'den bir üye ve gıda konusunda en fazla üyeye sahip sivil toplum örgütünden seçilecek bir üyeden oluşacak. Komisyon, alt komisyonlar oluşturulabilecek. 
     Bakanlık, gıda ile ilgili düzenlemelerin ve uygulamaların yapılmasında görüş ve önerilerini almak üzere ''Ulusal Gıda Meclisi'' kuracak. 
     İnsan sağlığının korunması ve gıda güvenliğinin sağlanabilmesi için gıda mevzuatı uygulamalarında risk analizinin esas alınmasını hüküm altına alan kanun, gıdadan kaynaklanan doğrudan veya dolaylı bir riskin bildirimine ilişkin sistemlerin Bakanlık tarafından kurulmasını hükme bağlıyor. Riskle ilgili bir bilgiye sahip olunması halinde Bakanlık, bu bilgiyi ilgili birimlere ve Sağlık Bakanlığı'na iletecek ve gerekli tedbirleri alacak. 
     
     REKLAM VE TANITIM 
     Gıda maddeleri ve gıda ile temasta bulunan madde ve malzemelerin ithalat ve ihracat denetimini Tarım ve Köyişleri Bakanlığı'na veren kanun, gıda maddelerinin etiketlenmesi, reklam ve tanıtımını da düzenliyor. 
     Buna göre etiketleme, reklam ve tanıtım sahte, yanıltıcı veya gıdanın karakterine, yapısına, doğasına, özelliklerine, bileşimine, miktarına, dayanıklılığına, orijinine, üretim metoduna göre hatalı bir izlenim yaratacak, gıdanın sahip olmadığı etki ve özelliklere atıfta bulunacak, özellikleri açısından benzer olan gıdalara üstün olduğunu beyan edecek biçimde olmayacak. O gıda maddesinin hastalıkları önleme, iyileştirme ve tedavi etme özelliği olduğunu bildiren veya ima eden ifadeler, tüketiciyi yanıltacak yazı, resim, şekil ve benzerlerini içermeyecek. 
     Türk gıda mevzuatına uymayan gıda maddeleri ve gıda ile temas eden madde ve malzemeler serbest bölgelere getirilebilecek, buralarda üretilebilecek ve ihraç edilebilecek. Serbest bölgelerdeki gıda ile ilgili faaliyetlere ilişkin usul ve esaslar, Tarım ve Köyişleri Bakanlığı tarafından Dış Ticaret Müsteşarlığı'nın görüşü alınmak suretiyle çıkarılacak yönetmelikle belirlenecek. 
     
     GIDA MECLİSİ VE GIDA BANKALARI BİRLİĞİ 
     Yasa ile gıda sektörünün sorunlarını değerlendirmek üzere, ilgili bakanlıklar, üniversiteler, sivil toplum örgütleri ve sendikalardan temsilcilerin katılacağı Ulusal Gıda Meclisi oluşturulacak. Ayrıca, gıda bankacılığı alanında faaliyet gösteren kuruluşların üye olduğu, gıda bankaları arasında işbirliği ve koordinasyonu ifa edecek şekilde Gıda Bankaları Birliği oluşturulacak. Birlik, ihtiyaç fazlası olan ve el konulan gıdaların muhtaç olanlara dağıtımının koordinasyonunu ve bankalar arasındaki işbirliğini gerçekleştirecek. 
     
     TÜKETİCİNİN KORUNMASI 
     Tüketiciler, her türlü gıda maddesi ve gıda ile temasta bulunan madde ve malzemeleri üreten, ithal eden ve satan gerçek veya tüzel kişiler tarafından bilgilendirilecek. Gerektiğinde gıdaların içeriği ve özelliği hakkında tüketicilerin bilgi sahibi olmaları Bakanlıkça sağlanacak. Tüketiciler, gıda maddeleri ile ilgili olarak yanıltılamayacak ve yanlış yönlendirilemeyecek. Tüketiciler, denetimin tüm aşamalarına katılabilecek. 
     
     SAĞLIK BAKANLIĞI'NIN YETKİLERİ 
     Kanuna göre, takviye edici gıdalar ve bebek mamalarının üretim, ithalat, ihracatı ve denetimine ilişkin usul ve esaslar Tarım ve Köyişleri Bakanlığı'nca belirlenecek. Enteral beslenme ürünleri dahil özel tıbbi amaçlı diyet gıdalar, tıbbi amaçlı bebek mamaları, ilaç olarak kullanımı bilimsel ve klinik olarak kanıtlanmış ancak reçeteye tabi olmayan ürünlerin üretim, işleme, ithalat, ihracat ve denetimine ilişkin usul ve esaslar ise Sağlık Bakanlığı'nca belirlenecek. 
     Doğal kaynak, doğal maden, içme, tıbbi sular ile işlenmiş içme, işlenmiş kaynak ve işlenmiş maden suyu üretimlerinin denetimi Tarım ve Köyişleri Bakanlığı tarafından yapılacak. 
     
     CEZALAR ARTIRILIYOR 
     Kanuna göre, izin ve tescil işlemi yaptırmadan üretime geçen veya bu ürünleri mübadele konusu yapanlar üretimden men edilecek, ürünlere el konulacak ve 1 milyar lira idari para cezası ile cezalandırılacak. 
     İzin ve tescil işlemlerini yaptırdığı halde asgari teknik ve hijyenik şartlarını muhafaza etmeden üretim yapan işyerleri, durumlarını düzeltinceye kadar faaliyetten men edilecek, üretilen ürünlere el konulacak ve 1 milyar lira idari para cezası ile cezalandırılacak 30 günlük süre içinde eksikliklerini gidermeyen işyerlerinin çalışmaya esas olan izinleri iptal edilecek. 
     İzin almadan hayvan kesim yeri, mezbaha, kombina veya entegre et tesisleri ile bunların bölümlerini açanlara 1 milyar lira idari para cezası verilecek. Üretilen ürünlere el konulacak ve kuruluş ve çalışma izni alıncaya kadar işyerleri faaliyetten men edilecek. 
     Bu işyerlerince yönetmeliklere uygun faaliyet göstermeyenlere de 1 milyar lira idari para cezası verilecek ve ürünlere el konularak bu durum giderilinceye kadar faaliyetleri durdurulacak. Bu yerlerin yeniden faaliyete geçmesini müteakip bir yıl içerisinde faaliyetlerin yeniden yönetmeliklere uygun bulunmaması durumunda idari para cezası iki katı olarak uygulanacak. 
     Kuruluş ve faaliyet izni almadan faaliyete geçen özel gıda kontrol laboratuvarları faaliyetten men edilecek ve 10 milyar lira idari para cezası verilecek. 
     Sorumlu yönetici istihdam etmeyen işyerlerine 1 milyar lira idari para cezası verilecek, 30 gün içinde sorumlu yönetici görevlendirilmediği takdirde faaliyetten men edilecek. 
     Sorumlu yönetici görevini gereği gibi yerine getirmeyenlere de 250 milyon liralık idari para cezası uygulanacak. 
     Kanun, kanun hükümlerine uymayan kişi ve kuruluşlarla işletmelere suçun ağırlığına göre geçici ve kesin olarak faaliyetten men etme cezaları da öngörüyor. 
     İdari para cezaları o yerin en büyük mülki amiri tarafından verilecek. Cezalara karşı idare mahkemesine itiraz edilebilecek. 
     
     DENETİM ELEMANI TEMİNİ 
     Gıda kontrol ve denetiminde, en az lisans düzeyinde eğitim görmüş memurlar görev alacak. 
     Sağlık Bakanlığı'nda ''çevre sağlığı teknisyeni'' olarak görev yapmakta olan ''sağlık memuru'' unvanlı kadrolarda görev yapan personelden seçilecek 500 personel kadroları ile birlikte en geç 6 ay içerisinde Tarım ve Köyişleri Bakanlığı'na devredilecek. Bunların dışında Sağlık Bakanlığı bünyesindeki gıda kontrol ve denetim hizmetlerinde çalışan personel arasından belirlenecekler, Tarım ve Köyişleri Bakanlığı'ndaki mevcut aynı unvanlı kadrolara atanacaklar. Görevlerin yerine getirilmesinde sağlık hizmetleri ve yardımcı sağlık hizmetleri sınıfında uygun unvan ve derecenin bulunmaması halinde, boş kadrolarda unvan ve derece değişikliği yapmaya Bakanlar Kurulu yetkili olacak. 
     
     SİNCANLI İLÇESİNİN İSMİ DEĞİŞTİ 
     Resmi Gazete'nin bugünkü sayısında yayımlanarak, yürürlüğe giren bir başka kanunla da Afyon'un Sincanlı ilçesinin ismi ''Sinanpaşa'' olarak değiştirildi. 
     Değişiklik, Ankara'nın Sincan ilçesi ile isim benzerliğinin karışıklığa yol açtığı gerekçesiyle yapıldı. 
     
</TEXT>
</DOC>
