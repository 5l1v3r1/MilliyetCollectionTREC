<DOC>
<DOCNO> 204282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/guncel/gun03.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nejat Daş sil baştan... 
</HEADLINE>
<TEXT>

   İspanyol polisi, 3 ay önce cezaevinden çıkan Lucky-S davasının kahramanı Daş'ı, ülkedeki eroin dağıtımından sorumlu olduğu gerekçesiyle tutukladı 
      MEHMET ÇİFTÇİ DHA ANKARA, İSTANBUL Milliyet 
   
   Yaklaşık 10 yıl önce Akdeniz'deki uyuşturucu yüklü gemilerle adı gündeme gelen Nejat Daş, İspanyol polisinin gerçekleştirdiği operasyon sonucu tutuklanarak cezaevine gönderildi. İspanyol polisi, ülkedeki tüm eroin dağıtımından sorumlu olduğu öne sürülen Daş ailesini uzun süredir izliyordu. 21 Aralık'ta Malaga'daki bir alışveriş merkezinde uyuşturucu satıldığının belirlenmesi üzerine operasyon başlatıldı. Şebekenin lideri olduğu kaydedilen Nejat Daş'ın eşi Hanife Daş ve akrabası Hanefi Daş gözaltına alınırken, 70 kg. eroin ele geçirildi. İspanyol basını 'Türk mafyasının beli kırıldı' ifadesini kullandı. 
   
   5 yıldır cezaevindeydi 
   Daş'ın adı ilk kez 1993'te gündeme geldi. Akdeniz'de durdurulan "Lucky-S" adlı gemide, Daş ve Halil Havar ailesine ait 2800 kilogram baz morfin ve 12 ton esrar ele geçirildi. Daş'ın adı, bu olaydan önce 3100 kilo baz morfinle Akdeniz'de batırılan Kısmetim-1 gemisiyle ilgili operasyona da karıştı. Geminin sahibi Ayanoğlu ailesinin kızı Derya Ayanoğlu'nun sevgilisi olan Daş, geminin yüklenmesi ve güzerg hının planlanmasıyla suçlandı. Yargılanma sürecinde, 8 Kasım 1994'te jandarmaların elinden kaçan Daş, 7 Temmuz 1997'de İspanya'da yakalandı. Sekiz gün sonra salıverilen Daş, kısa süre sonra yeniden tutuklandı. Türkiye'deki Lucky-S davasına bakan avukat Ekrem Marakoğlu, "Daş, Lucky-S davasının firari sanığı olarak yakalandı. Türkiye iadesini istedi. Ancak kabul edilmedi" dedi. İddiaya göre İspanya Anayasa Mahkemesi, Daş'ın Türkiye'ye iade edilmesi kararı alan Ulusal Mahkeme'nin, "Sanığın Türkiye'de işkenceye uğradığı iddialarını" yeterince araştırmadığı gerekçesiyle kararı bozdu. Daş'ın iltica talebinin de kabul edilmediğini kaydeden Marakoğlu, "5 yıl cezaevinde kaldı. Üç ay önce teminatla serbest bırakıldı" diye konuştu. Marakoğlu, iki ay önce Daş'ın kız babası olduğunu da söyledi. 
   
   
   
</TEXT>
</DOC>
