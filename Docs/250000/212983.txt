<DOC>
<DOCNO> 212983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/guncel/gun03.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kolon kestiler' iddiası 
</HEADLINE>
<TEXT>

   Müteahhit hatası ve çürük malzeme iddialarının ardından şimdi de binanın altındaki mağazaların kolonları kestiği ileri sürüldü 
   AYDIN HASAN Konya 
   
   Zümrüt Apartmanı'nın çökmesiyle ilgili taban tabana zıt açıklamalar kafaları karıştırdı. Binanın inşaatı 1996 - 1997 arasında tamamlandı. 1998'de kullanılan apartmana Selçuklu Belediyesi 17 Temmuz 2000'de oturma ruhsatı verdi. Mağazaların üç kolonu kestiği, bodrumdaki otopark için de kolonların kesildiği öne sürüldü. 
   Başbakan Recep Tayyip Erdoğan, olayın tamamen teknik hatadan kaynaklandığını, daha önce binanın takviye gördüğünü söylerken, Konya Büyükşehir Belediye Başkanı Mustafa Özkafa da bir arkadaşına dayanarak binada sağlamlaştırmaya dönük çalışmalar yapıldığını öğrendiğini kaydetti. Özkafa, daha sonra şunları söyledi "Sütunlar kesilmemiş, fiziki tadilatta bulunulmamış. Mağaza içindeki kolonlar ayna ya da ahşapla kaplanmış. Binaya üç ay önce belediyenin 'oturulamaz' raporu verdiği bilgisi doğru değil. Binanın statik durumunun zafiyet içinde olmasına ilişkin başvuru gelmedi. Bina yapıldığında beton, statik ve elektrik projesi şartı aranıyordu. Fenni mesuliyet zorunluluğu daha yakın bir tarihte konulduğu için binanın fenni mesuliyetini taşıyan kimse bulunmuyor." 
   İnşaat Mühendisleri Odası Başkanı Ramazan Özkaya apartmanın resmi bir müteahhiti bulunmadığını öne sürerek, "Vedat Kaya fenni mesul olarak görev almış. Gayriresmi müteahhit olmuş olabilir" dedi. 
   Vakko İletişim Koordinatörü Berna Sağlam ve Mavi Jean's yetkilisi Deniz Erda, mağazalarında mağazada kesinlikle kolon kesimi yapılmadığını açıkladı. Konya Mimarlar Odası Başkanı Abdullah Naltekin, projede bir hata göremediklerini belirterek, "Dükkanlarda kolon kesme hadisesi var. Beton numunelerinde sıkıntı yok" dedi. Arama Kurtarma Dernekleri Federasyonu'ndan Güner Kutluk, "Çürük malzeme kullanılan binada 6'lık, ince demir kullanılmış. Adeta kum kazıyoruz" şeklinde konuştu. 
   
   Erdoğan Cezalar mutlaka artmalı 
   BAŞBAKAN Erdoğan, çöken binayla ilgili yaptığı değerlendirmede "Bu işlerin müeyyidesi ağır olmadığı takdirde bu tür bedelleri vatandaşımız canıyla ödüyor. Buna da kimsenin hakkı yok. Cezalar artırılmalı. Böyle bir şeye fırsat veremeyiz" dedi. "Bunların üzerine daha fazla gideceğiz" diyen Erdoğan sözlerini şöyle sürdürdü "Herkes birçok yerde meşru olmayan yollarla bazı binalar yapıyor. Temenni ederiz ki bu etik kurallardan bir defa nasibini alarak geleceğe yürüyen bir yapıyı oluşturalım. İnşaatlarda bütün statik hesaplar en ideal şekilde yapılmalı ki, üzülmeyelim." 
   
   Beton harcını elle karmışlar 
   İNŞAAT Mühendisleri Odası Bursa Şube Başkanı Cevdet Yüce binada hazır beton kullanılmamasının faciayı beraberinde getirdiğini söyledi. Yüce şunları söyledi "Binalarda 1998'den itibaren hazır beton kullanımı zorunlu hale getirildi, ancak çöken binada bu kural uygulanmamış. Televizyonda insanların tuttukları betonların toprak gibi döküldüğünü görüyoruz. Bu da beton harcının elle karıldığını gösteriyor. Elle dökülen betonların kullanıldığı binalarda, mukavemet değerlerini sağlamak çok zor. Binanın büyük ihtimalle beton mukavemetlerinin zamanla taşıma gücünü kaybettiğini düşünüyorum." 
   
   Müteahhit en az sınırdan yargılanır 
   DEPREMDE yıkılan binaların müteahhitlerine karşı açılan çeşitli davalarda avukatlık yapan Remzi Kazmaz şöyle dedi "TCK bu gibi konularda 455. madde ve 459. maddeyi gündeme getiriyor. 455. madde tedbirsizlik ve dikkatsizlik 459. madde ise sanatında acemiliğinden dolayı bir kazaya sebebiyet verir ve o kaza sonucu insanlar ölürse uygulanır. 459'dan yargılanırsa 6 ay - 1 yıl, 455'den ise 2-10 yıl ceza verilir ve kasıt aranmaz. Konya'daki olayda ölüme sebebiyet vermekten yargılanacak olan kişi 455 maddedenin en alt sınır olan 2 yıldan yargılanacaktır." 
   
</TEXT>
</DOC>
