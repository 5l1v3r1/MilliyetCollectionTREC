<DOC>
<DOCNO> 235236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko37.html </URL>
<DATE> 2004/04/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
IBM Yardım istemekten çekinmeyin 
</HEADLINE>
<TEXT>

     IBM Kriz Yönetimi Hizmetleri'nin dünya çapındaki sorumlusu Brent Woodwort, olağanüstü durumlarda yardım istenmesinden çekinilmemesi gerektiğini belirterek, ''Felaketlere en hazırlıklı olan şirket bana yardım edin diyen şirkettir'' dedi. 
     IBM tarafından düzenlenen ''Future Business Summit'' etkinliği, ''Gelecek Peşimizde'' teması ile İstanbul'da gerçekleştirildi. 
     Lütfi Kırdar Kongre ve Sergi Sarayı'ndaki etkinlikte, IBM'in üretim, finans ve diğer pekçok sektöre ilişkin teknolojik gelişme ve bilgi birikimi, ziyaretçilere aktarıldı. 
     Etkinlik kapsamında IBM'nin iş sürekliliği ve olağanüstü durum danışmanlık grubu içindeki bir birim olan Kriz Yönetimi Hizmetleri'nin dünya çapındaki sorumlusu Brent Woodwort, dünyanın çeşitli yerlerinde meydana gelen bombalama, sel, deprem, hortum, fırtına ve zararlı maddelerin kontrolsüz yayılması gibi durumlarda izledikleri stratejileri katılımcılarla paylaştı. 
     Woodwort, 1999'da Türkiye'de meydana gelen deprem sonrasında kendilerinin özellikle sağlık konusunda bir çalışma yürüttüklerini belirterek, 60'dan fazla ülkeden gönderilen ve çeşitli merkezlere dağıtılacak tıbbi yardımın kabulü, depolanması, takibi, raporlanması ve dağıtımı için çalışma yaptıklarını söyledi. 
     Woodwort, ''Bu tip felaketlerde organizasyonda birçok eksiklikler yaşanır. Gelen bazı ilaçların isimleri, nereden geldiği gibi bilgiler yoktu. Bunun çok hızlı tespit edilmesi gerekiyordu. Biz de bazı semboller ve renkler kullanarak elimizden geldiğince ilaçların bölgelere dağıtılmasını sağladık. Geliştirdiğimiz sistem sayesinde ilacı kimin bağışladığını, nereye gitmesi gerektiğini belirledik'' dedi. 
     
     FELAKETLERE HAZIRLIKLI OLAN ŞİRKET, YARDIM İSTEYEN ŞİRKETTİR 
     Olağanüstü durumlarda yardım istemekten çekinilmemesi gerektiğini ifade eden Woodwort, ''Kadınlar, kaybolduklarında hemen yolu sorarlar. Erkekler ise kaybolmadığını söyleyerek saatlerce dolaşır. Sizler, kaybolmayın. Yardım isteyin. Çünkü, felaketlere en hazırlıklı olan şirket bana yardım edin diyen şirkettir'' şeklinde konuştu. 
     Woodwort, katılımcılara felaketlerle baş etmeleri konusunda sakin ve kararlı olmalarını, acil ihtiyaçları tespit etmelerini ve meydana gelen sorundan dolayı birbirlerini suçlamamalarını tavsiye etti. 
     Etkinlik kapsamında IBM'nin 100 yıldan daha fazla bir süredir ürettiği teknolojilerin doğrudan ya da dolaylı olarak insan yaşamına ve uygarlığın gelişimine sağladığı katkıların tanıtıldığı bir de sergi açıldı. 
     
</TEXT>
</DOC>
