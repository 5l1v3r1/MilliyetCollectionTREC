<DOC>
<DOCNO> 242138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko09.html </URL>
<DATE> 2004/05/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Piyasa'nın kur beklentisi, hükümet hedefinin altında... 
</HEADLINE>
<TEXT>

     Ekonomi ve siyasetteki belirsizlik algılamasının piyasalarda dalgalanmaya yol açtığı mayıs ayında kurda hızlı bir çıkış yaşanmasına karşın, mali sektörün yıl sonu dolar kuru beklentisi hala hükümetin 2004 yılı proframını hazırlarken esas aldığı hedefin altında bulunuyor. 
     Merkez Bankası'nın her ay düzenli olarak iki kez yaptığı beklenti anketine göre, mayıs ayında mali sektörün yıl sonu kur beklentisinde de artış yaşandı. Nisan ayının ikinci dönem anketinde mali sektör temsilcilerinin 1 milyon 497 bin lira olarak ölçülen yıl sonu dolar kuru beklentisi, 118 bin lira artarak mayıs ayı ikinci anketinde 1 milyon 615 bin liraya yükseldi. 
     Hükümetin 2004 yılı makro ekonomik hedeflerinde baz aldığı yıl sonu dolar kuru ise 1 milyon 694 bin lira. Program hedefine göre dolar kurunda bu yıl yüzde 19.1 artış öngörülürken, mali sektörün beklediği kur düzeyi ise yüzde 9.6'lık bir cari artışa denk geliyor. Buna karşılık mali sektörün yıl sonu TÜFE beklentisi ise yüzde 13.5 düzeyinde bulunuyor. 
     
     KAFALAR KARIŞIK 

     Merkez Bankası'nın son anketinde 1 milyon 615 bin lira olarak ölçülen mali sektörün yıl sonu dolar kuru tahmini, beklentilerin uygun ortalamasını yansıtıyor. Katılımcıların doların yıl sonunda geleceğe düzeye ilişkin beklentilerinin 1 milyon 285 bin lira ile 2 milyon 100 bin lira arasındaki geniş bir bandda oluştuğu göze çarpıyor. Beklentiler arasında yüzde 63.4'lük bir marj olduğu dikkati çekiyor. Bu da piyasaların, ileriye yönelik tahminlerde kafasının karışık olduğunu gösteriyor. Piyasaların sağlıklı projeksiyon yapabilmesi için son dönemde yaşanan dalgalanmaların durulmasına gereksinim bulunuyor. 
     
     KUR BEKLENTİSİNİN SEYRİ 

     Mali sektör temsilcilerin yıl sonu dolar kuruna ilişkin beklentilerinin uygun ortalaması, bu yıl ocak ayı başında yapılan anketlerde 1 milyon 600 bin lira düzeyinde çıkmıştı. Aynı ay yapılan ikinci ankette 1 milyon 576 bin liraya gerileyen yıl sonu kur beklentisi, şubat anketlerinde sırasıyla 1 milyon 557 bin ve 1 milyon 3 bin liraya, mart anketlerinde de 1 milyon 515 bin ve 1 milyon 502 bin liraya düşmüştü. Nisan ayının ilk anketinde 1 milyon 479.8 bin liraya kadar inen beklenti, yapıldığı dönemde ekonomide belirsizlik algılamalarının oluşmaya başladığı ikinci ankette yeniden artarak 1 milyon 497 bin liraya yükseldi. Ekonomide belirsizlik algılamasının artmasıyla birlikte kur ve faizde hızlı yükseliş, Borsa'da hızlı düşüş yaşanan mayıs ayında ise yıl sonu dolar kuru beklentisi ilk ankette 1 milyon 556 bin liraya, ikinci ankette de 1 milyon 615 bin liraya kadar çıktı. 

ANKA 
     
</TEXT>
</DOC>
