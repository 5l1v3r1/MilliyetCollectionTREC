<DOC>
<DOCNO> 248797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur11.html </URL>
<DATE> 2004/06/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Azeri kadın dayak yüzünden şikayete gitti, sınırdışı edilecek... 
</HEADLINE>
<TEXT>

     Balıkesir'in Edremit İlçesi'nde savcılığa birlikte yaşadığı kişi hakkında suç duyurusunda bulunan Azerbaycan uyruklu kadın, vize süresi dolduğu anlaşılınca sınır dışı edilmesine karar verildi. 
     AA muhabirinin aldığı bilgiye göre, Edremit'te yaşayan Mihriban Tamarova, 8 yıldır nikahsız yaşadığı İbrahim E. hakkında, kendisini ve çocuğunu sürekli dövdüğü gerekçesiyle Edremit Cumhuriyet Savcılığı'na suç duyurusunda bulundu. 
     Savcılığın işleme koyduğu dilekçeyle ilgili Tamarova'nın kimlik bilgilerini alan polis, Türkiye'ye 11 Ağustos 2003 tarihinde giriş yaptıran Azerbaycan uyruklu kadının vize süresinin dolmasına rağmen çıkış işlemi yaptırmadığını belirledi. 
     Savcılık talimatıyla gözaltına alınan Tamarova'nın, sorgulamasında, İbrahim E. ile 8 yıldır birlikte olduğunu, oğlu Mehmet'in İbrahim E'nin nüfusuna kayıtlı olduğunu, ancak nikahsız eşinin kendisini ve çocuğunu sürekli dövmesi nedeniyle her şeyi göze alarak savcılığa şikayette bulunduğunu söylediği öğrenildi. 
     Oturma izni bulunmayan Tamarova'nın, Pasaport Kanunu'na muhalefetten sınır dışı edilmesi için işlemlerin sürdüğü bildirildi. 
     
</TEXT>
</DOC>
