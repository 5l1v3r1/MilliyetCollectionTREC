<DOC>
<DOCNO> 212252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur07.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ, Kurban Bayramı'na hazır... 
</HEADLINE>
<TEXT>

     Türkiye'nin önemli kış turizmi merkezlerinden Uludağ, Kurban Bayramı'nda tatilcilerin akınına uğrayacak. 
     ''Beyaz cennet''teki lüks oteller, yoğun talepler sayesinde bayramda yüzde 100 doluluk oranına ulaşınca, ''bazı müşterilerini küstürmemek için'' paket programların sürelerinde değişikliğe gittiler. 
     Uludağ'da, müşterilerine yönelik 4-7 gün arasında değişen paket programlar hazırlayan, ancak talebin yoğun olmasını ve bazı müşterilerin kısa dönem kalma taleplerini dikkate alan oteller, 30 Ocak-2 Şubat, 2 Şubat-5 Şubat tarihlerini kapsayan iki ayrı seçenek de sunmaya başladı. 
     Tatilciler, otellerin, ''normal zamanlarda'' 70-120 milyon lira arasında değişen fiyatlarını bayrama özel olarak yüzde 100'ün üzerinde artırmalarına rağmen, ''beyaz cennet''ten vazgeçmediler. 
     Kurban Bayramı'nı kayak yaparak değerlendirmek isteyenlerin yoğun talebi sayesinde tamamen dolan oteller rezervasyonlarını kapatmak zorunda kaldılar. 
     Bayrama özel, 3O Ocak'ta başlayan ''tam pansiyon'' paket programlarının kişi başı günlük konaklama bedelini 170 milyon lira olarak belirleyen, standart hizmetlerinin yanı sıra kapalı yüzme havuzundan da müşterilerini ücretsiz yararlandıracak olan Uludağ Kervansaray Otel, en çok tercih edilen oteller arasında bulunuyor. 
     Müşterisine ''herşey dahil' adı altında açık büfe kahvaltı, öğle, akşam yemekler, limitsiz alkollü ve alkolsüz içecekler, ''snack'' ikramları, beş çayı ve kuru pasta ikramı, gece çorbası gibi hizmetlerin yanı sıra sauna ve kapalı yüzme havuzunu sunan Ağaoğlu My Resort, günlük 250 milyon lira olan kişibaşı konaklama ücretiyle özellikle İstanbullu tatilcilerin akınına uğrayacak. 
     ''Uzun'' kahvaltı, akşam yemeği, limitsiz yerli içeceklerin yanı sıra fitness center, sauna gibi ayrıcalıklı hizmetleri de ''brunch dinner'' adı altında günlük konaklama ücreti 200-270 milyon lira arasında paket programlarla sunan Grand Yazıcı Oteli de, yüzde 100 doluluk oranına ulaşınca kapılarını kapatmak zorunda kaldı. 
     Dağdaki tüm otellerin dolduğuna işaret eden otel işletmecileri, sömestr öncesinde yağan karla erken bayram yaptıklarını, ancak ''bayram öncesinde yurtdışı tatilleriyle ilgili propagandaların yaygınlaşması yüzünden'' Kurban Bayramı'nda tatilcilerin Uludağ'ı tercih etmeyeceği yönünde endişeye kapıldıklarını belirttiler. 
     Rezervasyonlarla bu endişelerinin yersiz olduğunu görmenin mutluluğunu yaşadıklarını, her zamanki gibi Türkiye'de tatil yapmayı tercih edenlerin ilk adresinin Uludağ olduğunu savunan işletmeciler, ''beyaz cennet her zamanki gibi tatilcilerin vazgeçemediği mekan oldu'' dediler. 
     
</TEXT>
</DOC>
