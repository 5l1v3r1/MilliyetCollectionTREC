<DOC>
<DOCNO> 246533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy15.html </URL>
<DATE> 2004/06/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
DEP'li milletvekilleri tahliye edildi... 
</HEADLINE>
<TEXT>

     Yargıtay 9. Ceza Dairesi, kapatılan DEP'in 4 eski milletvekili Leyla Zana, Hatip Dicle, Orhan Doğan ve Selim Sadak hakkındaki infazı durdurarak, tahliyelerine karar verdi. 
     Cezaevindeki işlemlerin tamamlanmasından sonra Leyla Zana, Hatip Dicle, Orhan Doğan ve Selim Sadak, Ankara Merkez Kapalı Ceza ve Tutukevi'nden saat 18.13'te salıverildi ve 10 yıl sonra özgürlüklerine kavuştu. 
     Cezaevi önündekilerin arasından güçlükle kendilerini bekleyen otomobile binen kapatılan DEP'in eski milletvekillerini, cezaevi kapısında DEHAP Genel Başkanı Tuncay Bakırhan çiçeklerle karşıladı. 
     Bu sırada cezaevi önünde bekleyenler, Kürtçe ve Türkçe çeşitli sloganlar attılar. 
     İzdiham nedeniyle cezaevinden çıkışta Leyla Zana'nın bir ara yere düştüğü görüldü. 
     Selim Sadak, kendisine mikrofon uzatan gazetecilere, ''kalıcı barış için, Türkiye'yi güzelleştirmek için, çağdaş medeniyet seviyesine çıkarmak için var güçleriyle çalışacaklarını'' söyledi. 
     Alınan bilgiye göre, Yargıtay 9. Ceza Dairesi, kapatılan DEP'in 4 eski milletvekilinin avukatı Yusuf Alataş'ın, müvekkillerinin tahliye edilmelerine ilişkin dilekçesini bugün karara bağladı. 
     Daire, başvuru üzerine, sürpriz bir kararla, hükümlülerin, tutuklu kaldığı süreyi de dikkate alarak, infazı durdurdu ve başka bir suçtan tutuklu veya hükümlü değillerse tahliyelerine karar verdi. 
     Yargıtay 9. Ceza Dairesi'nin kararı, Yargıtay Cumhuriyet Başsavcılığı'na gönderildi. 
     Başsavcılık, kararı, gereğini yerine getirmek üzere Ankara Cumhuriyet Başsavcılığı'na gönderdi. 
     Ankara 1 No'lu DGM, 4 eski DEP'li milletvekili hakkında 1994'te verdiği 15'er yıl ağır hapis cezasına ilişkin kararı, yeniden yargılama sonucunda tasdik etmişti. 
     Yargıtay Cumhuriyet Başsavcılığı da bu kararın usulden bozulmasını talep etmişti. 
     Temyiz incelemesini yapacak olan Yargıtay 9. Ceza Dairesi, temyiz duruşması günü olarak 8 Temmuz 2004 tarihini belirlemişti. 
     DEP'li milletvekillerinin cezaevinde bulunması, Türkiye ile Avrupa Birliği ilişkileri arasında bugüne dek çözülemeyen en önemli sorun olarak gösteriliyordu. 
     Hukukçular yargılamanın tutuksuz olarak devam edeceğini belirtiyorlar. 
     4 milletvekilinin infazı 2005'in Mart ayından itibaren doluyordu. 

     
</TEXT>
</DOC>
