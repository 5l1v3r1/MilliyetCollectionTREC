<DOC>
<DOCNO> 209034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun17.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "Prodi'nin ziyareti, Türkiye'nin AB tutkusunu kamçıladı" 
</HEADLINE>
<TEXT>

     Fransa'da yayınlanan Le Figaro gazetesi, AB Komisyonu Başkanı Romano Prodi'nin Ankara ziyaretiyle ilgili haberini, ''Prodi, Türkiye'nin AB üyeliğiyle ilgili kaygılarını giderdi'' başlığıyla verdi. 
     Haberde, ''AB Komisyonu Başkanı'nın, reformların sürdürülmesi konusunda hükümeti cesaretlendirdiği'' yorumu yapıldı. 
     ''Prodi, Türk hükümetine bundan fazla iyilik yapamazdı, ziyaret Türkiye'nin AB tutkusunu kamçıladı'' şeklinde ifadelere yer verilen haberde, Türk-AB ilişkilerinin şu anda Kıbrıs sorununun çözümüne düğümlenmiş gibi gözüktüğü belirtildi. 
     Le Figaro, AB Komisyonu'na göre, Türkiye'nin bu tempoda gitmesi halinde, Aralık ayına kadar Kopenhag kriterlerini yerine getirmesinin beklendiğine dikkati çekti. 
     
</TEXT>
</DOC>
