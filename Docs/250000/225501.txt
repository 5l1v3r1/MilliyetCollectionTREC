<DOC>
<DOCNO> 225501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko38.html </URL>
<DATE> 2004/03/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Borsa yeni bir rekor daha kırdı, 20 bin 500 puana dayandı... 
</HEADLINE>
<TEXT>

     İMKB Bileşik Endeksi 2. seansta 174.22 puan artarak 20,472.61 puandan yine tarihi rekorla kapandı. 
     Hisse senetleri 2. seansta ortalama yüzde 0.86 oranında değer kazandı. 
     İlk seanstaki 49.43 puanlık düşüş dikkate alındığında Borsa endeksi, günün tamamında 124.79 puan yükseldi. Hisse senetlerindeki günlük değer kazancı yüzde 0.61 oldu. 
     Endeks, 2. seansa 20.47 puan artışla 20,318.86 puan seviyesinde başladı. İlk yarıyı 20,468.04 puandan geçen endeks, seans içinde en düşük 20,233.46, en yüksek 20,501.08 puanı gördü. Endeks, 20,472.61 puanla yeni bir kapanış rekoru kırdı. 
     2. seans kapanışında mali endeks 343.45 puan artışla 27,929.41 puana, sanayi endeksi 25.38 puan artışla 18,192.18 puana, hizmetler endeksi 114.46 puan artışla 10,999.84 puana yükseldi. 
     Böylece ilk seansa göre mali grup hisseler ortalama yüzde 1.25 oranında, sanayi grubu hisseler ortalama yüzde 0.14, hizmet grubu hisseler ortalama yüzde 1.05 değer kazandı. 
     2. seansta işlem gören toplam 302 hisse senedinden 96'sı değer kazandı, 149'u değer yitirdi, 57'sinin fiyatında değişiklik olmadı. 
     Seansta, 710 trilyon 746 milyar 967 milyon liralık işlem hacmi kaydedildi. Günlük işlem hacmi ise 1 katrilyon 431 trilyon 415 milyar 494 milyon lira olarak hesaplandı. 
     2. seansta Turkcell, Doğan Holding, Yapı Kredi Bankası ve İzmir Demir Çelik ve Ülker en yoğun işlem gören hisse senetleri olarak belirlendi. 
     
</TEXT>
</DOC>
