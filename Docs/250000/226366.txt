<DOC>
<DOCNO> 226366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy30.html </URL>
<DATE> 2004/03/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ağrı Patnos'ta muhtarlık seçimi kana bulandı 1 ölü, 14 yaralı 
</HEADLINE>
<TEXT>

     Kars'ın Arpaçay İlçesi, Kahramanmaraş, Muş ve Ağrı'nın Patnos İlçesi'nde muhtarlık seçimi nedeniyle çıkan kavgalarda 1 kişi öldü, 14 kişi yaralandı. 
     Alınan bilgiye göre, Patnos İlçesi'ne bağlı Yalçınkaya Köyü'nde Çetinkaya ve Aba aileleri arasında muhtarlık seçimi yüzünden silahlı kavga çıktı. 
     Kavgada silahla vurulan Mehmet Çetinkaya 29 öldü, Vedat Çetinkaya, Kemal Aba, Ramazan Tatlı, Şakir Tatlı, Halis Çetinkaya ve Cemil Sankur yaralandı. 
     Yaralılar, Ağrı ve Patnos Devlet hastanelerinde tedavi altına alındılar. 
     
     KARS 

     Kars'ın Arpaçay İlçesi'ne bağlı Yelik Köyü'nde muhtarlık seçimi nedeniyle çıkan kavgada, Mehmet Tok silahla, Raif Tok ve Nurettin Baki de taş ve sopalarla yaralandı. Kavgayı ayırmaya çalışan jandarma er Vahap Keleş de atılan taşla yaralandı. 
     Arpaçay İlçesi'ne bağlı Bardaklı Köyü'nde de muhtar adayı Aliyar Tazegül ile Faik Tazegül'ün, Tamaşa Aktaş adlı yaşlı kadını kaçırdıkları iddia edildi. 
     
     MUŞ 

     Muş'un merkeze bağlı Bağlar Köyü Bağlar Mahallesi'nde de Demir ailesi ile Karakaya aileleri arasında muhtarlık seçimi nedeniyle kavga çıktı. Çıkan kavgada Ramazan Demir 22 , Metin Karakaya 29 ile Melihan Engin yaralandı. 
     Yaralılar, Muş Devlet Hastanesi'nde tedavi altına alındı. 
     
     KAHRAMANMARAŞ 

     Kahramanmaraş'ta Merkez İlçe'ye bağlı Şerefoğlu Köyü'nde, Mustafa Akçakoyun, muhtarlık seçimi nedeniyle tartıştığı Hasan ve Harun G. kardeşlerin bıçaklı saldırısına uğradı. Bıçakla kalçasından yaralanan Mustafa Akçakoyun, Kahramanmaraş Devlet Hastanesi'ne kaldırıldı. 
     Hasan ve Harun G'nin gözaltına alındığı, soruşturmanın sürdüğü bildirildi. 
     
</TEXT>
</DOC>
