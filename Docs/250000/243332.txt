<DOC>
<DOCNO> 243332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo13.html </URL>
<DATE> 2004/05/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Adanaspor küme düştü, taraftarları ödül aldı... 
</HEADLINE>
<TEXT>

     Adanaspor 1954 Taraftarlar Derneği Başkanı Tevriz Dura, Turkcell tarafından ''Ayın Fair-play Ödülü''nün kendilerine verilmesine sevinemediklerini söyledi. 
     Dura, önceki yıllarda da centilmenlik ödülü aldıklarını belirterek, şunları kaydetti 
     ''Turkcell tarafından, küme düşmesi haftalar önce belli olan takımımızı son maçına kadar desteklediğimiz için ödüle layık görüldük. Mutluyuz, ama sevinemiyoruz. Dileğimiz, bu ödüle layık görülürken takımımızın da kümede kalmasıydı. Bu kadar gergin geçen ligde ödül almamız çok anlamlı.'' Adanasporlu yöneticilerin zaman geçirmeden transfer ve diğer çalışmalara başlaması gerektiğini belirten Dura, ''Vergi ve SSK borçlarının ödenmesi halinde Adanaspor düzlüğe çıkacaktır. Herkesin katkısına ihtiyaç var'' diye konuştu. 
     
</TEXT>
</DOC>
