<DOC>
<DOCNO> 224921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur23.html </URL>
<DATE> 2004/03/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İsrail'in İstanbul Başkonsolosluğu'nun önünde protesto .. 
</HEADLINE>
<TEXT>

     Hamas'ın kurucusu ve ruhani lideri Şeyh Ahmed Yasin'in uğradığı saldırı sonucu öldürülmesi, İstanbul'da düzenlenen iki ayrı gösteriyle protesto edildi. 
     4. Levent'te bulunan İsrail'in İstanbul Başkonsolosluğu önüne gelen Büyük Birlik Partisi Alperen Ocakları üyesi yaklaşık 50 kişilik grup, Şeyh Ahmed Yasin'in öldürülmesinden dolayı İsrail aleyhine sloganlar attı. 
     Grup adına basın açıklaması yapan Alperen Ocakları İstanbul İl Başkanı Bayram Demir, İsrail'in bütün Filistinlileri terörist olarak gördüğünü ve ortadan kaldırmaya çalıştığını öne sürerek, bu olayın Ortadoğu'daki gerginliği artırarak, yeni gerginlikler ve huzursuzluklar ortaya çıkaracağını söyledi. 
     İsrail aleyhine sloganlar atan ve tekbir getiren grup, İsrail'in İstanbul Başkonsolosluğu önüne siyah çelenk bıraktıktan sonra yoğun güvenlik önlemleri altında olaysız dağıldı. 
     
     GIYABİ CENAZE NAMAZI 
     Bu arada, öğle namazından sonra Milli Gençlik Vakfı'nın MGV organizasyonunda Fatih Camii'nin avlusunda toplanan yaklaşık 300 kişi de, İsrail aleyhine sloganlar attı. 
     Grup adına konuşma yapan Ahmet Hüseyin, ''Filistin, Irak, Kosova, Çeçenistan ve tüm islam coğrafyasında sergilenen zulümlere karşı olduklarını'' belirterek, ''Şeyh Ahmed Yasin'in şahadeti ne ilk ne de sondur. İslam davası kıyamete kadar devam edecektir ve şehitlerimiz her zaman olacaktır. 1948'den bu yana bölgemizi kan gölüne çeviren İsrail ve yandaşlarına sesleniyoruz. Biz, bir düşer bin kalkarız. Filistin direnişi, terörist İsrail olduğu müddetçe devam edecektir. İslam alemi, Ahmed Yasinler yetiştirmiştir, hiç şüphesiz yine yetiştirecektir'' dedi. 
     Saadet Partisi İstanbul İl Başkanı Osman Yumakoğulları'nın da aralarında bulunduğu grup, Şeyh Ahmed Yasin için gıyabi cenaze namazı kıldıktan sonra tekbirler eşliğinde olaysız dağıldı. 
     
</TEXT>
</DOC>
