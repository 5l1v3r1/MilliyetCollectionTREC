<DOC>
<DOCNO> 229484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/spor/aspo.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAKA GİBİ 
</HEADLINE>
<TEXT>

   Galatasaray, taraftarlarının küfürlerine rağmen 2. anonsu yaptırmadığı ve sahasının kapanmasını engellediği için Ali Aydın'ı, federasyona şikayet etti. Ancak dilekçe geç kalınca işleme konulmadı 
      CEMAL ERSEN 

   
   Şaşkınlık yarattı 
   SARI-Kırmızılı kulüp, pazartesi günkü basın toplantısında Başkan Özhan Canaydın'ın açıkladığı, Futbol Federasyonu'na şaşkınlık yaratan, ancak geç kalan itiraz başvurusunda bulundu. Ancak yönetim, Canaydın'ın söz ettiği gibi kural hatası değil hakem hatası gerekçesiyle hazırladığı dilekçeyi talimat hükümlerine rağmen 2.5 saat geciktirip, bir de itiraz harcını yatırmayı unutunca, başvurusu incelemeye koyulmadı. Dilekçe prosedür gereği Hukuk Kurulu'na sevk edildi. 
   
   "Gereği yapılsın" 
   GALATASARAY yönetiminin dilekçesindeki itiraz maddeleri birbirinden ilginç maddeleri içerdi. Yönetim başvurusunda, Galatasaraylı taraftarların küfürlü tezahüratına rağmen 2 numaralı anonsu yaptırmadığı ve bunun ceza karşılığı olan "sahasının kapanmasını" engellediği için Beşiktaş maçının hakemi Ali Aydın'ı, Futbol Federasyonu'na şikayet etti, gereğinin yapılmasını istedi. Ayrıca penaltı atışı sırasında Galatasaraylı oyuncuların ceza alanına girerek ihlal yaptığına da dikkat çekildi. 
   
   İtiraz maddeleri 
   Kötü ve çirkin tezahürata karşın hakem Aydın 2 numaralı anonsu yaptırmamıştır. 
   Hakem uzatma dakikalarını eksik oynatmıştır. 
   Hakem faul kararı verdiği pozisyon sonrası maçı taç atışı ile başlatmıştır. 
   Penaltı atışlarında Galatasaraylı oyuncular ceza alanına girerek ihlalde bulunmuş, hakem gereğini yapmamıştır. 
   
   
</TEXT>
</DOC>
