<DOC>
<DOCNO> 248371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun39.html </URL>
<DATE> 2004/06/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İspanya'da Hüseyin Alptekin'in sergisi taşlanarak parçalandı 
</HEADLINE>
<TEXT>

     İspanya'nın kuzeyindeki Bask Bölgesi'nin önemli kentlerinden San Sebastian'da düzenlenen ''Manifesta 5'' adlı çağdaş sanat Avrupa bienaline katılan Türk sanatçı Hüseyin Alptekin'in sergisinin taşlanarak parçalandığı bildirildi. 
     Resmi açılışı 11 Haziran'da yapılan bienalde, Alptekin'in otel adlarının yazılı olduğu 20 kadar ışıklı panodan oluşan eserini sergilediği, ancak panoların kimliği belirsiz kişiler tarafından geçen cumartesi günü taşlanarak parçalandığı belirtildi. 
     Sadece 1 gün sergilenen Alptekin'in eserinin neden taşlandığına ilişkin herhangi bir ipucu bulunmazken, Manifesta 5 organizasyonu, çirkin olayın serserilerin işi olabileceğini açıkladı. 
     Olayı soğukkanlılıkla karşılayan Türk sanatçı, ''Usta yaratıcılığın bir parçası Bu, eserin akışında ileri bir adım olarak algılanabilir'' şeklinde konuştu. 
     Alptekin, misafirperverlik ve düşmanlık kavramları arasındaki zıtlığı vurguladığı ''Hotel Odessa'', ''Hotel Balkan'', ''Hotel Bağdat'' gibi otel adlarının yazılı olduğu ışıklı panolardan oluşan eserini ''Oteller sizi içine davet eden yerler olabildiği gibi aynı zamanda sizi iten mekanlar da olabilir'' diye açıkladı. 
     Bu arada, birçok ülkede sayısız sergi açan 47 yaşındaki Türk sanatçının ''Manifesta 5'' bienalinde sergilediği eserinin parçalanması, İspanyol basınında da geniş yer aldı. 30 Eylül tarihine kadar sürecek bienalde, Alptekin'in parçalanan eserini onarmayıp, kırılmış haliyle bırakma kararı aldığı bildiriliyor. 
     
</TEXT>
</DOC>
