<DOC>
<DOCNO> 222860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo38.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetiminden futbolculara moral... 
</HEADLINE>
<TEXT>

     Beşiktaş yönetimi, Diyarbakırspor maçı öncesi BJK Nevzat Demir Tesisleri'nde futbolcularla toplantı yapıp, moral verdi. 
     Antrenman öncesi tesislere gelen başkan Serdar Bilgili, ikinci başkan Hüsnü Güreli, asbaşkan ve futbol şube sorumlusu Haşmet Bedii Kürüm, yöneticiler Erol Obdan, Birol Güven ve İlhan Durusoy, futbolcularla görüşüp, Elazığspor galibiyeti nedeniyle kutladılar. 
     Yöneticilerin, Elazığspor maçında 2-0 geriye düştükten sonra ortaya konulan futbolun devam etmesi halinde, Diyarbakır'dan da galibiyetle ayrılacaklarına olan inançlarını futbolculara ilettikleri öğrenildi. 
     Asbaşkan Haşmet Bedii Kürüm, antrenman öncesi basın mensuplarına yaptığı açıklamada, futbolcularla biraraya gelerek sıkıntıları bulunup bulunmadığını sorduklarını ve sohbet ettiklerini söyledi. 
     Kürüm, takımda morallerin çok iyi olduğunu ifade ederek, ''Elazığspor karşısında 2-0'lık yenilgiden 5-3'lük galibiyete ulaşmak morallerimizi düzeltti. Şimdi Diyarbakırspor için hazırlanıyoruz. Oradan da galibiyetle ayrılıp yolumuza devam etmek istiyoruz'' dedi. 
     Sezon sonunda sözleşmesi sona erecek olan Giunti için görüşmelerin sürdüğünü de anlatan Kürüm, ''Pazarlıklar sürüyor. Sonuçlanınca bunu duyuracağız'' diye konuştu. 
     
</TEXT>
</DOC>
