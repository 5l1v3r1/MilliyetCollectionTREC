<DOC>
<DOCNO> 207154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/ekonomi/eko09.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'da 1.5 milyar dolarlık yeni pazar 
</HEADLINE>
<TEXT>

   
   Türk Telekom Yönetim Kurulu Başkanı Erkan Akdemir, Telekomünikasyon Kurumu'nun bu yıl lisanslandıracağı uzak mesafe telekom hizmetlerinin 1.5 milyar dolarlık bir pazar payı bulunduğunu söyledi. 
   Piyasaya girecek kuruluşların bu büyüklükteki bir pazarda rekabet edeceğini belirten Akdemir, söz konusu hacmin, Telekom'un yıllık gelirlerinin yüzde 25'ine denk geldiğini söyledi. Akdemir, serbestleşmeyle birlikte tarifelerde tüketici lehine bazı düzenlemeler yapacaklarını belirterek, "Bazı hizmetlerimiz ucuzlayacak. Ancak bazı hizmetlerimizde ise fiyat artışı olması kaçınılmaz. Örneğin, TT, telefon hizmetinde aylık sabit ücret almıyor. Sabit giderlerini sabit bir ücretle karşılaması telekom ekonomisinin kuralıdır. Ama maalesef TT'de bu yok. Telekom'un, abone başı gelirlerinin diğer ülkelere göre düşük olmasının en önemli nedenlerinden biri budur" şeklinde konuştu. 
   
   
</TEXT>
</DOC>
