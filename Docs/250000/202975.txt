<DOC>
<DOCNO> 202975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko14.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyümenin lokomotifi ihracat... 
</HEADLINE>
<TEXT>

     Devlet Planlama Teşkilatı DPT , bu yılın Temmuz-Ağustos-Eylül dönemindeki yüzde 4.8'lik gayri safi milli hasıla GSYİH büyümesine, en yüksek katkının 7.6 puan ile mal ve hizmet ihracatından geldiğini bildirdi. 
     DPT'ye göre, bu yılın üçüncü üç ayında GSYİH büyümesine, en yüksek katkıyı mal ve hizmet ihracatının ardından, 3.6 puan ile özel tüketim yaptı. 
     Ancak bu dönemde mal ve hizmet ithalatının mal ve hizmet ihracat artış oranından yüksek olması nedeniyle, net mal ve hizmet ihracatının GSYİH büyümesine katkısı eksi 1 puan olarak gerçekleşti. 
     Bu dönemde stok değişiminin büyümeye katkısı 2.2 puan olarak hesaplanırken, özel kesim sabit sermaye yatırımlarının katkısı 1.1 puan, kamu sabit sermaye yatırımlarının katkısı ise eksi 1.1 puan oldu. 
     
     İLK 9 AYDA BÜYÜME 
     Bu yılın ilk 9 ayında yüzde 5.4 oranında artan GSYİH büyümesine ise temel katkılar 6.3 puan ile mal ve hizmet ihracatından, 3.8 puan ile stok değişiminden, 3.2 puan ile de özel tüketimden geldi. 
     Ancak ithalatın katkısının 8.5 puan olması nedeniyle net mal ve hizmet ihracatının katkısı yüzde eksi 2.2 olarak gerçekleşti. 
     
     ÖZEL TÜKETİM ARTIYOR 
     Bu arada, geçen yıl yüzde 2 olan özel tüketim artışı, bu yılın ilk 9 ayında yüzde 4.9'a çıktı. 
     2002'de yüzde 7.2 oranında azalan özel kesim sabit sermaye yatırımları ise bu yılın Ocak-Eylül döneminde yüzde 13.5 oranında artış gösterdi. 
     Kamu tüketimi ise geçen yıl ki yüzde 5.4'lük artışına karşılık bu yılın ilk 9 ayında yüzde 2.3 oranında azaldı. 
     Kamu sabit sermaye yatırımları da aynı dönemde yüzde 14.5'lik artıştan yüzde 18.5'lik azalışa geçti. 
     Geçen yıl yüzde 9.2 oranında artan toplam yurtiçi talep ilk 9 ayda yüzde 8 oranında artış gösterdi. Geçen yıl yüzde 1.7 oranında artan toplam nihai yurt içi talep de bu yılın ilk 9 ayında yüzde 4.2 arttı. 
     
</TEXT>
</DOC>
