<DOC>
<DOCNO> 219960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/guclu.html </URL>
<DATE> 2004/03/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS'de değişen bir şey yok 
</HEADLINE>
<TEXT>

   
   Son birkaç gündür kulaktan kulağa dolaşan söylentiler yüzünden üniversite adayları bir hayli tedirgin. Adeta bir bardak suda fırtına kopartılıyor. Oysa ortada yeni alınmış hiçbir karar yok. 
   Lise son sınıfın ikinci yarısından da soru sorulup sorulmayacağına yönelik dedikodular üzerine bu konuda en yetkili isim olan ÖSYM Başkanı Prof. Dr. Savaş Küçükyavuz'u aradık. Konuşulanlar onlara da ulaşmış. Ama o kadar yoğunuz ki söylentilerle uğraşacak vaktimiz yok diyor. İşte söyledikleri 
   "2004 ÖSS'ye yönelik olarak Yükseköğretim Kurulu'nun aldığı yeni bir kararı yok. Sınavın içeriği geçen yıllarda nasılsa yine aynı olacak. Sınava çok kısa bir süre kala öğrencilerin moralini bozacak böylesi söylentiler hiç hoş değil. Adaylar, boşuna telaşa kapılmasın..." 
   Peki söz sınavdan açılmışken ÖSS puanının hesaplanmasında dikkate alınan 05, 08'lik katsayı konusunda bir gelişme söz konusu mu Kesinlikle hayır. Görünen o ki bu konudaki yasal süreç, seçimlerden sonra başlayacak. Nasıl bir şekil alacağı ise yasa ancak TBMM'ye geldiğinde belli olacak... 
   
   Celal Bayar Üniversitesi    Son yıllarda yıldızı parlayan illerimizden birisi de Manisa. Önceki gün günübirlik de olsa biraz daha yakından tanıma olanağı bulduk. Özellikle de Celal Bayar Üniversitesi'ni... 
   Manisa İzmir'e öylesine yaklaşmış ki öğrenci ve öğretim üyelerinin çoğu, tıpkı diğer çalışanlar gibi sabah Manisa'ya geliyor. Akşama İzmir'e dönüyor. Biz giderken yarım saatte gittik, dönerken de 20 dakikada döndük. İstanbul'da en yakın semte bile bu kadar kısa sürede gidemiyorsunuz. 
   Manisa, giderek büyüyen bir sanayi kenti olma yolunda. ECA, Vestel, Seral, Bosch, İnci Akü, Cantaş, Polinas ve daha pek çok firmanın ana fabrikaları bu kentimizde. 
   Sanayideki bu canlanmanın kente bir hareketlilik ve ekonomik refah getirdiği kesin. Peki ya üniversiteye bir katkısı oluyor mu İşte buna evet demek zor. Üniversite yetkilileri bu yöndeki tüm taleplerinin karşılıksız kaldığı görüşünde. Öğrenci yurdu, kültür merkezi, bilgisayar donanımı, öğrenci bursu gibi pek çok ihtiyaçları var. Umarız mum dibine ışık verir. 
   
   Manisa üniversiteye ilgisiz    Öğrenciler ile çok keyifli bir söyleşi yaptık. Sordukları her soru, her yönü ile farklı olduklarını ortaya koyuyordu. Hem kendi sorunlarını hem de kentsel ve ülkesel sorunları ortaya koyma konusunda oldukça başarılılardı. 
   Celal Bayar Üniversitesi 1992'de kuruldu. Tıp, Mühendislik, Fen Edebiyat ve Eğitim olmak üzere 4 fakültesi, 4 yüksekokulu ve 15 meslek yüksek okulu var. Toplam öğrenci sayısı 20 bin. Anadolu'daki üniversitelerin aksine tek kampüsü yok. 4 farklı kampüste öğrenimini sürdürüyor. 
   En önemli sorunları da endüstriyel kuruluşlar gibi belediyenin de kendilerine karşı ilgisiz kalması. Asfalt yol, ulaşım kolaylığı ve yeşil bir çevre istiyorlar. 
   
   Seçimi kim kazanır    Manisa'ya gitmişken seçimi kim alır sorusunu sormamazlık olmazdı. Biz de sorduk. Ama tablo fazla net değil. İki dönemdir başkanlık görevini sürdüren Adil Aygül yine kazanır ama diyenler çoğunlukta. AKP'nin adayı Bülent Kar ise yakın takipçisi. İşkenceci polisler davasının avukatı olmasını dezavantaj olarak görenler var. Hatırlanacağı gibi gözaltındaki liseli öğrencilere karşı açılan işkence davası, kamuoyunu yıllarca meşgul etmekle kalmamış AB'de de sorgulanır hale gelmişti. Diğer iddialı partiler olarak ise CHP ve DYP gösteriliyor. Ama kararsızlar hala çok. Bu yüzden son ataklar çok önemli. 
   
      
   
   
</TEXT>
</DOC>
