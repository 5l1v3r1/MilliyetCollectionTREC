<DOC>
<DOCNO> 230685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo16.html </URL>
<DATE> 2004/04/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Malatyaspor Futbolcularımız stresi attılar... 
</HEADLINE>
<TEXT>

     Malatyaspor'da, 10 hafta aradan sonra alınan 5-0'lık Diyarbakırspor galibiyeti sevinç rüzgarları estirdi. 
     Kulüp Basın Sözcüsü Ali Cengiz, son haftalarda iyi oynamalarına karşın istedikleri sonucu alamadıklarını belirterek, 10 hafta aradan sonra gelen farklı Diyarbakırspor galibiyeti ile büyük sevinç yaşadıklarını söyledi. 
     Ligin ilk yarısında Diyarbakırspor'a yenildikten sonra bir türlü toparlanamadıklarını ifade eden Cengiz, şöyle dedi 
     ''Ondan sonraki maçlarda iyi oynamamıza rağmen bir türlü arzuladığımız sonuçları alamıyorduk. Bu hafta rakibimiz karşısında iyi bir oyun ortaya koyarken, şansızlığımızı da giderdik. Pozisyonları değerlendirerek, sahadan farklı galibiyetle ayrıldık. Bizi destekleyen taraftarlarımıza güzel bir galibiyet hediye ettik. Futbolcularımız üzerilerindeki stresi attılar ve iyi oyunlarını 5 golle süslediler. Artık ligde kalan 5 maçımızdan da iyi sonuçlarla ayrılıp, sezonu üst sıralarda tamamlamak istiyoruz. Gaziantepspor ile hafta sonunda oynayacağımız maçın hazırlıklarına yarın başlayacağız.'' 
     
</TEXT>
</DOC>
