<DOC>
<DOCNO> 229288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko19.html </URL>
<DATE> 2004/04/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sait Halim Paşa Yalısı ve Zarifi Köşkü'nün özelleştirilmesi yarım kaldı 
</HEADLINE>
<TEXT>

     Ekonomiye kazandırılması için harekete geçilen Hazine taşınmazlarının satışında, çeşitli sorunlar yaşanıyor. 
     Sait Halim Paşa Yalısı ile Zarifi Köşkü'nün özelleştirilmesi, Sait Halim Paşa yalısı ihalesini 1.3 trilyon, Zarifi Köşkü'nü ise 600 milyar lirayla kazanan firmanın, son anda bu işten vazgeçtiğini bildirmesi nedeniyle yarım kaldı. TBMM lojmanlarının satışında istenen performansın gösterilememesi de sıkıntı yarattı. 
     Maliye Bakanlığı, Hazine arazileri ile Hazine'ye ait çok sayıda binayı art arda satışa sunuyor. Yine devletin elindeki atıl durumdaki tesislerin de özelleştirilerek ekonomiye kazandırılması amaçlanıyor. 
     Maliye Bakanlığı, bir süre önce köşk ve yalıların da özelleştirilerek ekonomiye kazandırılması için harekete geçti. Bu çerçevede İstanbul'daki Sait Halim Paşa Yalısı ile Zarifi Köşkü'nün 49 yıllığına irtifak hakkı tesis ettirilerek özel sektöre devri için ihaleye çıkıldı. 
     Sait Halim Paşa Yalısı için 33 firma teklif verirken, ihaleyi yıllık 1.3 trilyon liralık kira bedeli ile Törem Turizm kazandı. Aynı firma, yine 49 yıllığına ve yıllık 600 milyar lira kira karşılığında Zarifi Köşkü'nü de aldı. 
     İhale sonuçlarının onaylanmasından sonra sözkonusu firma, hem Sait Halim Paşa Yalısı, hem de Zarifi Köşkü için gerekli ödemeyi yapmadı ve bu işten vazgeçtiğini bildirdi. 
     Törem Turizm'in 100 milyar lira dolayındaki teminatını irad kaydeden Maliye Bakanlığı, 2 tesisin yeniden ihaleye çıkarılması için hazırlıklara başladı. 
     
     LOJMANLARDA DURUM 

     Bu arada Maliye Bakanlığı yetkilileri, Uluslararası Ticaret Merkezi'ne dönüştürülen milletvekili lojmanlarının satışında da, şu ana kadar istenen performansın sağlanamadığını belirttiler. 
     Satışını Reha Medin Emlak Hizmetlerinin gerçekleştirdiği lojmanlarda, resmi satış rakamlarının düşük kalması sıkıntı yaratıyor. Lojmanların satışı için hazırlanan proje ve belirlenen satış bedellerinin oldukça iyi olduğunu belirten bir üst düzey yetkili, bu konuda şu değerlendirmede bulundu 
     ''Lojmanlardan 300 trilyon lira kaynak sağlanması öngörüldü. Satışın da bu yıl içinde biteceği belirtildi. Ancak şu ana kadarki satış rakamları, bu konuda soru işaretleri yaratıyor. Reha Medin, lojmanların yüzde 80'inin rezarvasyonunun yapıldığını söylüyor. Fakat bize gelen rakamlara göre şu ana kadar resmen satılan işyeri sayısı 23. Hazine'ye giren para da 4 trilyon lira. 
     Bu nedenle önümüzdeki günlerde, Milli Emlak Genel Müdürlüğü ve Emek İnşaatın satışı gerçekleştiren Reha Medin ile bir toplantı yaparak, bu konuyu masaya yatırmasını planlıyoruz. Bu işin sürümcemede kalmasını istemiyoruz.'' Milletvekili lojmanları, TBMM Başkanlık Divanı tarafından 15 Ocak 2003 tarihinde, satılmak koşuluyla Milli Emlak Genel Müdürlüğü'ne devredilmişti. Maliye Bakanı Unakıtan, 15 Nisan 2003 tarihinde düzenlediği basın toplantısında, Uluslararası Ticaret Merkezi'ne dönüşen lojmanların satışı konusunda açıklamalarda bulundu. Unakıtan, 29 Eylül 2003 tarihindeki basın toplantısında ise ''Bugünden itibaren resmi satışlara başladık'' dedi. 
     Bu çerçevede 400 adet villa ve çok katlı binalarda bulunan 177 adet ofisin yanı sıra alışveriş merkezinde bulunan dükkanların satışına geçildi. 

     
</TEXT>
</DOC>
