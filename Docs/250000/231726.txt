<DOC>
<DOCNO> 231726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo07.html </URL>
<DATE> 2004/04/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Spor muhabirleri, meslektaşlarının haberlerine inanmıyor... 
</HEADLINE>
<TEXT>

     Türkiye'de spor basınında çalışan gazetecilerin neredeyse tamamına yakının meslektaşlarına güvenmediği ortaya çıktı. 
     Gazi Üniversitesi Sağlık Bilimleri Enstitüsü Beden Eğitimi ve Spor Anabilim Dalı'nda yapılan araştırmaya göre, spor muhabirlerinin yüzde 89.6'sı, meslektaşlarının ''yalan'' haberler yaptığını düşünüyor. 
     Ankete katılanların yüzde 85'i, muhabirlerin, hedef kitlenin duymak istediğini yazdıkları düşüncesini kabul ederken, yüzde 95.8'i ise mensup olunan yayın organının politikasına göre haber yazıldığını bildirdi. 
     Ankara, İstanbul ve İzmir'deki gazete, TV ve ajanslarda çalışan 220 spor muhabirinin katıldığı araştırmaya göre, muhabirlerin yüzde 87.4'ü, meslektaşlarının kulüp yazarlığı yapmasını mesleki açıdan etik bulmuyor. 
     Ayrıca yüzde 74.8'i üniversite mezunu olan muhabirlerden yüzde 90 gibi büyük bir oranı da, eski futbolcu veya hakemlerden iyi spor yazarı olmayacağını düşünüyor. 
     
     YÜZDE 83.2'Sİ, HERHANGİ BİR SPOR KULÜBÜNE ÜYE DEĞİL 

     Öte yandan, spor muhabirlerinin yüzde 83.2'sinin herhangi bir spor kulübüne üye olmadığı sonucu ortaya çıktı. 
     İzlenen spor branşlarının içinde yüzde 69.2 ile futbol ilk sırada yer alırken, bunu yüzde 41.3 ile basketbol, yüzde 25.9'la da voleybol izliyor. 
     Spor muhabirlerinin yüzde 48.3'ü bu mesleği, spora karşı ilgisi olduğu için, yüzde 21.7'si ise gazetecilik eğitimi aldığı için seçtiğini belirtti. 
     Deneklerin yüzde 93.7'si spor muhabirlerinin teknik konulardaki bilgilerini yetersiz bulurken, yüzde 62.2'si son 1 yıldır, 46.9'u ise meslek yaşamları boyunca sporla ilgili herhangi bir kurs veya seminere katılmamış. 
     Araştırma sonuçlarına göre, spor muhabirlerinin yüzde 60'ı faal olarak spor yapıyor. 

     
</TEXT>
</DOC>
