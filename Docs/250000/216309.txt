<DOC>
<DOCNO> 216309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo25.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık'tan sonra Rahim Zafer de Gençlerbirliği'ne döndü 
</HEADLINE>
<TEXT>

     Gençlerbirliği, Tarık'tan sonra eski futbolcusu ve bir zamanlar Beşiktaş'ın formasını da giyen Rahim Zafer'e de kucak açtı. 
     Kırmızı-siyahlı takımda, Beşiktaş'ta ve Diyarbakırspor'da forma giyen ve daha sonra Güney Kore'de 1 sezon futbol oynadıktan sonra Türkiye'ye geri dönen Rahim, Gençlerbirliği'nin Üçüncü Lig'de mücadele eden takımı ASAŞ Spor ile idmana çıkıyor. 
     Güney Kore'de beklediğini bulamadığını ifade eden Rahim, şu anda eski takımıyla antrenmanları sürdürdüğünü, ara transfer sezonunun sona ermesinden sonra Türkiye'ye döndüğünü belirterek, ''Bu nedenle hiçbir takımla transfer görüşmesi de yapma olanağını bulamadım. Güney Kore'de 4 artı 1 kuralı geçerli yani 4 yabancı oynatabiliyorlar, bu tercihlerini de genelde forvetten yana kullanıyorlar. Benim gibi defans oynayan yabancı oyuncuların bu ülkede pek şansı yok. Şimdi sezon sonuna kadar ASAŞ Spor'da antrenmanlara çıkacağım, ardından da yeni sezonde gelecek teklifleri değerlendireceğim. Büyük ihtimalle yine yurtdışından bir kulübe gidibilirim'' diye konuştu. 
     Gençlerbirliği daha önce de eski futbolcusu Tarık'a kapısını açmış ve antrenmanlara çıkmasına izin vermişti. Tarık, şimdi Kardemir Karabükspor'un formasını giyiyor. 
     
     BURSASPOR MAÇI HAZIRLIKLARI SÜRÜYOR 
     Başkent ekibi, ligde Bursaspor ile yapacağı maçın hazırlıklarını bugün yaptığı antrenmanla sürdürdü. 
     Beştepe İlhan Cavcav Tesisleri'nde, teknik direktör Ersun Yanal yönetiminde yapılan çalışmaya, sakatlığı süren Nihat katılmazken, adalesi çeken Serkan idmanı yarıda bırakarak, Nihat ile birlikte salonda çalıştı. 
     İdmanda 2 takım halinde yapılan çalışmada Ersun Yanal, ağırlıkla yedek oyuncuların üzerinde dururken, yardımcı antrenörler ilk 11'de yer alan futbolcularla dar alanda pas ve ortada sıçan oynadı. 
     Kırmızı-siyahlılarda, sakatlığı süren Nihat'ın dışında eksik futbolcu bulunmuyor. 
     
</TEXT>
</DOC>
