<DOC>
<DOCNO> 214824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur15.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a su sağlayan barajlardan su boşaltılıyor... 
</HEADLINE>
<TEXT>

     İSKİ Genel Müdürü Dursun Ali Çodur, İstanbul'a su sağlayan barajlardaki doluluk oranının yüzde 100'e ulaştığını ve yağışlarla gelecek suya yer açmak için boşalttıklarını bildirdi. 
     Çodur, AA muhabirine yaptığı açıklamada, yüzde 100 dolu olan Ömerli ve Darlık barajlarının kendiliğinden taştığını, Kazandere ve Pabuçdere'nin de kapaklarını açtıklarını söyledi. 
     Su miktarı belli bir seviyenin üzerine çıkarılmayan ve şu anda doluluk oranı yüzde 91.11 olan Sazlıdere, yüzde 89.36 olan Büyükçekmece, yüzde 91.56 olan Alibey, yüzde 92.44 olan Terkos, yüzde 91.79 olan Elmalı barajlarının da kapaklarının açık olduğunu belirten Çodur, şöyle devam etti 
     ''Bu barajlardaki su seviyesini mecburen belli bir seviyede tutmak için sürekli kapaklarını açıyoruz. Açmazsak barajı patlatır. Ayrıca aniden gelen suyu kapağı açarak boşaltırsak, taşkın olur ve yerleşim yerlerini etkiler. Bu nedenle bu barajlarda tutulacak suyun miktarı bellidir. Ona göre gelecek suyu hesaplayıp, barajı o miktarda boşaltıyoruz.'' Çodur, İstanbul'un bir yıldan fazla su stokunun mevcut olduğunu sözlerine ekledi. 
     
</TEXT>
</DOC>
