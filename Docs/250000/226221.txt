<DOC>
<DOCNO> 226221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/gun07.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'üm, dindarım hem de Avrupalıyım 
</HEADLINE>
<TEXT>

   Yurtdışında yaşayan Türklerle ilgili araştırmaya göre, Almanya'daki Türklerin yüzde 32'si, Fransa'dakilerin yüzde 21.2'si kendisini 'dindar' olarak tanımlıyor 
      Ayten Görgün Özel 
   
   Terör korkusuyla Avrupa'da Müslümanlara her geçen gün daha fazla önyargıyla yaklaşıldığı bu dönemde, Avrupa'da yaşayan Türklerin dini kimliklerine sıkı sıkıya sahip çıktığı tespit edildi. Bilgi Üniversitesi Uluslararası İlişkiler ve Siyaset Bilimi Bölümü öğretim üyesi Doç. Dr. Ayhan Kaya'nın Avrupa'da yaşayan Türklerle ilgili yaptığı karşılaştırmalı araştırma, Almanya ve Fransa'da yaşayan Türklerin kendilerini "dindar" olarak tanımladığını ortaya çıkardı. 
   
   Dini kimlik önde 
   Bilgi Üniversitesi ve Leiden Üniversitesi'nin düzenlediği "Türkiye ve Avrupa Birliği Büyümesi Ortaklık Süreci" adlı konferansta, araştırmasının sonuçlarını açıklayan Doç. Kaya, Almanya'da yaşayan Türklerin yüzde 32'sinin, Fransa'da ise yüzde 21.2'sinin kendisini "dindar" diye tanımladığını söyledi. Araştırmada Almanya'da 1065, Fransa'da 600 Türk'e 90 soru yöneltildi. 
   Doç. Kaya, "Avrupalılığı Yeniden Kurgulamak Almanya Türkleri ve Fransa Türkleri Üzerine Karşılaştırmalı Bir Çalışma" adlı araştırmasında her iki ülkede yaşayan Türklerin dini kimliklerini sıkı sıkıya koruduğunu, ancak ulusal kimliklerinde daha esnek davrandıklarını belirtti. 
   
   'Dini inancı artıyor' 
   Doç. Kaya, "Türkler kendilerini örneğin 'Önce Türk sonra Avrupalıyım', 'Önce Avrupalı, sonra Türk'üm' ya da 'Sadece Avrupalıyım' gibi cümlelerle tanımlayabiliyorlar. Ancak büyük ölçüde kendilerini 'Önce Türk'üm, sonra Avrupalı' diyerek tanıtıyorlar" diye konuştu. 
   Araştırmasında ayrıca Almanya'da yaşayan Türklerin yarısının Avrupa'ya yerleştikten sonra dini inancının arttığını, Fransa'da yaşayanların ise dini inancının aynı kaldığını tespit eden Doç. Kaya, her iki ülkede yaşayan Türklerin din ile devlet ve dünya işlerinin birbirine karıştırılmaması gerektiğini savunduklarını belirtti. 
   Araştırmada, "İslam ve Hıristiyanlık dinleri aynı mıdır " sorusuna her iki ülkede yaşayan Türklerin çoğunluğu 'hayır' yanıtını veriyor. 
   
   
   
</TEXT>
</DOC>
