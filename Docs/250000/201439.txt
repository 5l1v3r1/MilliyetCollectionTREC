<DOC>
<DOCNO> 201439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur17.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman Bakanı'ndan, Cumhurbaşkanı Sezer'e ağır eleştiri 
</HEADLINE>
<TEXT>

     Çevre ve Orman Bakanı Osman Pepe, Anayasa Mahkemesi'ne Orman Yasası'na yönelik iptal başvurusunda bulunan Cumhurbaşkanı Ahmet Necdet Sezer'i, "Kızılağaçla kayın ağacını birbirinden ayıramayacak yetenekteki akademik bilgideki insanların iddiaları aslında sağlam dayanakları olmayan ayakları üzerinde durmayan iddialardır" diye eleştirdi. 
     Anayasa Mahkemesi, Cumhurbaşkanı Ahmet Necdet Sezer'in Orman Yasası'nın kızılağaçlıklar ve kestanelikleri orman alanı dışına çıkaran 1 ve 13'üncü maddelerinin iptal edilmesi yönünde yaptığı başvuru kapsamında Çevre ve Orman Bakanı Osman Pepe ile Bakanlık yetkililerinin sözlü açıklamalarını dinledi. 
     Yüksek Mahkeme üyelerine yaklaşık 2 saat açıklamada bulunan Bakan Pepe, çıkışta gazetecilerin sorularını yanıtladı. 
     
     ENDİŞELER ORMAN KÖYLÜSÜNE GÜVENSİZLİĞİN İFADESİ 
     Açılan iptal davasıyla ilgili Bakanlığın görüş ve düşüncelerini Yüksek Mahkeme üyelerine ifade ettiklerini bildiren Pepe, düzenlemenin Karadeniz, Marmara ve Ege Bölgesi'ndeki vatandaşların muzdarip olduğu kızılağaç ve kestane ormanlarındaki tasarrufa ilişkin olduğunu kaydetti. 
     Kestanelik ve kızılağaç ormanlarının içinde veya civarındaki ormanlarda neyin nasıl yapılacağının, ekonomik, hukuki ve sosyal gerekçelerini anlattıklarını belirten Pepe, "Kamuoylundaki endişelerin hiçbirisinin aslının esasının ciddi bir dayanağının olmadığını bir kez daha vurgulamak istiyorum. Şöyle yanlış bir kanaat var Eyvah bu düzenlemeden sonra bütün kızılağaç ormanları elden gidecek, kestane ormanları elden gidecek' diye. Aslında bu ne hukuki olarak mümkündür ne de sosyal olarak mümkündür" diye konuştu. 
     Pepe, bu yöndeki kanaatlerin Karadeniz ile Marmara köylüsüne yapılan haksız bir isnat olduğunu söylerken, endişelerin ayrıca köylülere duyulan güvensizliğin ifadesi olduğunu belirtti. 
     
     "BİRAZ KİTAP OKUSALAR" 
     Bakan Pepe, şöyle konuştu 
     "Dile getirilen endişelerin, hukuki temelden yoksun olduğu da biraz kitap karıştıran birazcık ilgili maddelere bakan, bu işin nasıl düzenlendiğini, nasıl uygulanacağını birazcık eğer incelemiş olsaydı, bu konuyla alakalı eleştiriler getirenler zannediyorum böyle birşeyin aslının esasının olmadığını anlarlardı. Ama Türkiye'deki milyonlarca insanın yaşamış olduğu bu coğrafyalarda milli gelirden 250- 300 dolar alan orman köylüsünün, yani Türkiye ortalamasının 
     10'da biri oranında milli gelirden pay alan orman 
     köylüsünün, en yoksul kesimlerinin, kendi kaderlerine terkedilmişliğine bizim bigane kalmamız mümkün değildir. Bu düzenlemeyle, onlara sosyal yönden, hukuki, ekonomik yönden bir artı getirmeyi arzu etmiştik. Yapmış olduğumuz çalışmanın doğru olduğuna inanıyoruz." 
     
     SEZER'E ÜSTÜ KAPALI ELEŞTİRİ 
     Pepe, gazetecilerin soruları üzerine, Orman Yasası'na yönelik iptal başvurularında bulunan Cumhurbaşkanı Ahmet Necdet Sezer ve Anamuhalefet partisi CHP için isim vermeden şu eleştiride bulundu 
     "Hayatında bir kez kızılağaçlık görmemiş, kızılağaçla kayın ağacını birbirinden ayıramayacak yetenekteki akademik bilgideki insanların bir takım eleştiriler getirmesi, yörenin sosyal donatısını bilmeyen yörenin ekonomik ihtiyaçlarını bilmeyen insanların getirdikleri talepler aslında sağlam dayanakları olmayan ayakları üzerinde durmayan iddialardır." Yüksek Mahkeme, başvuru kapsamında, öğleden sonraki toplantısında İstanbul Üniversitesi Orman Fakültesi Ormancılık Hukuku Anabilim Dalı Başkanı Prof. Dr. Sedat Ayanoğlu'nun sözlü açıklamalarını dinleyecek. 
     
</TEXT>
</DOC>
