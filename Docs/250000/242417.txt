<DOC>
<DOCNO> 242417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo17.html </URL>
<DATE> 2004/05/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Başkan adaylarından Kaynar, Toppmöller ile protokol imzaladı... 
</HEADLINE>
<TEXT>

     Beşiktaş Kulübü'nde 30 Mayıs Pazar günü yapılacak kongre öncesi başkan adayları transfer çalışmalarını sürdürürken, başkan adaylarından Erol Kaynar, teknik direktör olarak Alman Klaus Toppmöller ile 2 artı bir yıllık ön protokol imzaladıklarını açıkladı. 
     Kaynar, Conrad Oteli'nde düzenlediği basın toplantısında gazetecileri Toppmöller ile yapılan protokolü gösterip, kopyasını dağıtırken, ''Uzun uğraşlardan sonra Toppmöller'i dün gece ikna ettik. Beşiktaş'ın sıkıntılarını biliyoruz. Hazırlıklarımızı ona göre yapıyoruz. 30 Mayıs'ta göreve gelirsek, Toppmöller ertesi gün görevine başlayacak'' diye konuştu. 
     Toppmöller'in Türkiye'yi yakından tanıdığını, Bayer Leverkusen'deyken Yıldıray'ı keşfettiğini hatırlatan Kaynar, ''Bizi çok etkiledi. Altyapıya önem veriyor olması, bizi de tanıması olumlu yönler. Eminim ki çok iyi bir hoca kazandık'' dedi. 
     
     ''YILDIRAY KONUSUNDA SÜRPRİZ YAPABİLİRİZ'' 

     Kaynar, futbolcu transferi konusunda teknik direktörün raporuna göre hareket edeceklerini, Toppmöller'in yetiştirdiği Yıldıray için de girişimlerinin olduğunu ifade etti. 
     Yıldıray'ın, Toppmöller'in gideceği takımda forma giyebileceğini anlatan Kaynar, ''Yıldıray ile daha önce görüşmüştük ve Türkiye'ye gelme fikri yoktu. Ama öyle bir hoca transfer ettik ki, durum değişebilir. Belki bu akşam Yıldıray'ın transferi hakkında sürpriz bir açıklama yapabilirim'' şeklinde konuştu. 
     
     TOPPMÖLLER, PERŞEMBE GÜNÜ GELİYOR 

     Kaynar, ön protokol imzaladıkları Toppmöller'in 27 Mayıs Perşembe günü eşiyle birlikte İstanbul'a geleceğini açıkladı. 
     Alman teknik adamla yardımcı hocanın yerli olması konusunda anlaştıklarını anlatan Kaynar, bu ismin de Feyyaz Uçar olacağını belirtti. 
     
     YILDA 1.5 MİLYON EURO ALACAK 

     Toppmöller'in basına dağıtılan ön protokol anlaşmasına göre, Alman teknik adamın yılda 1.5 milyon Euro alacağı belirtildi. 
     Birinci Süper Futbol Ligi'nde Beşiktaş'ın şampiyon olması halinde Toppmöller'in 400 bin Euro, ikincilik halinde ise 200 bin Euro alacağı ifade edilirken, UEFA Kupası ve Şampiyonlar Ligi için de prim sistemi uygulandı. 
     Protokolde Toppmöller'in yanı sıra yönetim kurulu aday listesinde bulunan Mehmet Hotiç ile Sefa Dinçer'in imzaları yer alıyor. 

     
</TEXT>
</DOC>
