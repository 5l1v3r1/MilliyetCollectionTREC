<DOC>
<DOCNO> 219714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yazar/zbirand.html </URL>
<DATE> 2004/03/04/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
PKK, elini DEHAP'tan çekmedikçe... 
</HEADLINE>
<TEXT>

      
   Kendimizi Kıbrıs ve Avrupa Birliğine AB kaptırdık, gözümüz başka birşey görmüyor. Oysa hepimizi çok yakından etkileyebilecek gelişmeler yaşanıyor. 
   Kürt çevrelerden yayılan haberler, yorumlar ve Kürt sitelerinde yazılanlar, PKK'nın son derece önemli bir bölünme sürecine girdiğini gösteriyor. Aslında neyin ne olduğunu kimse net olarak bilemiyor. PKK çevreleri son derece muğlak konuşuyorlar. 
   Yanılma payını dikkate alarak, anlayabildiğim kadarıyla son durum şöyle 
   İMRALI yani Öcalan kardeşler ve onları destekleyenler , Türkiye'nin şemsiyesi altında demokratik hakları elde etme ve siyasi yolla çözüm aranmasını istiyor. Silahlı mücadelenin kapandığına inanıyor. Avrupa Birliğinden tarih alınma aşamasına gelindiği bir süreçte sertliğe gidilmemesini öneriyor. 
   KANDİL dağı dağdaki militanların bir bölümü ve Avrupa örgütünün büyük bir bölümü mücadelenin gerekiyorsa silahlı güçle sürdürülmesini, bu amaçla Barzani ile işbirliğine gidilmesini ve bağımsız büyük Kürdistan hedefine göre politika yapılmasını istiyor. 
   Bu güç mücadelesinin nereye kadar gideceği ve kimin kazanacağı şu aşamada henüz belli değil. Belli olan, bu mücadelenin önümüzdeki aylarda çok daha yaygınlaşacağıdır. 
   Bazı çevreler " Aman ne iyi. Bunlar bölünürse bizim işimize yarar " diyorlar. Ben hiç öyle düşünmüyorum. Bu iki grubun birbirleriyle çatışmaya girmeleri demek, silahların tekrar sahneye çıkması demektir. Kimin daha güçlü olduğunu göstermeye kalktıkları zaman, işleyecekleri cinayetlerde hayatını kaybedecek olanları kimse düşünmüyor. 
   PKK içindeki bu bölünme hemen DEHAP'a da sıçradı. 
   Bunun en belirgin işareti de Diyarbakır Belediye seçimlerinde kendini gösterdi. Eski Belediye Başkanı Feridun Çelik'in yeniden aday gösterilmemesi, buna rağmen Çelik'in bağımsız adaylığını koyması, kıyametleri kopardı. Bozlak ve Türk gibi iki tanınmış isim tarafından desteklenen Çelik'in İmralı'nın adayı olduğu ileri sürülüyor. DEHAP yönetiminin ise, partiye yeni isimler getirilmesi ve tabanı genişletmek adına hareket ettiği belirtiliyor. 
   DEHAP Genel Başkanı Tuncer Bakırhan, PKK içindeki bölünmenin kendilerini değil, ancak seçmenlerini ister istemez etkilediğini ve Çelik olayının aslında "aday gösterilmemesine kızgınlık "olduğunu söylüyor. 
   Anlayacağınız, durum son derece karışık. Yerel seçimlerin sonucu da Kürt sorununda önemli gelişmeleri de beraberinde getirecek. 
   Ancak bilinmesinde de çok yarar olan en önemli bir unsur da, PKK'nın elini Kürt kökenli vatandaşlarımızın tercih ettikleri siyasi partilerden çekmediği sürece, Kürt sorunuyla ilgili olarak demokratik çözümün çok zorlaşacağıdır. 
   
   Deniz Baykal durumdan emin    CHP Genel Başkanı Deniz Baykal Salı akşamı CNN TÜRK'ün konuğu idi. Her zaman olduğu gibi, Baykal hem kendinden hem de partisinden son derece emin. 
   CHP'nin gurur verici bir muhalefet yaptığına inanıyor. Yerel seçimler için en iyi adayları seçtiklerini belirtiyor. 
   Parti içi huzursuzluklar ve yeterince muhalefet yapılmadığı yolundaki iddiaları da medya'yı suçlayarak yalanlıyor. Medya'nın bir iktidar şakşakçılığına girdiğini söylüyor. Muhalefeti görmezden geldiklerine, en basit çıkışlarında dahi " istikrarı bozuyorsun" diye tepki aldıklarına dikkat çekti. 
   Deniz Baykal, yıllardır tanıdığım ve yıllardır enerjisi kadar parti liderliği konusundaki yaklaşımını da değiştirmemiş bir insandır. 
   Salı akşamı da dikkat ettim. 
   Hiç değişmemiş. 
   Ne yazık ki zaman yetmedi ve sormak istenilen soruların büyük bölümü sorulamadı. Ancak Baykal, özellikle İstanbul ve Ankara adaylarını öylesine savundu ki, yaptığı yatırıma ne kadar inandığını da böylece göstermiş oldu. 
   Deniz Baykal'ı dinlediğiniz zaman CHP'nin doğru yolda ilerlediği izlenimini ediniyorsunuz, ancak partinin sözcüleri veya mensuplarını dinlediğinizde aynı izlenim çıkmıyor. CHP'nin iletişiminde bir sorun var. Bu da, tüm suçu medya'ya yüklemekle çözülmez 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
