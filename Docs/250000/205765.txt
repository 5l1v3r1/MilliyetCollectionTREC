<DOC>
<DOCNO> 205765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko28.html </URL>
<DATE> 2004/12/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TCMB'de yılbaşı gecesi "YTL mesaisi"... 
</HEADLINE>
<TEXT>

     Türkiye Cumhuriyet Merkez Bankası'nda TCMB , bu gece yarısından sonra tedavüle çıkacak Yeni Türk Lirası'na YTL geçiş sürecini izlemek üzere, yılbaşında ''YTL mesaisi'' yapılacak. 
     Bu amaçla, TCMB'de ''YTL Geçiş İzleme Merkezi'' kuruldu. Bu merkezde, bankacılık sisteminin YTL'ye geçişleri on- line olarak izlenecek. 
     A.A muhabirinin TCMB yetkililerinden aldığı bilgiye göre, merkezde kurulan bilgisayar sistemiyle, Türkiye Bankalar Birliği ve bankacılık sistemi ile bağlantı halinde olunacak ve bu sayede sektörün YTL'ye geçiş süreci on - line olarak izlenecek. 
     Sistem sayesinde bu gece 24 00'dan itibaren, geçiş sürecinde hangi bankanın hangi aşamada olduğunu takip etme olanağının bulunacağı kaydedildi. 
     Sürecin gece yarısında başlamasıyla herhangi bir aşamada kuruluşlarda olası sorunlar yaşanması ya da kuruluşlardan soru gelmesi halinde, merkezdeki yetkililer ilgili kuruluşlarla temasa geçerek sorunun çözülmesi konusunda teknik destek sağlayacaklar. 
     TCMB İdare Merkezi'nin 17. Katında kurulan merkez, yılbaşı gecesinden başlamak üzere, 3 Ocak Pazartesi sabahına kadar görevi yürütecek. 
     Söz konusu merkezde, başta Emisyon, Bilgi İşlemleri, Piyasalar ve Banknot Matbaası Genel Müdürlükleri olmak üzere ilgili birimlerden Genel Müdür ve Yardımcıları da dahil olmak üzere, yetkililer ve uzmanlar vardiyalı olarak hafta başına kadar görev yapacaklar. 
     Yılbaşı gecesinden itibaren çalışmalar zaman zaman Başkan Süreyya Serdengeçti ve Başkan Yardımcısı Şükrü Binay'ın da nezaretinde sürecek. Merkezde sürekli olarak 10- 15 kadar yetkili ve uzman görev başında bulunacak. 
     
</TEXT>
</DOC>
