<DOC>
<DOCNO> 238065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun30.html </URL>
<DATE> 2004/05/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan Yunanistan'da Niçin helva yapmıyoruz 
</HEADLINE>
<TEXT>

     Başbakan Recep Tayyip Erdoğan, günümüzde siyasetin ekonomiyi değil ekonominin siyaseti şekillendirdiğini belirterek, Türkiye ile Yunanistan arasındaki ticari ve ekonomik ilişkilerin geliştirilmesi çağrısında bulundu. 
     Atina'ya resmi ziyarette bulunan Erdoğan, Yunanistan Başbakanı Kostas Karamanlis ile birlikte Türk-Yunan İş Konseyi'nin onurlarına verdiği öğle yemeğine katılarak birer konuşma yaptılar. 
     Türkiye ile Yunanistan arasındaki işbirliğinin ekonomi, ticaret ve turizm gibi alanlarda gelişmeye yönelik büyük kapasitesi olduğunu vurgulayan Erdoğan, ''Anadolu'da bir deyim vardır. 'Yağ var, un var şeker var, niçin helvayı yapmıyorsunuz ' derler. Ben de diyorum ki helvacılar var, helvacılar burada ve biz bu helvayı yapar kemali-afiyetle yeriz'' dedi. 
     Konuşmasında, 12-13 yaşlarındayken çalıştığı işyerinin sahiplerinin Rum olduğunu belirterek devam eden Erdoğan, şunları söyledi 
     ''Çırak olarak çalışıyor ve okul ihtiyaçlarımı oradan karşılıyordum. buraya gelirken 3 hanımla karşılaştım, İstanbul'da benim doğduğum ilçede doğmuşlar. Kendileriyle Türkçe konuştum. Bu kadar ortak yanlarımız varken, bunlar üzerine ortak bir gelecek inşa etmemiz lazım. Bu güç burada var.'' Türkiye ile Yunanistan arasındaki ticaret hacminin yaklaşık 1.4 Milyar dolar olduğunu kaydeden Erdoğan, bu rakamın çok yetersiz olduğuna dikkati çekti. 
     ''Bu basit bir rakam. Çok yetersiz. Ülkelerimiz arasındaki ithalat rakamlarına baktığımızda bunun biraz Yunanistan aleyhine olduğunu görüyoruz ama deniz taşımacılığı dikkate alındığında dengeleniyor ancak bunlar problem değil. Hızlı adımlarla aramızdaki ticareti 5 Milyar dolara çıkarabiliriz'' diye konuşan Erdoğan, özellikle turizm alanında ve Balkanlar, Kafkaslar, Irak gibi bölgelerde ciddi ortak müteahhitlik imkanları olduğunu söyledi. 
     Türkiye ile Yunanistan'ın ekonomi ve ticari alanda ilişkilerini geliştirmek için siyasi iradeye sahip olduklarının altını çizen Erdoğan, iki ülkenin gerçekleştirecekleri bu işbirliğinin bölge ve dünya için de örnek oluşturabileceğini kaydetti. 
     Türkiye'nin AB'den müzakere tarihi almasından sonra dinamizmin daha da hız kazanacağını vurgulayan Erdoğan, ''Balkanlar'da her an her şey olabilir. Ortadoğu'da her an her şey oluyor. Ortak adımlarla bölgemizi de dönüştürebiliriz'' dedi. 
     Başbakan Erdoğan, işadamlarını yalnızca ticari işbirliği alanında değil barış ve sevgi ortamı oluşturulmasına katkı sağlayacak elçiler olarak gördüğünü de vurguladı. 
     
</TEXT>
</DOC>
