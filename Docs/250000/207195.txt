<DOC>
<DOCNO> 207195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/spor/spo03.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepimiz kardeşiz 
</HEADLINE>
<TEXT>

   Galatasaray Başkanı Özhan Canaydın, yaklaşan kongre öncesinde kolları sıvadı. Gelecek sezonu "Kurtuluş yılı" ilan edecek olan Canaydın, camia içindeki tüm küskünleri barıştıracak 
      HALİL ÖZER 

   
   El ele hedefe 
   GALATASARAY Başkanı Özhan Canaydın, Şubat ayında yeniden aday olma kararı aldı. Canaydın'ın, kongre öncesinde kötü gidişi bitirmek için tüm camianın el ele vermesini sağlamayı hedeflediği öğrenildi. Daha önce kendisini eleştiren eski Başkanlar Faruk Süren ve Mehmet Cansun ile buluşmaya hazırlanan Başkan, tüm küskünleri barıştırıp, eski günlere dönmenin çalışmaları içinde. 
   
   Çağrı yapacak 
   TÜM üyeleri ortak bir noktada buluşmaya davet edecek olan Özhan Canaydın, kendisine muhalif olan üyelere de kucak açacak. Galatasaray Başkanı'nın yeni dönemi "Kurtuluş yılı" olarak ilan edeceği ve herkesi göreve çağıracağı belirtildi. Başkan Canaydın'ın en büyük projelerinden birisinin de yeni yönetim kurulunu genç isimlerden oluşturmak olduğu açıklandı. 
   
   Stat projesi 
   MANEVİ girişimlerin yanı sıra Canaydın'ın kongreye somut gelişmelerle gitmeyi planladığı da öğrenildi. Bir İsviçre Bankası ile yapılan kredi görüşmelerinde anlaşma aşamasına gelindiği iddia edildi. Bankadan 100 milyon dolar alınacağı ve paranın 10 yıl vadeli olacağı belirtildi. Başkan Özhan Canaydın, bu projeyi kongre gününe kadar netleştirmek istiyor. 
   
   Ada'da sorun yok 
   CAMİADA uzun süredir tartışılan "Ada" krizi de çözüldü. Ada üzerinde Galatasaray ile birlikte hak talep eden üç Yunan asıllı Türk'ün sonuncusuna ulaşıldı. Yıllardır dedektif gibi çalışan yöneticiler, Despina Frankapulo isimli hak sahibinin ölüm belgesini buldu. Sarı - Kırmızılılar, evrağı Maliye'ye teslim ederken, çok önemli bir pürüzü ortadan kaldırdı. 
   
   Taraftara özel 
   CANAYDIN, taraftarların gönlünde de taht kurmaya hazırlanıyor. Galatasaray Başkanı'nın 100. yıl için özel projeler hazırladığı bildirildi. En büyük sürprizin Hagi'nin jübilesi olacağı öğrenildi. Sarı - Kırmızılılar, efsane Rumen için çok büyük bir organizasyon yapıp, dünyanın en ünlü futbolcularını İstanbul'a getirmeyi planlıyor. 
   
   Pestilleri çıktı    Florya'da ağır idman 
   CİM - Bom, ikinci yarı hazırlıklarını Florya'da yaptığı çift antrenmanla sürdürdü. Sarı - Kırmızılı takımın sabah çalışmasında tatilden geç dönen isimlere özel program uygulandı. 45 dakikalık salon çalışmasının ardından tam takım sahada buluşan oyuncular, Fatih Terim yönetiminde 1.5 saat daha çalıştı. Hastalığı geçen Berkant da antrenmanda yer aldı. 
   
   Kartopu savaşı 
   SAKATLIĞI süren Hasan ile üst solunum yolu enfeksiyonu geçiren Tamas, çalışmada yoktu. Baliç'in takımdan ayrı olarak düz koşu yapmakla yetindiği antrenmanda Prates ise fitness salonunda güç depoladı. Florya'nın karla kaplı zemini, neşeli dakikalar geçirtti. Futbolcular, basınla kartopu oynadı. Bu arada tesislerin 20 yıllık çalışanı Mehmet Mutlu'nun vefatı moralleri bozdu. 
   
   Florya'da brunch    GALATASARAY Teknik Direktörü Fatih Terim'in, "Medya ile ilişkileri düzelteceğiz" açıklamaları ilk meyvalarını verdi. Terim'in emriyle, bundan sonra Florya'daki idmanları izlemeye gidecek olan medya mensuplarına kahvaltı ikram edileceği açıklandı. Sarı - Kırmızılılar, ilk jesti hafta başından bu yana basın odasına çay ve kahve servisi yaparak hayata geçirmişti. 
   
   "Kalmak istiyorum"    RAŞİT ALTUN 

   SARI - Kırmızılı takımın golcü ismi Ümit Karan, Almanya ve Yunanistan'tan teklifler aldığını açıkladı, "Ancak Gönlüm Galatasaray'da" dedi. Yıldız futbolcu, önüne boş mukavele koyulduğu iddialarına, "Böyle bir şey yok. İmza için dayatma yapılmadı. Sezon sonunda görüşeceğiz" diye konuştu. Bu arada Adanaspor'un Necati için 300 bin dolara kadar indiği ancak yine de anlaşma sağlanamadığı iddia edildi. 
   
   
</TEXT>
</DOC>
