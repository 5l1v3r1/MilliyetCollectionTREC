<DOC>
<DOCNO> 227108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yazar/guclu.html </URL>
<DATE> 2004/03/31/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Susması gerekenler konuşuyor 
</HEADLINE>
<TEXT>

   
   Baykal'dan sonra Ecevit de seçimden zaferle çıktığını açıkladı. DSP oylarını üç kat artırmış. Helal olsun 
   Ülke işte bu yüzden adam olmuyor diyenler haklı. Hem de çok haklılar. 
   Benim anlamadığım parti meclisleri nerede Onlar ne düşünüyorlar Eğer onlar da aynı görüşteyse zaten tartışacak bir şey yok. 
   Siyasette tablo böyle de akademik çevrelerde farklı mı Alın birini vurun diğerine. Bazı rektörlerin astığı astık, kestiği kestik. Üniversite senatolarından çıt çıkmıyor. YÖK Başkanı, çıkıp tek başına kararlar alıyor. Üniversiteleri her gün yeni bir krizin eşiğine götürüyor yine çıt yok. Nerede diğer YÖK üyeleri, nerede üniversite öğretim üyeleri ve nerede öğrenciler 
   İşte Kemal Gürüz örneği. Üniversiteleri çıkmaz bir sokağa itip gitti. Çık çıkabilirsen... 
   Osmanlı'dan, belki de daha önceden kalma bir alışkanlık olsa gerek. Tek adam yönetimine, kendimizi öylesine şartlandırmışız ki yanlış da yapsalar itiraz etmiyoruz. 
   Aslında başta bulunanlara atılacak en büyük kazık kayıtsız şartsız destek ve suskunluktur. Yerinde eleştiriler, liderleri yıpratmaz aksine güçlendirir. Tabii ki kulak veren çıkarsa... 
   Yaşam tarzımız da aslında eleştirdiğimiz bu tablodan farklı değil. Hep sus diyoruz. Konuş diyen yok gibi. 
   Evde çocuklara, okulda öğrencilere, işte memurlara, kışlada askere, camide cemaate, siyasette lider dışında kalanlara, sus otur, konuşulanları dinle demenin ötesine maalesef geçemiyoruz. 
   Konuşmayı, aykırılık olarak gördüğümüz sürece ne fikirler gelişir ne de demokrasi. 
   Üniversite öğrencileri bile suskun. Haydi konuş diye direttiğinizde önce başım belaya girer mi diye korkuyorlar. Sonrasında ise lafı ağızlarında geveleyip duruyorlar. 
   Konuşmak, özgüvenin yanı sıra bilgi ve donanım gerektirir. Konuşturulmadıkları için bu eksikliklerinin de farkına varamıyorlar. Biraz olsun konuşsalar, ülke sorunlarıyla da kendi sorunlarıyla da daha yakından ilgilenebilirler. Ama suskunlukları hepimizin işine geliyor ki susturmaya devam ediyoruz. 
   Konuşan Türkiye sloganı ne yazık ki lafta kaldı. Konuşması gerekenler susuyor, susması gerekenler konuşuyor. Böyle bir seçim hezimetinden sonra Baykal ve Ecevit mi konuşmalıydı yoksa parti meclisleri mi .. 
   Anlaşılan o ki konuşmayı öğrenmemiz için daha çooook seçim geçirmemiz gerekiyor. AKP iktidar partisi olarak demokrasi konusunda eğer gerçekten söylediği kadar samimi ise konuşan bir gençlik için projeleri ortaya somut koymalıdır. Onca ıvır zıvır ders yerine, öğrencilerin kendini ifade edebileceği, hazırladığı projeyi sunabileceği, en kritik konuları bile özgürce tartışabileceği ortamlar yaratmalıdır. 
   Türkiye'yi yönetenler ile üniversite öğrencilerini bir araya getirdiğimiz Genç Bakış'ta bizim tek kuralımız var. Saygı sınırlarını aşmadan ne sorarsanız sorun. Zorlayanlar olmuyor mu Elbette oluyor. Ama onları ikaz edenler de yine öğrencilerin kendileri oluyor. Yani ortam sağlandığında gençler kendilerini en iyi şekilde ifade edebiliyor. 
   Eğer her konu rahatlıkla konuşulabilseydi, Türkiye bugün böyle mi olurdu .. 
   İstanbul Ticaret Üniversitesi'nde bu gece gerçekleştireceğimiz Genç Bakış'ın konukları seçim şampiyonu Mustafa Sarıgül CHP ve Mehmet Özhaseki AKP . Biri Şişli'de diğeri Kayseri'de partileri adına oy patlaması yaptı. Yüzde 70 oyla, Türkiye ortalamasının çok çok üzerine çıktılar. Kendilerinden bunun sırrını öğreneceğiz. Derya Sazak da seçimlerin genel analizini yapacak. 
   Özetin özeti Konuşan Türkiye özlemi hiç ertelenmemeli. Başkalarını eleştirirken kendimiz de susmayalım. 
   
      
   
   
</TEXT>
</DOC>
