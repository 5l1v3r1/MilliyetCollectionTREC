<DOC>
<DOCNO> 205473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur35.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yerel seçimlerde hiçbir bürokrata işaretim olmadı 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan'ın, yerel seçimlerde aday olmayı planlayan kamu görevlilerinden hiçbirine, bu konuda ''işaret vermediğini''' söylediği öğrenildi. 
     Alınan bilgiye göre, dün yapılan AK Parti MYK toplantısında yerel seçim çalışmaları ele alındı. Seçim çalışmaları kapsamında aday belirlemedeki kıstasların da görüşüldüğü toplantıda, kamuda görevli olanların aday olabilmeleri için istifa sürelerinin bugün dolacağı anımsatılırken, Başbakan Erdoğan, hiçbir bürokrata, aday olması konusunda işaret vermediğini, adaylarda liyakate, ehliyete ve başarıya önem verileceğini dile getirdi. 
     Hiçbir bürokrata ''istifa et ya da etme'' şeklinde bir telkinde bulunmadığını belirten Başbakan Erdoğan, seçimin demokratik bir yarış olduğunu, her isteyenin de bu demokratik hakkı kullanabileceğini kaydetti. 
     Toplantıda, daha önce aday belirleme konusunda il ve ilçe başkanlarının yanı sıra milletvekillerinin de aday olmaması yönünde karar alınmasına karşın, istisnai durumlar karşısında bazı bölgelerde milletvekillerinin de aday gösterilip gösterilmemesi konusu görüşüldü. 
     Özellikle İstanbul, Ankara ve İstanbul büyükşehir belediye başkan adaylıkları konusunda görüş alışverişi yaşanırken, milletvekillerinin aday gösterilmemesi eğilimi belirdi. 
     
     KADIN KOTASI YOK 
     Ayrıca, kadın aday gösterilmesi konusunda bir kota belirlenmezken, aday belirlemede yöntemleri arasında yer alan anket ve temayül yoklamasından çıkacak kadın adaylar tercih edilecek. 
     Aday belirlemede yapılacak anket ve temayül yoklamalarının ardından, aday adayı sayısı 3'e indirilecek. 
     Genel başkan yardımcıları, MKYK üyeleri ve milletvekillerinden oluşturulacak 12 ayrı komisyon, aday başvurularının sona ereceği 9 ocak 2004 tarihinden sonra, 10 içinde her bölgede 3'e indirilecek adaylarla mülakat yapacak. 
     Yapılacak mülakatların ardından adaylarla ilgili değerlendirmeler, son kez görüşülmek için genel merkeze gönderilecek. 
     Başbakan Erdoğan'ın, Ocak 2004'te ABD'ye yapacağı ziyaretin ardından, adaylar listesine son şekli verilecek. 
     Bu arada, İstanbul için çok sayıda adayın adı geçerken, İzmir'de eski Devlet Bakanı Işılay Saygın'ın aday gösterilmesi konusunda partide genel bir görüş birlikteliği bulunuyor. Parti tarafından Ankara için yapılan anketlerde, Büyükşehir Belediye Başkanı Melih Gökçek ile Keçiören Belediye Başkanı Turgut Altınok ön plana çıkıyor. 
     Anketlerde Gökçek önde gelirken, üç büyük il için son kararı Başbakan Erdoğan'ın vereceği ifade edildi. 
     
</TEXT>
</DOC>
