<DOC>
<DOCNO> 235889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy04.html </URL>
<DATE> 2004/04/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AKP'den CHP'ye dokunulmazlık jesti... 
</HEADLINE>
<TEXT>

     AKP, AB sürecini doğrudan ilgilendiren 10 maddelik Anayasa değişiklik paketine destek vermesi halinde CHP'ye jest yaparak dokunulmazlıkların da içinde olduğu yeni bir paketi Meclis'e getirme kararı aldı. 
     AKP, Kıbrıs referandumunda ortaya çıkan sonuçla birlikte "çok kritik" olarak nitelediği AB üyeliği sürecinde son Anayasa değişikliği paketini de TBMM'ye getirdi ve CHP'yi beklemeye başladı. CHP Genel Başkanı Deniz Baykal'ın pakete açık destek vermemesi AKP'de bu partiye ilişkin yeni yaklaşımları gündeme getirdi. 
     AKP yönetiminde CHP'nin paketi "dokunulmazlığın da içinde olacağı bir düzenlemeyle destekleme" koşulunu aşmak için yeni bir formül geliştirildi. CHP'ye paketi "AB'den takvim alınmasına ilişkin zorunlulukların bir sonucu" olarak desteklemesi amacıyla yeni bir formül önerilmesi kararlaştırıldı. 
     Buna göre CHP'ye, "Sizin de karşı olmadığınız bu AB paketini destekleyin, AB için son yükümlülüklerimizi birlikte çıkaralım. Ardından dokunulmazlıklarla ilgili düzenlemenin de içinde olduğu geniş bir Anayasa değişikliğini yine birlikte yapalım" önerisi götürülecek. 
     CHP, bu öneriyi kabul edip paketi desteklerse dokunulmazlıklarla ilgili düzenlemede CHP'nin yaklaşımları dikkate alınacak. AKP, dokunulmazlıklarla ilgili CHP'nin hassasiyetinin mümkün olduğunca öne çıkarıldığı bir metinde uzlaşmaya çalışacak. Ancak AKP yönetimi CHP'den, "İki parti arasındaki anlaşmanın Dokunulmazlığı karşı AB paketi 
     şeklinde bir pazarlık olarak yansıtılmasından kaçınılmasını" isteyecek. 
     CHP'nin bu öneriyi kabul edip AB paketine destek vermesi halinde AKP, Meclis tatile girmeden önce CHP ile geniş bir tartışma ve müzakere süreci yaşadıktan sonra dokunulmazlıklarla ilgili düzenlemenin öncelikli olduğu çok geniş bir Anayasa değişikliği paketini TBMM gündemine getirecek. 
     
</TEXT>
</DOC>
