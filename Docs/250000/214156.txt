<DOC>
<DOCNO> 214156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/ekonomi/eko08.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fly Air'in Ankara seferleri başladı 
</HEADLINE>
<TEXT>

   DİLEK TAŞ 
   
   Fly Air ilk İstanbul - Ankara seferini gerçekleştirdi. Geçen yıl özel hava yolları arasında iç hat seferlerini İstanbul - Trabzon uçuşu ile başlatan ilk özel havayolu şirketi olan Fly Air, dün İstanbul - Ankara arasındaki ilk seferini gerçekleştirdi. Böylece İstanbul - Ankara arasında uçan ilk özel havayolu olan Fly Air, bu hatta 69.5 milyon liradan başlayacak fiyatlarla uçacak ve hedef kitlesi Ankara'ya günübirlik giden, uçak bulamadığı için Ankara'da bir gece konaklamak zorunda kalan işadamları olacak. Haftaiçi her sabah 07.30'da İstanbul'dan hareket edecek olan Fly Air uçağı, her akşam Ankara'dan 19.30'da kalkacak. 
   Fly Air'in İstanbul - Ankara arasındaki ilk seferi dün havayolu seyahat acentaları ve gazetecilerden oluşan bir grupla gerçekleştirildi. Fly Air Genel Koordinatörü Kaya Nomaler, mayıstan itibaren Gaziantep, İzmir, Bodrum ve Antalya'ya da uçuşlara başlayacaklarını belirtti. Nomaler, uçak filosuna beş uçak daha ekleyeceklerini de kaydetti. Nomaler, 20 Ekim 2003'te 69.5 milyon liradan İstanbul - Trabzon seferi ile iç hat uçuşlarına başladıklarını hatırlatarak, düşük fiyatla çıkarken Ulaştırma Bakanlığı'nın kendilerine verdikleri söze güvendiklerini belirtti. 
   
   
</TEXT>
</DOC>
