<DOC>
<DOCNO> 226469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy11.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep büyük sürpriz 
</HEADLINE>
<TEXT>

   İSTANBUL Milliyet 

   
   Araştırmacı Tarhan Erdem, iktidar partilerinin genel olarak yerel seçimlerde oylarını artırdığını söyledi. Seçmenlerin "kazanabilecek" ikinci partiye de oy verdiğini anımsatan Erdem, "MHP ve DYP güçlerini koruyor" yorumunu yaptı. 
   CHP adayı Gaziantep Büyükşehir Belediye Başkanı Celal Doğan'ın oy oranının büyük sürpriz olduğunu kaydeden Erdem, "Doğan 'Gaziantep'e 11 bakan geldi' demişti. Bu da belli odakları belli bir yere çekmiştir. Oysa 4.5 ay önce deneklerin büyük bir çoğunluğu Doğan diyordu" dedi. Doğan'ın tecrübeli bir belediye başkanı olmasına rağmen çok şey vaat edemediğini belirten Erdem, "Bunlar da sonuçları değiştirdi" diye konuştu. 
   
   Rakamlar konuşuyor 
   Doğan da "Demokratik bir yarışma oldu. İlk sonuçlara göre partinin oyu yüzde 12, benim yüzde 36 görülüyor. Tablo ortada, rakamlar konuşuyor. 15 yıldır belediye başkanıyım, belki de halk değişim istemiştir" dedi. 
   Bilgi Üniversitesi öğretim üyesi Prof. Dr. Taner Berksoy, AKP'nin iktidarı süresince akıllıca politika izlediğini söyledi. Berksoy, "Seçimde bu ılımlı ve mülayimliğin meyvelerini alıyorlar. Öte yandan siyaseti korku üzerine kuranların yerlerini koruyamadıkları görülüyor. Demek ki gelecekte siyaseti korku üzerine kuranların yerlerini diğerleri alacak" diye konuştu. 
   
   Neler dediler 
   Dr. Hasan Bülent Kahraman Sabancı Üniversitesi Halkı korkutmak istediğinizde buna tepki veriyor ve korkutulmak istenene yöneliyor. Bu seçim de bunu ortaya koydu. Halk ideoloji ve politika arasında bir tercih yapılması istendiğinde tercihini politikadan yana yapıyor. 
   Erol Tuncer Toplumsal Ekonomik Siyasal Araştırmalar Vakfı Sonuçlar CHP için önemli bir uyarı. Ankara'da iki sol partinin birleşmesiyle ortaya çıkacak sinerji oranı daha da artırırdı diye düşünüyorum. Bu Melih Gökçek'i yakalamalarını sağlar mıydı onu bilemem. 
   Emre Gönensay Eski Dışişleri Bakanı AKP, muhafazak r potansiyele sahip yüzde 60'lık kesime antre yaptı. AKP'nin oylarındaki artışı kendi iktidarları döneminde yapması önemli, bunu iyi teşhis etmek lazım. Ekonomik büyüme, ılımlı politikalar ve dış politikadaki keskin virajlarda cesaretli tutumları bunda etkili oldu. 
   Yalım Eralp Emekli Büyükelçi AKP bu şekilde kazanırsa bunun artısı, kazanan parti dışarıda daha güçlü, saygınlığı olan bir parti olur. Eksi tarafı ise, dıştan talepte bulundukları zaman, benim içeride muhalefetim var, bunu kabul ettiremem demekte zorlanır. 
   Mehmet Metiner Başbakan Erdoğan'ın eski danışmanı, siyasetçi Bu seçim değişimden yana olanların ve statükodan yana olanların ayrımını ortaya koydu. 
   Taha Akyol Milliyet yazarı İlk sonuçlar CHP muhalefetinin iyi not almadığını, AKP'nin politikalarının desteklendiğini gösteriyor. Ankara'da Karayalçın'ın oyları SHP'nin oylarından fazla görülüyor. Karayalçın'ın oyları CHP'nin de önüne geçmiş. İstanbul'da Topbaş'ın olması doğal. ANAP'tan beri İstanbul, sağ partilere emanet, Başbakan Erdoğan'ın kendi memleketi gibi. İzmir'de Piriştina olmasa CHP bu kadar oy alamazdı. 
   Bülent Akarcalı Eski bakan Bu aynı ANAP'ın 1983 seçimlerine benziyor. Ancak 1987'de tam tersi olmuştu. Bu nedenle düşük oy alan partilere de çok yüklenmemek gerekir. 
   
   
   
</TEXT>
</DOC>
