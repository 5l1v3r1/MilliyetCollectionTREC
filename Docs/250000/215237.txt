<DOC>
<DOCNO> 215237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/siyaset/siy08.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ın umut adayları 
</HEADLINE>
<TEXT>

   Yerel seçimler için üç büyük şehrin adaylarını tespit eden ANAP yönetimi, "Rize savaşı"na hazırlanıyor 
      HAKAN ŞANLITÜRK Ankara 

   
   İktidar ortağı olarak girdiği 3 Kasım seçimlerinde ağır bir yenilgi alarak baraj altında kalan ve Ali Talip Özdemir'in ardından Nesrin Nas'ı genel başkanlığa getiren ANAP, 28 Mart'ta yapılacak yerel seçimler için üç büyük şehirdeki adaylarını belirledi. 
   ANAP yetkililerinden alınan bilgiye göre, İstanbul'da Merkez Karar ve Yönetim Kurulu MKYK üyesi gazeteci Pınar Türenç aday olacak. 
   Ankara'da eski bakanlardan Adnan Kahveci'nin akrabası ve MKYK üyesi Niyazi Kahveci'nin aday gösterilmesi kesinleşirken, İzmir'de de 3 Kasım genel seçimlerinde milletvekili adayı olan eski Gençlik ve Spor İl Müdürü Bahri Vreskala'da karar kılındı. 
   
   Teklif Nas'tan 
   ANAP Genel Sekreteri Talip Parlak da, belirlenen adayları ayrı ayrı düzenlenecek törenlerle açıklayacaklarını ifade etti. Parlak, 2500 kadar yerleşim yerinde aday göstereceklerini, büyükşehir adaylarının illerinde yapılacak törenlerle kamuoyuna tanıtılacağını bildirdi. 
   Genel Başkan Nesrin Nas'ın da, Ankara'dan aday gösterilecek olan Kahveci'ye teklifi bizzat ilettiği öğrenildi. Yerel seçimlerde en dikkat çekici yarışlardan birinin de Rize'de geçebileceği kaydedildi. Eski Başbakan Mesut Yılmaz ile Başbakan Recep Tayyip Erdoğan'ın memleketi Rize'de sonucun ne olacağı şimdiden merak edilmeye başlandı. 
   AKP'nin Rize adayı Halil Bakıcı olurken, ANAP Rize'de Bakıcı'nın karşısına eski Köy Hizmetleri Müdürü Necmettin Kara'yı çıkarmaya karar verdi. 
   3 Kasım seçimlerinde AKP'nin yüzde 44, ANAP'ın yüzde 28 oy aldığı Rize'de seçimin "perde arkasında" Yılmaz - Erdoğan mücadelesi şeklinde geçeceği ifade edildi. Eski ANAP Rize Milletvekili Ahmet Kabil de, "Mesut Yılmaz'ın şapkası yok ama adı yetecek" değerlendirmesini yaptı. 
   
   
   
</TEXT>
</DOC>
