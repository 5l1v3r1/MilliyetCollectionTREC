<DOC>
<DOCNO> 248974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko10.html </URL>
<DATE> 2004/06/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yılın dört ayında ihracat yüzde 29.8 arttı... 
</HEADLINE>
<TEXT>

     Türkiye bu yılın Ocak-Nisan döneminde 18 milyar 209.2 milyon dolarlık ihracat, 28 milyar 627.7 milyon dolarlık da ithalat yaptı. 
     Devlet İstatistik Enstitüsü DİE , Ocak-Nisan dönemine ilişkin geçici dış ticaret rakamlarını açıkladı. 
     Buna göre yılın dört ayında, geçen yılın aynı dönemine göre ihracat yüzde 29.8 artarken, ithalattaki artış yüzde 46.2 oldu. 
     Dış ticaret açığı ise geçen yılın aynı dönemine göre, Ocak-Nisan döneminde yüzde 87.7 artarak 10 milyar 418.5 milyon dolara ulaştı. 
     Geçen yıl Ocak-Nisan'da 14 milyar 27.6 milyon dolarlık ihracat, 19 milyar 578.2 milyon dolarlık ithalat yapılırken, 5 milyar 550.6 milyon dolarlık dış ticaret açığı verilmişti. 
     Geçen yıl Ocak-Nisan'da yüzde 71.6 olan ihracatın ithalatı karşılama oranı ise bu yıl aynı dönemde yüzde 63.6'ya geriledi. 
     
     NİSAN AYINDA İTHALAT YÜZDE 52.5 ARTTI 

     Öte yandan bu yıl Nisan ayında ise geçen yılın aynı ayında 3 milyar 662.2 milyon dolar olan ihracat, yüzde 34.6 artarak 4 milyar 930.1 milyon dolara, ithalat da yüzde 52.5 artarak 5 milyar 211.1 milyon dolardan 7 milyar 949.3 milyon dolara yükseldi. 
     Dış ticaret açığı, bu yıl Nisan'da yüzde 94.9 artarak 3 milyar 19.2 milyon dolara yükseldi. Geçen yıl Nisan'da yüzde 70.3 olan ihracatın ithalatı karşılama oranı, bu yıl aynı ayda yüzde 62'ye geriledi. 
     
     TÜKETİM MALLARI İTHALATI, NİSAN'DA 102.6 ARTTI 

     Türkiye'nin tüketim malı ithalatı, Nisan'da yüzde 102.6, Ocak-Nisan döneminde de yüzde 106.6 arttı. 
     Devlet İstatistik Enstitüsü'nün DİE Nisan ayı itibariyle geçici dış ticaret verilerine göre, geçen yıl Nisan'da 576.4 milyon dolar olan tüketim malı ithalatı bu yıl 1 milyar 167.7 milyon dolara, geçen yıl Ocak-Nisan döneminde de 1 milyar 868.9 milyon dolardan 3 milyar 861.9 milyon dolara çıktı. Tüketim malları ithalatının toplam ithalat içindeki payı, Nisan'da yüzde 14.7'ye, Ocak-Nisan döneminde yüzde 13.5'e yükseldi. Bu oran Ocak-Mart döneminde yüzde 12.9'du. 
     Verilere göre, Türkiye'nin sermaye malı ithalatı da Nisan'da yüzde 86.8, Ocak-Nisan döneminde yüzde 93.5 arttı. Nisan'da 1 milyar 505.5 milyon dolarlık, Ocak-Nisan döneminde de 5 milyar 93.3 milyon dolarlık sermaye malı ithal edilirken, sermaye mallarının toplam ithalat içindeki payı, sırasıyla yüzde 18.9, yüzde 17.8 olarak gerçekleşti. 
     Nisan'da ara malı hammadde ithalatı yüzde 65.5 artarken, Ocak-Nisan dönemindeki ithalat artışı yüzde 30.3 düzeyinde gerçekleşti. 
     Nisan sonu itibariyle toplam 28 milyar 627.7 milyon dolarlık ithalatın yüzde 68.1'ini ara malları, yüzde 17.8'ini sermaye malları, yüzde 13.5'ini de tüketim malları oluşturdu. Tüketim maları ithalatında en önemli kalemlerden birini oluşturan mineral yakıtlar-yağlar ithalatı yüzde 5.4 artarak, 3.7 milyar dolardan 4 milyar dolara, bu maddenin içinde yer alan ham petrol ithalatı, yüzde 8.3 artarak, 1 milyar 594.4 milyon dolardan 1 milyar 726.4 milyon dolara çıktı. 
     
     İTHALAT, KARA TAŞITLARINDA YÜZDE 198, HAVA TAŞITLARINDA 

     YÜZDE 752.2 ARTTI Verilere göre, Ocak-Nisan döneminde ithalatın 3 milyar 996 milyon dolarını kazanlar, makinalar, mekanik cihazlar ithalatı oluştururken, kara taşıtları, bunların aksam ve parçaları ithalatı yüzde 198.1 artarak 2 milyar 940.2 milyon dolara, hava taşıtları ithalatı da yüzde 752.2 artarak 461.9 milyon dolara yükseldi. 
     İnci, kıymetli taş ve metal mamulleri, madeni para ithalatı da bu dönemde yüzde 57.1 artarak 1 milyar 233 milyon dolara, demir ve çelik ithalatı yüzde 40.3 artarak 2 milyar 262.4 milyon dolara, plastik ve mamulleri ithalatı yüzde 44.3 artarak 1 milyar 343 milyon dolara çıktı. 
     
     TARIMDA, İTHALAT İHRACATTAN FAZLA 

     DİE verilerine göre, Ocak-Nisan döneminde tarım ve ormancılık ürünleri ihracatı yüzde 9.9 artarak 837.6 milyon dolara çıkarken, aynı sektörün ithalatı yüzde 37.5 arttı ve 906.4 milyon dolar düzeyinde gerçekleşti. Hububat ithalatı yüzde 6.4 artışla 167.3 milyon dolara yükselirken, ihracat yüzde 89.4 geriledi ve 34.5 milyon dolardan 3.6 milyon dolara düştü. Diğer taraftan değirmencilik ürünleri ihracatı yüzde 21.9 artarak 63.1 milyon dolara ulaştı. 
     
     AB'DEN İTHALAT YÜZDE 49.8 ARTTI 

     Türkiye'nin dış ticaretinin yarısından fazlasını gerçekleştirdiği AB'den ithalatı, Ocak-Nisan döneminde yüzde 49.8 artarken, bu bölgeye ihracatındaki artış yüzde 28.4'te kaldı. 
     AB'den bu dönemde 12 milyar 891 milyon dolarlık ithalat yapılırken, bu ülkelere ihracat 9 miyar 524.1 milyon dolar düzeyinde gerçekleşti. 
     Serbest bölgelerden ithalat da yüzde 68.1 artarak 261.8 milyon dolara, bu bölgelere ihracata ise yüzde 39.3 artarak 776.8 milyon dolara çıktı. 
     Dış ticaret rakamlarında, Nisan'da, Mart ayına göre önemli sayılabilecek gerileme kaydedildi. Mart'ta 5 milyar 125.7 milyon dolar olan ihracat yüzde 4 azalarak 4.9 milyar dolara, ilk kez 8 milyar doların üzerine çıkan, 8 milyar 310 milyon dolarlık ithalat da yüzde 5 azalarak 7 milyar 949.3 milyon dolara düştü. İthalattaki göreli düşüşe bağlı olarak, ihracatın ithalatı karşılama oranı, geçen aya göre Nisan'da yüzde 62'ye yükseldi. 
     
</TEXT>
</DOC>
