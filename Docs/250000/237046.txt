<DOC>
<DOCNO> 237046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/ekonomi/eko05.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon makası tarımla açıldı 
</HEADLINE>
<TEXT>


Tarım sektöründeki fiyatların yüzde 6.9 artması toptan eşya fiyatlarını nisanda yüzde 2.65 yükseltti. Toptandaki artışlar tüketici fiyatlarına yansımadı ve fiyat artışı yüzde 0.59 oldu 

EKONOMİ SERVİSİ 

Enflasyonda toptan ile tüketici enflasyonu arasındaki makas giderek açılıyor. Nisanda toptan eşya fiyat endeksi TEFE yüzde 2.65 olurken artışların tüketici fiyatlarına yansımadığı gözlendi. Tüketici fiyatları nisanda yüzde 0.59 yükseldi. TEFE'nin hızlı artmasında tarım fiyatlarındaki hızlı yükseliş önemli rol oynadı. 
Devlet İstatistik Enstitüsü DİE nisan ayı enflasyonunu açıkladı. Martta yüzde 7.97'ye kadar düşen TEFE yüzde 8.91'e çıkarken TÜFE de yüzde 11.83'ten yüzde 10.18'e geriledi. 

Dört aylık TEFE yüzde 9.3 
Yıllık bazda oranlar birbirine yaklaşırken aylık ve 2004'ün ilk dört ayındaki artış oranları TÜFE ile TEFE arasındaki tarım fiyatlarındaki artış nedeniyle makasın açıldığını gösterdi. Aylık enflasyon TEFE'de yüzde 2.65, TÜFE'de yüzde 0.59 olurken dört aylık enflasyon TEFE'de yüzde 9.33, TÜFE'de yüzde 2.79 oldu. 
Dört ayda 9.33 puanlık TEFE artışının 5.7 puanı tarım fiyatlarından kaynaklandı. Tarım fiyatları nisanda da yüzde 6.9 arttı. Fiyat artışları, madencilikte yüzde 4.2, imalat sanayinde yüzde 1.1 yükseldi. Enerji sektöründe ise fiyatlar yüzde 1.6 geriledi. Nisandaki yüzde 2.65'lik TEFE'nin 1.6 puanı tarım, 0.9 puanı imalat sanayi, 0.2 puanı madencilik sektöründeki artıştan kaynaklandı. Enerji sektörü ise TEFE'yi 0.1 puan düşürücü etki yaptı. Kamu - özel sektör ayrımı olarak bakıldığında 2.65'lik TEFE'nin 2.55 puanı özel sektör zamlarından, 0.1 puanı kamu zamlarından kaynaklandı. 
Yüksek seyrini nisanda da koruyan TEFE'de yıllık artış yüzde 8.91 oldu. 12 aylık ortalama fiyat artışı ise yüzde 17.03 olarak açıklandı. Yıllık enflasyonun altkollarına bakıldığında, tarım sektörü fiyat artışları yüzde 16.5, imalat sanayinde yüzde 6.9 oldu. 
TÜFE'de ise aylık artışlar Aralık 2003'ten bu yana yüzde 1'in altında seyrediyor. Ana harcama grupları itibariyle en fazla artış yüzde 4.8 ile giyim ve ayakkabıda olurken gıda içki ve konut grubu fiyatları yüzde 0.5 yükseldi. 
Martta yüzde 11.83 olan yıllık TÜFE nisanda yüzde 10.18'e gerilerken 12 aylık ortalamaya göre enflasyon yüzde 20.01 olarak açıklandı. Verilere göre nisanda zam şampiyonu yüzde 21.7 artışla tavuk etinde oldu. Bu ürünü yüzde 10.8 ile erkek ceketi, yüzde 10.2 ile yumurta izledi. 
Uzmanlar, enflasyonda TEFE ile TÜFE arasındaki makasın önümüzdeki dönemde kapanacağını tahmin ediyor. İç talepteki canlanma ve kurdaki artışların yansımasının mayıs ve sonraki aylarda TÜFE'yi yukarı taşıması bekleniyor. 

Çekirdek yüzde 1.5 Nisanda yüzde 1.5 artan özel sektör imalat sanayi fiyat artışları çekirdek enflasyon son bir yılın en yüksek değerine ulaştı. En son Mart 2003'te yüzde 1.6 artan çekirdek enflasyon bu tarihten itibaren yüzde 0.1 - 0.9 arasında hareket etti. 
Nisanda, mobilya sektörü yüzde 10.8 ile en yüksek oranlı artışın yaşandığı sektör olurken bu sektörü yüzde 9.7 ile ana metal sanayi izledi. İletişim araçları imalatı yüzde 3.5, elektrikli makine cihazları imalatı ise yüzde 3.4 artışla bu iki sektörü takip etti. 




</TEXT>
</DOC>
