<DOC>
<DOCNO> 237640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas11.html </URL>
<DATE> 2004/05/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
5 'ısmarlama bebek' dünyaya getirildi 
</HEADLINE>
<TEXT>

     Amerikalı doktorların, beş çifte, ölüme mahkum hasta çocuklarının tedavi olmasını sağlayacak ''ısmarlama bebek'' dünyaya getirmede genetik yardım sundukları bildirildi. 
     Chicago'daki Genetik Üreme Enstitüsü'nce yapılan açıklamaya göre, doğum öncesi genetik test sonucu ''seçilen'' beş bebekten birinin göbekbağı kanı, hasta kardeşinin kurtulmasını sağladı. Hasta çocuklardan birine henüz nakil yapılmadı. Diğer üç bebekten de, kardeşleri için daha sonra kök hücre alınacak. 
     Enstitü müdürü Yury Verlinsky, ''Embriyonların genetik testlerle seçilmesi meselesi tartışmalı bir konu. Bazı memleketlerde bu yasak, ama burada söz konusu olan, bazı çiftler için makul bir tercih'' dedi. 
     Bu teknik şöyle uygulanıyor Kadından alınan yumurtalar, erkeğin spermiyle tüpte döllendiriliyor. Döllenmiş yumurtaların, hasta kardeşin genetik özellikleriyle uyuşup uyuşmadığı kontrol ediliyor. Uyuşan yumurta, kadının rahmine yerleştiriliyor. Doğan bebekten alınan kan ya da ilik, kan ya da kemik kanseri gibi ölümcül bir hastalığa yakalanan kardeşe naklediliyor. 
     
</TEXT>
</DOC>
