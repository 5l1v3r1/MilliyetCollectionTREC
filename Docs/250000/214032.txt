<DOC>
<DOCNO> 214032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun21.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "New York'a gitmekle Annan'ın koşulları kabul edildi" 
</HEADLINE>
<TEXT>

     KKTC'deki Ulusal Birlik Partisi'nin UBP Genel Başkanı Derviş Eroğlu, ''New York'a gitmekle Annan'ın ortaya koyduğu bütün koşulların kabul edilmiş olduğunu'' ifade ederek, ''Temennimiz Annan planında 'da bir değişiklik olmasıdır. Olur mu, olmaz mı, bunu herhalde Çarşamba günü anlamış olacağız'' dedi. 
     Annamuhalefet lideri Eroğlu ve UBP Genel Sekreter Süha Türköz, Kıbrıs Türk Çiftçiler Birliği'ni KTÇB ziyaret ederek, Genel Sekreter Oğuz Ceyda ve Yönetim Kurulu üyesi Turgut Ceyda ile görüştüler. 
     Görüşmede, Kıbrıs Türk Çiftçiler Birliği, ''Cumhurbaşkanı Rauf Denktaş'ın, BM Genel Sekreteri Kofi Annan'ın davetine uyarak New York'a gitmekle Kıbrıs Türk halkının lideri olma vasfını kaybettiğini'' iddia etti ve Denktaş'ın görüşmecilik görevinden alınmasını istedi. 
     İlk sözü alan Kıbrıs Türk Çiftçiler Birliği Yönetim Kurulu üyesi Turgut Ceyda, ''içinde bulunulan kötü günlerden kurtulmak için UBP'ye ve Genel Başkanı'na çok büyük görev düştüğünü'' kaydederek, ''Çünkü 50 yıldır ulusal lider olarak halka lanse ettiğimiz ve ulusal güçler olarak arkasından yürüdüğümüz reisicumhur Sayın Denktaş KTÇB'ye göre artık liderlik vasıflarını kaybetmiştir'' iddiasında bulundu. 
     Turgut Ceyda, UBP'den Denktaş'ın görüşmecilikten derhal alınması için meclise önerge vermesini istediklerini açıkladı. Cumhurbaşkanı Denktaş'ın KKTC'yi ''pazarlayanlara'' imkan verdiğini savunan Ceyda, CTP-DP hükümetini ''kurdurttuğu'' gerekçesiyle de Cumhurbaşkanı Denktaş'ı eleştirdi. 
     Ceyda'nın konuşmasının ardından, bir gazetecinin, ''Çiftçiler Birliği'nin görüşlerini paylaşıyor musunuz Cumhurbaşkanı'nın görüşmecilik görevinden alınması için önerge vermeniz talebine ne diyorsunuz '' sorusunu yanıtlayan Eroğlu, partisinin ulusal davaya bağlı, kazanılan hakların masada bırakılmamasında kararlı bir parti olduğunu söyledi. 
     Ceyda'nın Cumhurbaşkanı'nın kişiliğine yönelik sözlerinin Çiftçiler Birliği'ni bağladığını kaydeden Eroğlu, ''Bizim için önemli olan ulusal davanın kaybedilmemesidir. Annan belgesinin bu haliyle kabul edilmesi halinde neleri kaybedeceğimizi, kazandığımız bütün hakların masada bırakılacağını biliyoruz ve halkımızı anlatmaya çalışıyoruz' dedi. 
     Eroğlu, Annan Planı'nın bugünkü haliyle kabul edilemeyeceğinin Türkiye'de de genel kanı olduğunu belirterek, tarafsız bir gözle okunması halinde planın Kıbrıs Türkünün hayrına olmayacağının rahatlıkla anlaşılabileceğini ifade etti. 
     ''Statüko'' diyen partilerin devletin ve toprağın gitmesine göz yumduğunu savunan Eroğlu, Annan Planı'nın mutlaka değiştirilmesi gerektiğini, ama Genel Sekreter Annan'ın mektubunun buna fırsat tanımadığını, bunun da Kıbrıs Türk halkının ve Türkiye'nin iradesine saygısızlık ve ayıp olduğunu söyledi. 
     UBP Genel Başkanı Eroğlu, ''Dünyanın hiçbir ülkesinde karşı ülkelerle müzakerelerde böyle emrivakilerle karşılaşılmamıştır. Böyle bir emrivaki yapan Annan, bu cesareti nereden almaktadır Bunun da araştırılması gerekir'' diye konuştu. 
     KTÇB Genel Sekreteri Oğuz Ceyda da, referandumdan korkmadıklarını ve kaçmadıklarını, ama Annan Planı'ndaki referandumun tamamıyla göstermelik olduğunu kaydetti. Ceyda, ''Ya Annan Planı'nı kabul edersiniz ya da daha kötüye gidersiniz, daha kötü de 1960 cumhuriyetine yama ve ezilip gidersiniz'' denildiğini belirterek, Cumhurbaşkanı Denktaş ve Türkiye'ye sitemlerinin bu noktada toplandığını ifade etti. Ceyda, ''gerçek referandumsa, Kıbrıs Türkü Annan Planı'na 'Hayır' dediği zaman KKTC'nin tanınmasının sağlanması gerektiğini'' söyledi. 
     Oğuz Ceyda, 'Yarın Cumhurbaşkanı, Kofi Annan'la el sıkıştığı anda KKTC devletinin sonunun başlangıcı olacaktır ve çok yazıktır'' ifadesini kullandı. 
     
</TEXT>
</DOC>
