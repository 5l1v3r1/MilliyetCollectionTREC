<DOC>
<DOCNO> 210393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko25.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer Sabancı AB yolunda ilerlemek birinci gündem maddemiz 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD 12. Başkanı olan Ömer Sabancı, TÜSİAD'ın yıllardır gündemini oluşturan liberal ekonomi ve liberal siyaset anlayışından sonra Türkiye'ye getirilmesi gerekenin hukuk devleti ve etkin bir yargı sistemi olduğunu bildirdi. 
     Sabancı, TÜSİAD'ın 34. Genel Kurul toplantısında Yönetim Kurulu adına yaptığı konuşmada, Tuncay Özilhan'ın son derece zor bir dönemde başarıyla görev yürüttüğünü vurgulayarak, teşekkür etti. 
     Yönetim Kurulu olarak kendisiyle çalışmaktan büyük zevk aldıklarını dile getiren Sabancı, ''Özilhan, çıtayı öyle yükseltti ki, bizim de hız kesmeden bu yükselişi devam ettirmemiz kaçınılmaz bir zorunluluk haline geldi. Önümüzde hala yakından ve dikkatle izlenmesi gereken bir ekonomi olduğunu ve siyasi istikrarın korunmasının ülke açısından taşıdığı önemin bilincindeyiz'' diye konuştu. 
     Avrupa Birliği'nin AB kararlılıkla ilerlemenin birinci gündem maddesi olmaya devam edeceğine işaret eden Sabancı, gerçekleştirilen reformların kağıt üzerinde kalmaması için bunların uygulamaya geçilmesini gözlemeye devam edeceklerini söyledi. 
     Ömer Sabancı, Kıbrıs konusundaki çözüm arayışlarının devam ettiğine dikkat çekerek, KKTC'deki yeni hükümetin ve Türk hükümetinin bu konudaki çabalarını desteklemeyi de sürdüreceklerini bildirdi. 
     
     HUKUK DEVLETİ TALEBİ 
     ''Türkiye'nin bir hukuk devleti olması yönünde daha etkili adımlar atılmasını'' isteyeceklerini dile getiren Sabancı, şunları kaydetti 
     ''Kanımca, TÜSİAD'ın yıllardır gündemini oluşturan liberal ekonomi ve liberal siyaset anlayışından sonra, Türkiye'ye getirilmesi gereken hukuk devleti ve etkin bir yargı sistemidir. Çağdaş ülkelerin en önemli ortak özelliği budur.'' Diğer yandan Türkiye'nin rekabet gücünün artırılması ve istihdamın geliştirilmesi odaklı politikaların kendilerinin öncelikleri arasında yer alacağını, hatta bazı somut öneriler getireceklerini anlatan Sabancı, ''2004 yılı gerçekten önemli bir yıl. Ve TÜSİAD olarak bugüne kadar sürdürdüğümüz çizgide sapmalara meydan vermemek, yalnız bizler için değil Türkiye için son derece önemlidir'' şeklinde konuştu. 
     Sabancı, bu konuda en büyük güvencelerinin TÜSİAD üyeleri olduğunu ifade etti. 
     Ömer Sabancı, Yönetim Kurulu ve tüm TÜSİAD üyeleri adına Tuncay Özilhan'a teşekkür ederek kendisine daha büyük başarılar diledi. 
     
</TEXT>
</DOC>
