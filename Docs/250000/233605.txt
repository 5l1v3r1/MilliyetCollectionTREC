<DOC>
<DOCNO> 233605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur27.html </URL>
<DATE> 2004/04/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kartal'da kaza.. Yaralanan Tuzla Cumhuriyet Başsavcısı'nın durumu iyi... 
</HEADLINE>
<TEXT>

     Kartal'da meydana gelen trafik kazasında yaralanan Tuzla Cumhuriyet Başsavcısı İbrahim Özdemir'in sağlık durumunun iyi olduğu bildirildi. 
     Kazanın ardından Kartal Dr. Lütfi Kırdar Eğitim ve Araştırma Hastanesi'nde tedavi altına alınan Başsavcı Özdemir'in, ciddi bir sağlık problemi olmadığı belirtildi. 
     Özdemir'in kontrol amaçlı olarak hastanede tutulduğunu kaydeden yetkililer, bugün ultrason çekileceğini ve başsavcının bu akşam ya da yarın taburcu edilebileceğini söylediler. 
     
     KAZA 
     Rahatsızlanan yakını Sebahat Kopuz'u hastaneye götüren Hüseyin Kahraman'ın kullandığı 46 EP 125 plakalı otomobil, dün akşam, önündeki aracı sollamak istediği sırada sürücünün kontrolünden çıkıp karşı şeride geçerek, Başsavcı Özdemir'i taşıyan Hasan Biçmen idaresindeki 34 GLB 70 plakalı resmi araçla çarpışmıştı. 
     Kazada, Kahraman'ın kullandığı otomobilde bulunan Keriman Kopuz 62 olay yerinde hayatını kaybetmiş, sürücü Hüseyin Kahraman'ın yanı sıra Kopuz'un kızı Sebahat Kopuz ile diğer araçtaki Başsavcı İbrahim Özdemir ve sürücü Hasan Biçmen hafif yaralanmıştı. 
     
</TEXT>
</DOC>
