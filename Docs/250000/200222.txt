<DOC>
<DOCNO> 200222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo13.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Chelsea'yi yenmek için canı gönülden savaşacağız 
</HEADLINE>
<TEXT>

     Beşiktaş'ın yıldız futbolcusu Sergen Yalçın, önlerinde Beşiktaş ve Türk futbolu için çok önemli bir FC Chelsea maçı bulunduğunu ifade ederek, ''Chelsea'yi yendiğimiz takdirde, Beşiktaş tarihinde yepyeni bir sayfa açacağız'' dedi. 
     İnternetteki ''www.bjkhaber.org'' adresli sitede konuk kalem olarak yazan Sergen, FC Chelsea'yi yenerek, Beşiktaş'ın geleceğine olumlu katkıda bulunmak istediklerini söyledi. 
     ''Nerede oynarsak oynayalım, bu maçı kazanacağız. Ülkemize bu zor günlerde moral vermek için canı gönülden sahada savaşacağız'' diyen Sergen, şöyle devam etti 
     ''Herkes şunu iyi bilsin, biz çok iyi bir takımız. Yönetimimiz ve teknik kadromuz bizlere müthiş bir güç veriyor. Onların destekleri bizlerin başarılı olmasında en büyük faktör. Bu satırları yazarken kendisine olan hayranlığım her geçen gün artan ikinci başkanımız Hüsnü Güreli'den sözetmeden geçemeyeceğim. Hüsnü Güreli ağabeyim bana büyük destek veriyor. Kendisine ne kadar teşekkür etsem azdır. Chelsea karşılaşmasındaki galibiyeti ona hediye etmek istiyorum.'' Futbola Beşiktaş'ta başladığını hatırlatan Sergen, ayrıldıktan sonra gittiği kulüplerde bile ''Beşiktaşlı Sergen'' olarak anılmaktan gurur duyduğunu vurgulayarak, şunları söyledi 
     ''Birçok Beşiktaşlı bana olan sevgilerinden dolayı yeni doğan çocuklarına Sergen ismini koydular. Onların sevgisi ve desteğiyle yeniden döndüğüm kulübümde futbol hayatımın en güzel günlerini yaşıyorum. Beşiktaş değil Türkiye'nin, dünyanın en iyi taraftarına sahip. Bizlere yaptıkları destek için takım arkadaşlarım ve ben taraftarlarımıza teşekkür ediyoruz.'' Sergen, muhteşem taraftarlarıyla birlikte hem Birinci Süper Lig'de, hem de Avrupa Şampiyonlar Ligi'nde başarıdan başarıya koşacaklarını öne sürerek, ''Beni tanıyanlar bilir. Benim parayla pulla işim olmaz. Benim için en büyük prim Beşiktaş tribünlerine zaferler yaşatmaktır. Beşiktaşlı taraftarlar merak etmesin. Bundan böyle Türkiye ve Avrupa'da Beşiktaş rüzgarı esecek'' diyerek sözlerini tamamladı. 
     
</TEXT>
</DOC>
