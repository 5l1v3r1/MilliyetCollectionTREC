<DOC>
<DOCNO> 239646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun42.html </URL>
<DATE> 2004/05/13/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Hizbullah ve Hamas başı kesilen Amerikalı olayını kınadı 
</HEADLINE>
<TEXT>

     Radikal dinci Hizbullah ve Hamas örgütleri, Amerikalı sivil Nick Berg'in Irak'ta başı kesilerek öldürülmesini sert bir şekilde kınadı. 
     ABD tarafından terörist örgüt olarak nitelenen Lübnan'daki Hizbullah ve Filistin'deki Hamas örgütleri, yaptıkları açıklamalarda, Berg'in öldürülmesinin ''dehşet verici'' ve ''İslam'a aykırı'' olduğunu belirtti. 
     Hizbullah'ın Associated Press ajansına faksladığı yazılı açıklamada, Berg'in öldürülmesinin son derece vahşi ve acımasızca olduğu belirtildi. 
     Açıklamada, Berg'i öldürenlerle ilgili olarak ''Bu grup, şüpheli eylemleri ve bağlantılarıyla, ABD'nin işgal ettiği Irak'taki hapishanelerde ortaya çıkan büyük skandalın da gösterdiği gibi, işgalin, suçun, işkencenin ve gayri ahlaki uygulamaların okulu olan Pentagon ekolündendir'' denildi. 
     Hamas'ın Lübnan'daki temsilcisi Usame Hamdan da, Associated Press'e yaptığı açıklamada ''vahşi saldırıyı kınadığını'' belirterek, öldürülen kişinin ABD'nin bölgedeki yanlış siyasetinin kurbanı olduğunu, olanlardan, Berg'i öldürenler kadar ABD Başkanı George Bush'un da sorumlu olduğunu ileri sürdü. 
     
     SUUDİ ARABİSTAN VE BİRLEŞİK ARAP EMİRLİKLERİ 
     Öte yandan, Berg'in öldürülmesine tepki gösteren ilk Arap ülkelerinin, Suudi Arabistan ve Birleşik Arap Emirlikleri BAE olduğu bildirildi. 
     BAE Enformasyon Bakanı Şeyh Abdullah, Washington ziyareti sırasında yayımladığı yazılı açıklamada,''Utanç içindeyiz, çünkü teröristler bu eylemi dinimiz ve kültürümüz adına yaptılar. Bu vahşi eylemin İslam ve Arap değerleriyle hiçbir ilgisi yoktur'' dedi. 
     Suudi Arabistan'ın ABD Büyükelçisi Prens Bandar ise Cidde'de gazetecilere yaptığı açıklamada Berg'in öldürülmesinin sorumluluğunu üstlenen El Zerkavi'nin örgütünün, Usame Bin Ladin ve El Kaideli suçlularla ilişkisi olan suçlu, sapkın ve İslami olmayan bir örgüt olduğunu söyledi. 
     Örgütün Arapları ve Müslümanları da bir sebepsiz yere öldürdüğünü belirten Bandar, Iraklı mahkumlara Amerikalı askerler tarafından yapılan işkencenin de ''aşağılık bir suç olduğunu'' belirtti. 
     
     GAZETELER 
     Bu arada, Berg'in öldürülmesine ilişkin haberler gazetelerin Ortadoğu baskılarında ancak bugün geniş yer bulabildi. 
     Ürdün'ün eski Enformasyon Bakanı Salih Keleb, El Rai gazetesinde yayınlanan bugünkü köşe yazısında ''Araplar olarak utanmalı ve gözlerimizi kapamalıyız'' dedi. 
     Ürdün Times gazetesinin başmakalesinde ise, olay, ''büyük önemi olan korkunç bir eylem'' olarak nitelendi. 
     Dubai'de yayımlanan Gulf News'in başmakalesinde de Amerikalı sivilin öldürülmesinin ''cellatlarının vahşice kana susamalarından başka bir amaca hizmet etmeyen, gerçek bir barbarca eylem'' olduğu belirtildi. 
     Suudi Arabistan'da yayımlanan El Vatan'ın başmakalesinde ise Berg'in öldürülmesinin Müslümanların imajını zedelemekten başka bir şey olmadığı belirtilerek, ''Bunu yapanlar bizden olamaz'' denildi. 
     
</TEXT>
</DOC>
