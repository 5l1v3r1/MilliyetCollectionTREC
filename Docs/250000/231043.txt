<DOC>
<DOCNO> 231043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo31.html </URL>
<DATE> 2004/04/13/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bursaspor, Trabzonspor yenilgisini unuttu... 
</HEADLINE>
<TEXT>

     Bursaspor Teknik Asbaşkanı Erkan Körüstan, 2-1'lik Trabzonspor yenilgisine çok üzüldüklerini belirterek, ''Trabzonspor maçını düşünüp suçlu aramak yerine kalan 5 maçı nasıl kazanırız ona kafa yormak zorundayız'' dedi. 
     Körüstan, AA muhabirine yaptığı açıklamada, ligde oldukça kritik bir döneme girildiğini, kümede kalma yolunda işlerinin oldukça zor olduğunu, ancak bundan önceki haftalarda yapılan hataları yinelemeden kalan 5 maçta gerekli puanları toplayarak kümede kalacaklarına inandıklarını söyledi. 
     Trabzonspor karşısında istedikleri gibi iyi oynayamadıklarını oysa, hafta içindeki antrenmanlarda futbolcuların istekli çalışmalarının bu maç için başta teknik heyet olmak üzere herkesi umutlandırdığını kaydeden Körüstan, ''Antrenmanlardaki hırsı sahada göremedik. Kötü oynadık ve kaybettik. Trabzonspor maçını düşünüp suçlu aramak yerine kalan 5 maçı nasıl kazanırız ona kafa yormak zorundayız'' diye konuştu. 
     
     AKÇAABAT SEBATSPOR MAÇI 
     Körüstan, geçen yıllarda ligin son haftalarında deplasmanlarda oynadıkları maçlarda zaman zaman sıkıntı yaşadıklarını, bu nedenle Akçaabat Sebatspor maçı için önlem isteyeceklerini bildirdi. 
     Akçabat Sebatspor maçına özel uçakla gideceklerini anlatan Körüstan, şunları söyledi 
     ''Federasyon ve emniyetten, Akçaabat Sebatspor deplasmanı için güvenlik tedbiri isteyeceğiz. Gidiş, dönüş, kalınacak otel gibi tüm programımızı yazılı olarak bildireceğiz. Gerçi, bugüne kadar Akçaabat Sebatspor'un maçlarında bu tür sıkıntılar yaşanmadı, ama biz tecrübelerimize dayanarak, tedbirli olmak istiyoruz. Umarım sıkıntı olmaz ve maç sonrası stadı, sonuç ne olursa olsun Akçaabat Sebatsporlularla el ele terk ederiz.'' 
     
</TEXT>
</DOC>
