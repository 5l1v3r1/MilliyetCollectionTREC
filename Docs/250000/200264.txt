<DOC>
<DOCNO> 200264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/ekonomi/eko05.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'17 yıldır, günde 15 saat çalıştım, artık bağımsız kalmak istiyorum' 
</HEADLINE>
<TEXT>

   Young Rubicam'dan ayrılan Serdar Erener, 'Bundan sonra marka danışmanlığı, yönetmenlik, prodüktörlük yapabilirim. Ya da bahçede oturabilirim" dedi 
   EKONOMİ SERVİSİ 
   
   Young Rubicam Reklamevi Y R Ajans Başkanı Serdar Erener, ay sonu itibariyle ajanstan ayrılırken, "Bütün kararım Y R'den ayrılma doğrultusunda. Bundan sonra ne yapacağım konusunda verilmiş net bir kararım yok" dedi. 
   Bundan sonra herhangi bir şirketin bir parçası olmak istemediğini ve bağımsız kalmak istediğini belirten Erener, "Bundan sonra prodüktörlük, marka danışmanlığı veya yönetmenlik yapabilirim. Bahçemde de oturabilirim" diye konuştu. 
   17 yıldır günde 15 saatlik yoğun bir tempo ile çalıştığını vurgulayan Erener, "Biraz daha yavaş gimekte fayda olabilir. Yaş da kemale erdi. 40 yaşını geçtik. Bu demek değil ki yeni işler, yeni projeler için enerjim yok. Ama bir durup bakacağız. İnsanın hayatında kırılma noktaları oluyor. Ben de böyle bir dönemdeyim" dedi. 
   Yung Rubicam Reklamevi'nden 2003 sonunda biten sözleşmesini yenilemeyerek ayrılan Serdar Erener son olarak Turkcell'in kontörlü kartı Hazırkart için 'Özgür kız', Ülker için 'Cola Turka' ve Garanti Bankası'nın Bonuc Card'ınin gençlere yönelik kontörlü kredi kartı '16 YSK' için reklam kampanyaları hazırlamıştı. 
   
   
</TEXT>
</DOC>
