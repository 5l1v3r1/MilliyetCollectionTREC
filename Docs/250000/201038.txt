<DOC>
<DOCNO> 201038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/spor/spo02.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısmet yeni yıla 
</HEADLINE>
<TEXT>

   24 Aralık'ta oynanması planlanan Fenerbahçe - Çaykur Rizespor maçı ikinci yarıya kaldı. Sarı-Lacivertli takımın yabancı oyuncuları Noel için rezervasyon yaptırınca federasyon geri adım attı 
      CEMAL ERSEN 

   
   Karşı çıktılar 
   FUTBOL Federasyonu tarafından tekrarına karar verilen Fenerbahçe-Çaykur Rize karşılaşması ligin ikinci yarısı öncesi oynanacak. Maç için ilk devre sona ermeden uygun bir tarih bulamayan federasyonun 24 Aralık önerisine her iki kulüp de karşı çıktı. Özellikle yabancı futbolcuların Noel tatili nedeniyle ülkelerine gidecek olması bu olasılığı ortadan kaldırdı. 
   
   Biletler ayrıldı 
   TEKNİK Direktör Daum ile yabancı futbolcuların 23 Aralık tarihine uçak rezervasyonu yaptırdıkları ve Malatyaspor maçından sonra ülkelerine gitmek için yönetime haber yolladıkları belirtildi. Bunun üzerine Sarı - Lacivertliler'in federasyon yetkilileri ile temasa geçtikleri ve durumu bildirerek, 24 Aralık tarihine sıcak bakmadıklarını ilettikleri öğrenildi. 
   
   'Tatil hakları' 
   ASBAŞKAN Vedat Olcay, "Yılbaşı tatili her oyuncunun hakkı. Ardından devre arası kampı başlayacak. Rizespor maçı için en uygun zaman İstanbulspor ile oynayacağımız ikinci karşılaşma öncesi olacaktır" diye konuştu. Rizespor'un da maçın ilk yarının sonunda oynanmasını istemediği ve her iki kulübün de bastırmasıyla 24 Aralık tarihinin rafa kaldırıldığı belirtildi. 
   
   Daum uyardı    FENERBAHÇE ligin ikinci yarısına avantajlı girmek, kupada da tur atlamak için seferberlik ilan etti. Daum, önceki gün oyuncuları ile kısa süren bir toplantı yaptı ve "Kalan üç maçımızı kazanırsak, iyi bir tatil yaparız. Denizlispor çok ciddi bir rakip. Puan kaybedersek, Ankara'da elde ettiğimiz avantajın anlamı kalmaz. Sizden özveri bekliyorum. Elinizden gelen gayreti gösterin" diye konuştu. 
   
   Fatih umutsuz    ORTA kulak iltihabı nedeniyle son iki maçta forma giyemeyen Fatih Akyel bugün işbaşı yapacak. Tecrübeli oyuncunun Denizlispor karşısında da görev almasının zor olduğu ve büyük bir ihtimalle ilk yarıyı kapattığı ifade edildi. Bu arada Teknik Direktör Daum'un cezaları sona eren Aurelio ile Serhat'a yer aradığı, Ankara'daki performansını beğendiği Rebrov'u kesmek istemediği öğrenildi. 
   
   Biletler satışta    LİGİN 16. haftasında Denizlispor ile karşılaşacak olan Fenerbahçe'nin maç biletleri dün satışa çıktı. Biletix yetkilileri açık tribünün 12 milyon liradan verileceğini belirttiler. 
   Diğer fiyatlar ise şöyle 
   Maraton Üst Tribün 35 milyon 
   Lacivert Tribün 45 milyon 
   Numaralı VIP Tribün 60 milyon 
   Numaralı Tribün 25 milyon 
   Özel Numaralı Tribün 45 milyon lira. 
   
   Son karar Antalya    DEVRE arası kampı için uzun süredir arayışlarını sürdüren Fenerbahçe sonunda Antalya'da karar kıldı. Teknik Direktör Daum dün Nihat Özdemir'in sahibi olduğu Merit Limra otelde incelemeler yaptı. Özdemir de "Diğer takımlara otelin kapılarını kapattık. Fenerbahçe rahat etsin, iyi çalışsın diye otele sadece onları alacağız. Yeni sahalarımızı da emirlerine vereceğiz" diye konuştu. 
   
   
</TEXT>
</DOC>
