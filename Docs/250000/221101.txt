<DOC>
<DOCNO> 221101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/ekonomi/eko05.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault, Türkiye'de kamyon üretecek 
</HEADLINE>
<TEXT>

   2006'ya kadar Türkiye'de kamyon üretimi için bir montaj fabrikası kurmayı planlayan Renault, bu amaçla en az 50 milyon euro yatırım yapacak 
      EKONOMİ SERVİSİ 
   
   Renault Trucks, Türkiye'de montaj fabrikası kurarak iki yıl sonra kamyon üretimi planlıyor. Yeni modellerin tanıtım toplantısında konuşan Renault Trucks Türkiye Genel Müdürü Eric Labat, 2002'de Türkiye'de kamyon üretimine ilişkin ilk adım olan Renault Trucks Sanayi adı altında endüstriyel bir şirket kurduklarını anımsatarak, şöyle dedi 
   "Bu proje için ilk yatırımımız 10 milyon euronun üzerinde. Burada üretilen kabinler Fransa'ya ihraç edilmekte. Projemizin gelecek etaplarında ise şasi ve dingil gibi aksamları da burada üretmeyi planlıyoruz. Bu şekilde 2006 senesinde, başlangıçta yapmış olduğumuz yatırımın üç ila beş katı büyüklüğünde bir yatırımla gerçekleşecek bir asamblaj montaj fabrikası kurmayı düşünüyoruz. Türkiye'de üretim yapmayı planlıyoruz. Türkiye'de yatırım yaparak maliyetlerimizi düşürmek ve burada ürettiğimiz araçları Avrupa dahil Renault Trucks'un bulunduğu tüm ülkelere pazarlamak istiyoruz." 
   Renault Trucks'un tüm fren sisteminin de İzmir Serbest Bölgesi'nde üretildiğini belirten Labat, bu fabrikasyon projesinin yatırım miktarının yaklaşık 50 milyon euro olduğunu, bu miktarın üretilen araç boyutlarına göre değişebileceğini söyledi. Labat, "Eğer hafif ticari araç üretirsek daha fazla satış volümü gerektirdiği için yatırım miktarı 50 milyon euronun üzerinde olabilir" diye konuştu. 
   
   
</TEXT>
</DOC>
