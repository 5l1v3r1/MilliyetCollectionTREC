<DOC>
<DOCNO> 249121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas09.html </URL>
<DATE> 2004/06/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Akupunktur Türk buluşu mudur 
</HEADLINE>
<TEXT>

     Alternatif tıp kabul edilen akupunkturun, Uygur Türkleri tarafından bulunduğu, komşuluk ve kültürel alışveriş sonucu Çinliler'e geçerek, onlar tarafından geliştirildiği görüşünü destekleyen bulgular olduğu bildirildi. 
     Selçuk Üniversitesi SÜ Meram Tıp Fakültesi Öğretim Üyeleri Prof. Dr. Neyhan Ergene ve Dr. Mehmet Tuğrul Cabıoğlu tarafından yayınlanan ve Sivas'ta düzenlenen 8. Türk Tıp Tarihi Kongresi'nde bildiri olarak sunulan ''Akupunktur Türk Buluşu mudur '' adlı araştırmada, Çinlilerin akupunkturun geleneksel tıp tarihlerinin önemli bir dalı olduğunu iddia etmelerine rağmen bu konunun tam olarak aydınlanmadığı belirtildi. 
     Araştırmaları hakkında AA muhabirine bilgi veren akupunktur Uzmanı Dr. Cabıoğlu, akupunkturun tamamlayıcı tıbbın en yaygın kullanılan tedavi yöntemi olduğunu ifade ederek, bu tedavinin çelik, gümüş ve altından yapılmış iğnelerin akupunktur noktalarına batırılmasıyla yapıldığını anlattı. 
     
     AKUPUNKTURU UYGURLAR MI BULDU 
     Akupunktur tedavisinin tarihinin çok eskiye dayanmasının, bu yönteme olan ilgiyi daha da artırdığını belirten Cabıoğlu, günümüzde de giderek artan bir şekilde kullanıldığını bildirdi. 
     Akupunktur tedavi yönteminin bütün dünyaya Çinliler tarafından tanıtılmış olmasından dolayı, geleneksel Çin tıbbının önemli bir dalı olduğu düşüncesinin yaygın olduğunu anlatan Cabıoğlu, ''Tıp dünyasında, akupunktur tedavi yönteminin Çin'den yayılmış olduğu kabul edilmesine rağmen, ilk olarak aynı coğrafyada bulunan Uygur Türkleri tarafından uygulandığı, sonradan kültür ve bilgi alışverişi yoluyla Çinliler'e geçmiş ve onlar tarafından benimsenip, geliştirildiği tarzında görüşler bulunmaktadır'' dedi. 
     Dr. Cabıoğlu, akupunkturun Türk buluşu olabileceği düşüncesi üzerinde Doğu Türkistanlı Uygur Türkleri'nden olan Dr. Yakup Buğra, Dr. Nimet Reşidi ve Akupunktur Dergisi Genel Yayın Yönetmeni Dr. Baki Dökme'nin de çeşitli çalışmalar yaptığını söyledi. 
     
     ''ÜZERİNDE UYGUR YAZISI BULUNAN TAŞ İĞNE BULUNDU'' 
     İç Moğolistan'da Duo Lun Qi harabelerinde, 1963 yılında yapılan kazılarda, taş iğne bulunduğunu ifade eden Dr. Cabıoğlu, şöyle konuştu 
     ''Arkeologlar ve tıp tarihi uzmanları, buluntunun, günümüzden 4 bin yıl öncelerine ait olduğu düşünülen, ilkel bir akupunktur aleti ''Bianshi'' olduğu düşüncesinde birleşmişlerdir. Yapılan incelemelerde bu taş iğne üzerinde bulunan yazıların, eski Uygur Türkleri'ne ait olduğu tespit edilmiştir. Bu konuda çalışmayı sürdüren ABD'de yaşayan Uygur Türkleri'nden Arkeolog Kurban Veli, bizi ayrıntılı bir şekilde bilgilendiren ise Dr. Nimet Reşidi'dir.'' Dr. Cabıoğlu, Türk hekimi olan İbn-i Sina'nın da 1100 yıllarında akupunkturda önemli bir yer tutan vücuttaki enerji kanalları veya meridyenlerden bahsettiğini ve yine akupunkturda teşhiste kullanılan nabız muayenesiyle hastalıkların ayrıntılı bir şekilde teşhis edilebilmelerini anlattığını vurguladı. 
     
     ANADOLU'DAKİ OCAKLARDA AKUPUNKTUR 
     Anadolu'daki ocaklarda, kuru iğne ile yapılan uygulamayı ise akupunkturun nesilden nesile aktarılarak Orta Asya'dan, Anadolu'ya gelmesi olarak düşündüklerini ifade eden Dr. Cabıoğlu, ''Anadolu'daki örneklerinden de anlaşılacağı gibi Türkler Orta Asya'da uyguladıkları kuru iğne, yani akupunktur tedavisini ocaklarda yaşatmaktadır'' diye konuştu. 
     Bütün bu bulguların akupunkturun Uygur Türkleri tarafından bulunduğu ve komşuluk ve kültürel alışveriş sonucu Çinliler'e geçerek onlar tarafından geliştirildiği görüşünü desteklediğini ifade eden Dr. Cabıoğlu, sözlerini şöyle tamamladı 
     ''Çinliler akupunkturun geleneksel Çin tıbbının önemli bir dalı olduğunu iddia etmelerine rağmen, bu konu tam olarak aydınlatılmamıştır. Türklerin akupunkturun ortaya çıkışındaki rolü oldukça önemlidir. Yukarıda anlatılanlar ve son zamanlarda ortaya çıkan birçok belge bizim akupunktur Türk buluşu mudur sorusunu sormamıza neden olmaktadır.'' 
     
</TEXT>
</DOC>
