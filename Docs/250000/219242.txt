<DOC>
<DOCNO> 219242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko42.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Tanla 123 bin kıraathaneye karşılık 800 sinema var 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ''IMF ne zaman Türkiye'den çıkarsa ekonomimizin o zaman güçlü olacağını, o zaman iş güç sahibi olacağımızı düşünüyorum'' dedi. 
     Ekonomi Zirvesi'nde konuşan Mehmet Yıldırım, Türkiye'nin borçlarının uygulanan ekonomik istikrar programlarına rağmen 60-70 milyar dolarlardan 220 milyar dolara çıktığını bildirdi. 
     ''IMF'nin bizimle bu izdivacına biraz daha devam edeceği anlaşılıyor'' diyen Yıldırım, kendisinin IMF'ye ve politikalarına baştan beri karşı olduğunu söyledi. 
     IMF'nin veya IMF politikalarının Türkiye'ye bir faydasını görmediğini belirten Yıldırım, ''Kısıtlayıcı istikrar programlarının bedeli daha sonra sosyal patlamalar olarak ortaya çıkar. Kimse bir ayda 25 kilo veremez'' dedi. 
     Makroekonomiye ilişkin ortaya çıkan rakamlarda da iyimser bir hava bulmadığını dile getiren Yıldırım, Türkiye'nin üretime, yatırıma dönük değil ithalata dönük bir büyüme süreci yaşadığını kaydetti. 
     İTO Başkanı Yıldırım, şunları belirtti 
     ''IMF'nin Türkiye'ye bakan 9. sınıf adamı yarın çıkıp Türkiye ile görüşmeleri kapattık desin yarın dolar 2.5 milyon. Gayet samimi söylüyorum, istikrarsız yapı, dayanağı olmayan bir küçülme... Dolar 1 milyon 300 bin oldu. Niye düşüyor Halkın birikimini ucuza kapatıyoruz. IMF politikalarını tasvip etmiyorum. Ekonomiyi yönetmeye başlayan ülkeyi de yönetmeye başlar. IMF ne zaman Türkiye'den çıkarsa ekonomimizin o zaman güçlü olacağını, o zaman iş güç sahibi olacağımızı düşünüyorum.'' 
     
     123 BİN KIRAATHANEYE KARŞI 130 TİYATRO VAR 
     CHP İstanbul Milletvekili Bülent Tanla ise, Türkiye'de bulunan 123 bin kıraathanede Belçika nüfusunun yarısının idame edilebileceğini kaydetti. 
     Kıraathane sayısına karşın Türkiye'de 800 sinema, 130 tiyatro bulunduğunu, 12 ilde ise hiç sinema olmadığını kaydeden Tanla, ''Bu yoksulluk, fakirlik laik-sosyal devlet yapısını zorlayan bir eğilime doğru gidiyor. Bunun yansımasını ciddi bir şekilde görmeye başlıyoruz. Bunun şakası yok'' diye konuştu. 
     Bülent Tanla konuşmasında, enflasyonun baskılanan talep yoluyla düşürüldüğünü savunarak, ''Enflasyon bizim en önemli meselemiz. Çok merak ediyorum enflasyon sıfıra inince neyi tartışacağız. İlaç, süt ve bisküvi fiyatının düşmesinin nedeni halkın bunları alacak parası olmamasıdır'' dedi. 
     
     BÜTÇE AÇIKLANDIKTAN SONRA EK BÜTÇE ÇIKARILDI 
     Ankara Sanayi Odası Başkanı Zafer Çağlayan da, hala doğru yerden toplayıp doğru yere harcayan bir kamu maliyesinin oluşturulamadığını, adil basit iktisadi mantığa sahip vergi sisteminin kurulamadığını, harcamalarda israfı önleyecek ve etkinliği artıracak bir kamu harcama reformunun da gerçekleştirilemediğini ifade etti. 
     Kamu harcama reformunun yapılmayışı ve ek bütçe çıkarma kolaylığının ekonomi yönetiminden' 'önce harca sonra kaynağını bul'' popülizminin sürmesine neden olduğunu kaydeden Çağlayan şöyle devam etti 
     ''Hükümetin 2004 yılı bütçesini açıkladıktan sonra emekli maaşlarına yaptığı zam ve SSK prim desteği nedeniyle bir ek bütçe çıkarmak zorunda kalması buna bir örnek oluşturmaktadır. 1990-2004 yılları arasında 11 defa ek bütçe kanunu çıkarılmıştır. Tek başına bu sayı bile Türkiye'de maliye politikasındaki kötü alışkanlığı ortaya koymaktadır. Türkiye'de hükümetler ek bütçe kanununun olağanüstü şartlarda başvurulacak bir yöntem olduğunu unutmuş, ek bütçe çıkarmayı bir alışkanlık haline getirmişlerdir.'' Çağlayan, hükümetin programı cesaretle ve kararlılıkla sürdürmesi, yapısal reformlara hız vermesi, kamuda mali disiplini daha da pekiştirmek için kamu harcama reformunu mutlaka çıkarması gerektiğini belirterek, ''Tek dileğim bu programın uyguladığımız son istikrar programı olmasıdır'' dedi. 
     Ekonomi Zirvesi 2004, bankacılık ve bireysel emeklilik sistemi konusunda düzenlenecek 2 oturumla yarın devam edecek. 
     
</TEXT>
</DOC>
