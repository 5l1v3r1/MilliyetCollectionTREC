<DOC>
<DOCNO> 228693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonsiy16.html </URL>
<DATE> 2004/04/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AKP "Kimse Kıbrıs'ı parti meselesi haline getirmesin" 
</HEADLINE>
<TEXT>

     AK Parti Grup Başkanvekili Faruk Çelik, Kıbrıs'ın milli bir dava olduğunu belirterek, ''Ama kimsenin bunu parti davası haline getirmeye hakkı yoktur'' dedi. 
     Çelik, TBMM'de parlamento muhabirleriyle yaptığı sohbet toplantısında Kıbrıs konusundaki çeşitli soruları yanıtladı. 
     KKTC Cumhurbaşkanı Rauf Denktaş'ın TBMM'de konuşmak için herhangi bir talebi olmadığını ifade eden Çelik, bir talep gelmesi durumunda Meclis'in gerekeni yapacağını söyledi. 
     Türkiye'nin Kıbrıs konusunda izlediği yolun, KKTC Cumhurbaşkanı Denktaş ve devletin tüm organlarının bilgisi dahilinde olduğunu anlatan Çelik, ortada farklı bir görüş varmış gibi değerlendirme yapmanın yanlış olacağını kaydetti. 
     Denktaş'ın TBMM'de konuşması için AK Parti'nin bir talebi bulunmadığını ifade eden Çelik, ''Sayın Cumhurbaşkanı Denktaş'ın bir talebi olursa gelir konuşur. Sayın Denktaş'ın bir talebi yokken birilerinin bunu Denktaş adına talep etmesi çirkin bir tavırdır. Kıbrıs milli davadır. Ama kimsenin bunu parti davası haline getirmeye hakkı yoktur. Kimse bu davayı kişisel davası haline getirmeye kalkmasın'' diye konuştu. 
     Görüşmelerde neler olup bittiğinin herkes tarafından görüldüğünü ifade eden Çelik, işin hamasete dökülmemesini istedi. Denktaş'ın geçen yıl gelip TBMM'de konuştuğunu hatırlatan Çelik, ''sona yaklaşılan süreçte olayı, güreşe veya taraflar haline sokmamalıyız. Yapılması gereken şey Kıbrıs Türkleri'nin menfaatlerinin korunmasıdır'' dedi. 
     Çelik, daha önce yapılan Milli Güvenlik Kurulu MGK toplantısından çözümün sürecine katkıda bulunulması yönünde bir karar çıktığını hatırlatarak, konunun MGK'nın bugünkü toplantısında ele alınacağını söyledi. 
     
     7 NİSAN 
     Garantör devletler olarak Türkiye, Yunanistan, İngiltere ve KKTC ile Kıbrıs Rum Yönetimi'nin 7 Nisan'da BM Genel Sekreteri'ne referandumun yapılmasına ilişkin bir taahhüt mektubu göndereceğini bildiren Çelik, 24 Nisan'da yapılacak referandumdan sonra yapılan anlaşmanın TBMM tarafından 28 Nisan akşamına kadar onaylanması gerektiğini söyledi. 
     KKTC halkının referanduma ''evet'' demesi durumunda konunun TBMM'nin onayına sunulacağını anlatan Çelik, referandum sonuçlarının ''hayır'' çıkması durumunda ise farklı bir sürecin ortaya çıkacağını söyledi. Çelik, ''hayır'' sonuçlarından sonra ise anlaşmanın TBMM'ye getirilemeyeceğine dikkati çekti. 
     Çelik, KKTC halkının referandumda müspet oy kullanacağını umduğunu kaydetti. 
     
     KAMPANYA 
     Çelik, AK Parti'nin ve Hükümet'in KKTC'de yapılacak referandum için kampanyaya katılmasının söz konusu olmadığını belirterek, ''KKTC halkı, bu anlaşma ile neler kazandığını bilmelidir. Bu bilgilendirmeyi de KKTC hükümeti yapacaktır'' diye konuştu. 
     Dışişleri Bakanı ve Başbakan Yardımcısı Abdullah Gül'ün yarın AK Parti TBMM Grubu'na bilgi vereceğini kaydeden Çelik, CHP'nin talebi üzerine yarın TBMM Genel Kurulu'nun normal çalışma yapacağını söyledi. 
     
</TEXT>
</DOC>
