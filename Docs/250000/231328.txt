<DOC>
<DOCNO> 231328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy08.html </URL>
<DATE> 2004/04/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Unakıtan Tekel'de aslolan, beklentimiz olan fiyatla satışı yapmaktır 
</HEADLINE>
<TEXT>

     Maliye Bakanı Kemal Unakıtan, TEKEL özelleştirmesine ilişkin olarak, ''Aslolan, beklentimiz olan fiyatı yakalayıp satışı yapmaktır'' dedi. 
     Maliye Bakanı Unakıtan, TBMM Plan ve Bütçe Komisyonu'nda gazetecilerin TEKEL ve Telekom özelleştirmelerine ilişkin sorularını yanıtladı. 
     Maliye Bakanı, TEKEL'de stratejinin neden geciktiği yönündeki soruya karşılık, hesapların ayrılmasının zaman aldığını, ÖİB yetkililerinin bununla uğraştığını, alıcı firmaların da TEKEL'in alacak ve borçlarını görmek istediklerini söyledi. 
     Potansiyel alıcı firmalar ile görüşmelerin devam ettiğini hatırlatan Unakıtan, TEKEL'in değerini yükseltmek istediklerini belirtti ve ''Malımızı cazip hale getirmek istiyoruz'' diye konuştu. 
     Bunun için çalışmaların biraz uzun sürdüğünü kaydeden Unakıtan, firmalarla görüşmelerin devam ettiğini, data room bilgi odası aşamasında alıcı firmaların önüne TEKEL'in taahhütleri, borçları ve alacaklarının konacağını belirtti. 
     Kemal Unakıtan, firmaların TEKEL'in satış yöntemine ilişkin görüşlerinin ne olduğunun sorulması üzerine de her firmanın görüşmelerde kendi dileklerini söylediğini belirtti Unakıtan, Philip Morris firmasının TEKEL'in dağıtılarak marka satışı satılmasını istediğinin bilindiğini kaydetti. 
     Sigara pazarına yeni girmek isteyen firma bulunup bulunmadığı yönündeki soruya da Unakıtan, ''Evet'' karşılığını verdi. 
     Unakıtan, Kuzey Kıbrıs Türk Cumhuriyeti Cumhurbaşkanı Rauf Denktaş'ın yarın Meclis Genel Kurulu'nda yapacağı konuşmada bulunup bulunmayacağı sorusunu, ''yarın İzmir'de bulunacağından Genel Kurul'a katılamayacağı'' şeklinde yanıtladı. 
     
     TELEKOM ÖZELLEŞTİRMESİ 
     Telekom'da danışmanlıkla ilgili yasal sürecin bir gecikmeye neden olup olmayacağı yönündeki soruyu da Özelleştirme İdaresi Başkanı Metin Kilci yanıtladı. 
     ''Gecikme olmaz'' diyen Kilci, ''İlan edilen tarihte özelleştirme süreci başlayacak''dedi. 
     31 Mayıs'a kadar Türk Telekom'un blok satışı için ilana çıkılması gerektiğinin hatırlatılması üzerine Kilci, ''Bu tarihe kadar özelleştirme süreci başlayacak. İlan değil'' şeklinde konuştu. 
     Firmalarla öngörüşmelerin yapıldığını, bunun neticesine göre piyasa analizi oluşturulacağını anlatan Kilci, buna göre de satış tarihinin ortaya çıkacağını kaydetti. 
     Telekom'da danışman firma ihalesine ne zaman çıkılacağı yönündeki soruyu da Kilci, ''Yasa çıktıktan 1 hafta sonra çıkılacak'' diye yanıtladı. 
     
</TEXT>
</DOC>
