<DOC>
<DOCNO> 221983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sondun11.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Norveçli uzmanlar Madrid'deki saldırılar El Kaide'nin işi... 
</HEADLINE>
<TEXT>

     Norveçli uzmanlar, Madrid'de düzenlenen saldırıların arkasında El Kaide'nin olduğuna dair ellerinde belgeler olduğunu açıkladılar. 
     Norveç'in NRK televizyonunun haberine göre, El Kaide ile ilgili belgeler alanında uzman olan Norveç Araştırma Enstitüsü araştırmacıları, geçen yıl Arapça bir internet sitesinde gördükleri bir belgenin, örgütün ABD'yi ve müttefiklerini Irak'tan çıkarmak için izleyeceği stratejiyi ortaya koyduğunu ve İspanya'nın ''en zayıf halka'' olarak gösterildiğini söylediler. 
     Habere göre, Arapça belgenin 42. sayfasında, ''Seçimlerden en iyi şekilde faydalanmalıyız. Hükümet, en fazla üç saldırıyla başa çıkabilir'' ifadesi yer alıyor. Madrid'de 4 trenin hedef alındığı saldırılar, genel seçimlerden 3 gün önce düzenlendi. 
     Arapça belgede, ''İspanya birliklerini Irak'tan çekerse, ABD yönetimindeki koalisyonun diğer üyeleri de domino taşları gibi İspanya'yı izler'' ifadesi de kullanılıyor. 
     El Kaide örgütünün, önceki gün merkezi Londra'da bulunan El Kuds El Arabi gazetesine gönderdiği Ebu Hafız El Masri Tugayı imzalı mektupta, saldırıların sorumluluğu üstlenilmişti. 

     
</TEXT>
</DOC>
