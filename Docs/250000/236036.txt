<DOC>
<DOCNO> 236036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/dunya/axdun01.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'ın Türkiye savaşı 
</HEADLINE>
<TEXT>


Irak Savaşı'nın perde arkasını anlatan gazeteci Bob Woodward'ın 'Saldırı Planı' adlı kitabına göre, Colin Powell, Türkiye'den 80 bin ABD askeri geçirilmesi planına saçma ve gerçekçi bulmadığı için karşı çıktı... 

DIŞ HABERLER SERVİSİ 


Eski ABD başkanlarından Richard Nixon'ı istifa ettiren gazeteci Bob Woodward, ABD'de tartışma yaratan "Saldırı Planı" adlı kitabında, Irak Savaşı öncesinde ABD Dışişleri Bakanı Colin Powell'ın, kuzey cephesi açılması için 80 bin Amerikan askerinin Türkiye'den geçirilmesi planına karşı çıktığını bildirdi. 
Woodward, dönemin ABD Merkez Kuvvetler Komutanı Orgeneral Tommy Franks'in, Irak Savaşı için hep Türkiye'den kuzey cephesi açılmasını istediğini, ABD Başkan yardımcısı Dick Cheney'nin de, kuzey cephesi açılacakmış gibi davranmanın, Saddam Hüseyin'i aldatacağı düşüncesinde olduğunu aktardı ancak Powell'ın bu ince taktiği saçma bulduğunu yazdı. 
Kitaba göre Powell, bir Ulusal Güvenlik Konseyi toplantısında, bu planla alay ederek, "Yüklerimizi Gelibolu'da mı boşaltacağız Bu filmi gördük, bu olmayacak bir şey" dedi. 
Kitaptaki bilgilere göre, itirazlara karşın, ABD Savunma Bakanı Donald Rumsfeld hemen 4'üncü Piyade Tümeni'nin tanklarını taşıyan kargo gemilerini Akdeniz'e gönderdi. Powell, "Bu kadar büyük bir kuvvet, Türklerle bütün anlaşmaların değiştirilmesini gerektirir" diyerek itirazlarını sürdürdü. Powell, "Terazide Türklerin tarafına çok fazla şey yükleniyor. Bunu Türklerden elde edebileceğimizi düşünmüyorum" dedi. 
Woodward, TBMM'nin, Amerikan askerine onay vermemesinden sonra ABD Başkanı George W. Bush'un, Türkiye'siz de kazanılabileceğini ifade ettiğini ve "Türkiye, eninde sonunda bizimle birlikte olacak" dediğini aktardı. Bush, "Türkiye'yi de yanımıza almak iyi olurdu. Şimdi mesele, Kuzey Irak'a girmemelerini nasıl garanti edeceğimizde" diye konuştu. 


</TEXT>
</DOC>
