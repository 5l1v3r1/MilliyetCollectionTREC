<DOC>
<DOCNO> 236694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo09.html </URL>
<DATE> 2004/05/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Konyaspor'da beraberlik üzdü... 
</HEADLINE>
<TEXT>

     Konyaspor Futbol Şubesi Sorumlusu ve Basın Sözcüsü İbrahim Kaplan, genel kuruldan bir gün sonra yapılan maçta galibiyet hediyesi beklediklerini, ancak iyi oyuna karşın olmadığını söyledi. 
     Kaplan, son haftalar yaklaştıkça ligdeki ilk 10 hedefine ulaşmak için kalan tüm maçları kazanmak istediklerini ve hafta içinde çok iyi hazırlandıkları Denizlispor maçına mutlak galibiyet parolası ile çıktıklarını kaydetti. 
     Maça çok iyi başladıklarını, ancak ilk yarı istedikleri üstünlüğü kuramadıklarını ifade eden Kaplan, ikinci yarıda golü düşünen, atak oynayan ve galibiyeti arayan tarafın kendileri olduğunu anlattı. 
     Özellikle ikinci yarıda sayısız gol pozisyonuna girmelerine karşın son vuruşlardaki beceriksizlik nedeniyle sahadan beraberlikle ayrıldıklarını vurgulayan Kaplan, ''Yeniden göreve seçildiğimiz genel kuruldan bir gün sonra galibiyet hediyesi bekledik, ama iyi oyuna rağmen olmadı. Futbolcularımız futbol adına her şeyi ortaya koydu. Berabere biten maçta seyirciler çok keyifli bir futbol izledi'' dedi. 
     İbrahim Kaplan, kalan 2 maçtan 6 puan alarak ligi ilk 10 içinde bitirmeyi istediklerini sözlerine ekledi. 
     
</TEXT>
</DOC>
