<DOC>
<DOCNO> 232017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko29.html </URL>
<DATE> 2004/04/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Prof. Dr. Altuğ Paranın değerini belirleyen esas unsur üretimdir 
</HEADLINE>
<TEXT>

     Marmara Üniversitesi Öğretim Üyesi Prof. Dr. Osman Altuğ, Türkiye'de, 24 Ocak 1980 sonrasında serbest pazar ekonomisine geçildiğini ve bu süreçte ekonomide kontrolün kalktığını savundu. 
     Prof. Dr. Osman Altuğ, Gaziantep Paylaşımcı Genç İşadamları Derneği GAPGİAD tarafından düzenlenen, ''Türk Lirasından Altı Sıfır Atılması ve Türkiye Ekonomisinin Genel Değerlendirilmesi'' konulu konferansta yaptığı konuşmada, Türkiye'nin serbest pazar ekonomisine geçerken doğru bir tercih yapmasına karşın, serbest pazar ekonomisinin gereklerinin yerine getirilemediği için ekonomide büyük sorunlarla karşılaşılıp bugünlere gelindiğine dikkat çekti. 
     Ekonomide gerçek hedefin, üretim ve insanlara helalinden iş bulmak olduğunu ifade eden Prof. Dr. Altuğ, ''Eğer insanlara iş bulunamaz, üretim yapılamazsa, o ekonomi batar. Türkiye, bunu başarmak zorundadır'' dedi. 
     Üniversitelerin de nitelikli ve işbulabilecek insan yetiştirmesi gerektiğini belirten Prof. Dr. Altuğ, şöyle konuştu 
     ''Türkiye'deki üniversitelerin, eğitim konusunda istenilen durumda olmadığını görüyoruz. Yükseköğrenimin yüzde 90 oranında sosyal bilimler, yüzde 10 oranında ise teknik bilimler alanında yoğunlaştığını görüyoruz. Yani, bir anlamda, işsizliği koltuk altına almışız, üniversiteden mezun olanlara işsizlik sertifikası veriyoruz. Üniversite öğrencileri diplomalı işsiz oluyor. 
     Paralı üniversiteler de aynı şekilde, mezun ettikleri öğrencilere paralı işsizlik sertifikası veriyor. Türkiye'nin teknolojik bilgi seviyesi düşük. Herşeyi yapıyormuş gibi görünen bir ülke konumundayız.'' 
     
     ''EKONOMİNİN ÜRETİM VE PARA OLMAK ÜZERE İKİ YÖNÜ VAR'' 
     Prof. Dr. Altuğ, ekonominin üretim ve para olmak üzere iki yönü olduğunu kaydederek, şöyle konuştu 
     ''Ekonominin parasal yanı soyuttur, üretim yanı ise somuttur. İşe, üretim gücünden başlanması gerekir. Paranın değerini belirleyen esas unsur üretimdir. Paradan sıfırların atılması çok fazla birşey ifade etmez, önemli olan daha fazla üretebilmektir. Üretim gücünü belirleyen ise rekabet gücü ve teknolojik yatırımlardır. Türkiye'nin teknolojik bilgi seviyesi çok düşük. Türkiye'nin 20 yaşındaki makina ithalatına izin vermesi çok düşündürücü, ABD ve Avrupa ülkelerinin atmayı düşündüğü makinaları satın alıyoruz. 
     Sürekli borç ödeyen bir ülkeyiz. Borcumuz arttıkça paramızın değeri düşüyor. Para, insan vücudundaki kan gibidir. Siyasetin finansmanını da halk değil kara para yapıyor. Devlet, iç borçlanma senedini hamiline yazıyor. Hamiline yazılı ekonomi Türkiye'yi hamile bıraktı.'' Prof. Dr. Altuğ, Türkiye'nin AB'ye girişine en büyük engelin işsizlik olduğunu da sözlerine ekledi. 
     GAPGİAD Başkanı Bülent Ercan ise güçlü ve saygın bir Türkiye için çalıştıklarını anlatarak, şunları söyledi 
     ''Genç ve dinamik işadamı ve sanayiciler olarak güçbirliği platformu oluşturduk. Başta tekstil olmak üzere, 30'dan fazla sektörde ağırlığımızı hissettiriyoruz. İşbirliği içerisinde çalışmalarımız ve yatırımlarımız devam ediyor. Yeni arayışlarımız, bilimsel çalışmalarımız devam ediyor.'' Konuşmalardan sonra, GAPGİAD'ın kuruluşu ile ilgili olarak sinevizyon gösterisi yapıldı. 
     
</TEXT>
</DOC>
