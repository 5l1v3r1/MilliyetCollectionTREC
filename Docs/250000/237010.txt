<DOC>
<DOCNO> 237010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur32.html </URL>
<DATE> 2004/05/03/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Trafik polislerine eğitim "Ceza yazarken vatandaşın yüzüne bakın" 
</HEADLINE>
<TEXT>

     İzmir'de trafik polisleri ''Beden Dili'' konusunda eğitiliyor. 
     Dokuz Eylül Üniversitesi DEÜ Öğretim Görevlisi Yrd. Doç. Dr. Cengiz Üzün, Trafik Haftası etkinlikleri kapsamında Şehiriçi Trafik Denetleme Şube Müdürlüğü'nün düzenlediği ''Beden Dili ve İletişim Teknikleri'' konulu eğitim toplantısına katıldı. Üzün, yaptığı konuşmada, ''Hizmette masa başı ile vitrinde çalışanlar arasında önemli farklar olduğunu'' söyledi. 
     Vatandaşların ''ilk temasta bulunduğu vitrindekilerin tutum, davranış ve tavırlarının, kurum veya hizmete sunulan mal üzerinde etkili olduğunu'' anlatan Üzün, şunları kaydetti 
     ''Polisin vitrininde yer alan trafik polislerinin ortak sorumluluk benimsemesi gerekir. Ancak, bugün ülkemizde davranışa yönelik standart yok. Vatandaşı sakinleştirmek, davranış standardıyla olur. Davranış, bumerang gibidir. Nasıl davranırsanız, öylece size döner. Ses, konuşma çok önemli. Bir şeyi, bir insana üç şekilde yaptırabilirsiniz. Ya para, ya sopa, ya da ikna yöntemi ile.'' 
     
     GÜLER YÜZ VE 1.5 METREDEN KONUŞMA 
     Trafik polislerinin vatandaşlara güler yüzle, kararlı, anlaşılır bir dille ve en az 1.5 metre yaklaşarak konuşmasının yerinde olacağını kaydeden Cengiz Üzün, kurumun, sistem olarak vatandaşlara söylenecek ''sözleri ve cümleleri'' polise öğretmesinin de ortak davranışı artıracağını söyledi. 
     Üzün, şu önerilerde bulundu 
     ''Davranış, korku üzerine oturtulmamalı. Görev yaparken hiç kimseyi suçlamayın. Efendim, mutlaka bir sorununuz veya nedeniniz vardır, ama şu kuralı ihlal ettiniz diye güler yüzle, tatlı bir dille bunu söyleyiniz. Olumlu tepki verirseniz, karşı taraftan olumsuz yanıt alma oranı düşer. Sizler, trafik polisleri olarak denetleyen ve eğiten kitlesiniz. Görevinizi, kanun ve yönetmelikler çerçevesinde doğru yapabilirsiniz. Ancak, geri kalan önemli faktör davranış ve kişiye saygı göstermedir. Üniforma, temsil giysisidir. Çalışma koşullarından dolayı sinirlenmeyin, bağırmayın kovanız taşmasın. Ceza dahi yazarsanız vatandaşın yüzüne bakarak bunu yapın. Arkanızı dönmeyin. Onu küçümser davranış sergilemeyin.'' Eğitim çalışmasına çeşitli rütbelerde 125 polis katıldı. 
     Polisler ise konuşmalarında sık sık ''vatandaşların da kendilerini anlamalarını beklediklerini'' dile getirdiler. 
     
</TEXT>
</DOC>
