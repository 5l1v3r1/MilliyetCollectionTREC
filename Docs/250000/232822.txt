<DOC>
<DOCNO> 232822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko43.html </URL>
<DATE> 2004/04/19/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
McDonalds'ın patronu Cantalupo öldü... 
</HEADLINE>
<TEXT>

     Dünyanın en büyük fast food tezyemek zinciri McDonalds'ın başkanı ve baş icra yetkilisi Jim Cantalupo öldü. 
     Şirketten yapılan açıklamada, Cantalupo'nun McDonalds'ın lokanta sahipleri ve işletmecilerinin toplantısı için bulunduğu Florida eyaletinin Orlando kentinde kalp krizi geçirerek öldüğü belirtildi. 
     Baş icra yetkilisi görevini geçen yıl devraldıktan sonra MCDonalds'ı bir kaç yıl önce içine düştüğü krizden çıkaran ve aşırı kalorili yiyecekler satarak oburluğa obezite yol açmakla suçlanan şirketin daha sağlıklı mönülere yönelmesine öncülük eden Cantalupo, 60 yaşındaydı. 
     McDonalds'ın açıklamasında, beklenmedik bir şekilde ölen Cantalupo'nun yerine kimin getirileceğine ilişkin bilgi verilmedi. 
     Cantalupo'nun ani ölümü üzerine McDonalds'ın New York Borsası'nın açılmasından önce elektronik ortamda işlem gören hisse senetleri yüzde 3 gerileyerek 26.60 dolara düştü. 
     
</TEXT>
</DOC>
