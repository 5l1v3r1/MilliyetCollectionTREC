<DOC>
<DOCNO> 225745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun02.html </URL>
<DATE> 2004/03/26/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
ABD'de Kerry'e olan destek artıyor... 
</HEADLINE>
<TEXT>

     ABD'de başkanlık seçimlerinin Demokrat adayı John Kerry, yarıştan çekilen rakibi Howard Dean'in de desteğini aldı. 
     George Washington Üniversitesi'nde düzenlenen seçim kampanyası ve destek toplantısında, Kerry ve eski Vermont Eyalet Valisi Howard Dean, seçim yarışı sırasındaki kavgalarını geride bıraktılar. 
     Dean'in desteğini açıklamasının ardından kalabalığın tezahüratları arasında Kerry, ''Howard ve ben bu seçimin bize, partiye değil, ülkemize dair olduğunu anladık. Bu seçim size dair ve geleceğinizi belirleyecek'' diye konuştu. 
     Dean, kampanya organizasyonunu Kerry'nin kampanyasına yönlendireceğini belirterek, ''Bu işin sonunda Dean Kuşağı, George Bush'u ait olduğu Texas'a geri gönderecek John Kerry'nin ABD Başkanı olması için oy verecek'' diye hitap etti. 
     Kerry de, Dean'in başlattığı ''Amerika ile konuşma''yı sürdürme sözü verdi. Kerry ve Dean, toplantıda yaptıkları konuşmada Başkan Bush ve yönetimini yerden yere vurarak, bu yönetimin inanılırlığını yitirdiğini söylediler. 
     Bu arada, ABD'nin ikinci büyük işçi konfederasyonu 1.3 milyon üyeli Amerikan Eyalet, İl ve Belediye Çalışanları Federasyonu da yaptığı konsey toplantısından sonra Kerry'yi destekleme kararı aldı. 
     Önceden Howard Dean'i destekleyen sendika, eski Vermont Valisi'nin geçen ay parti ön seçimlerini kaybetmesinin ardından desteğini çekmişti. 
     Kerry, Dean'ın desteğini açıklamasından kısa bir süre önce Dean'in kongre destekçileri ve bağışçılarıyla da bir görüşme yaparak bu çevrelerin de desteğini almayı başardı. 
     Öte yandan, Kerry'ye maddi destek sağlamak üzere aralarında eski başkanlar Jimmy Carter ve Bill Clinton'ın da bulunduğu Demokrat Parti'nin ağır topları bir akşam yemeğinde biraraya gelecek. 
     Geçen seçimlerin Demokrat adayı Al Gore, Demokrat Parti Ulusal Kongresi Başkanı Terry McAuliffe ile Kerry'nin ön seçimlerdeki başlıca rakiplerinin katılacağı yemekte kampanya için 10 milyon dolar toplanması bekleniyor. 
     
</TEXT>
</DOC>
