<DOC>
<DOCNO> 205351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun28.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 70 bin kişi evsiz kaldı... BM'den yardım çağrısı... 
</HEADLINE>
<TEXT>

     Birleşmiş Milletler, uluslararası kamuoyundan, İran'ın Bem şehrini yerle bir eden depremden sonra evsiz kalan yaklaşık 70 bin kişi için yardım çağrısında bulundu. 
     BM Genel Sekreteri'nin temsilcisi Francis Deng, yaptığı yazılı açıklamada, ''Bem şehrinin yüzde 90'ının yıkıldığı ve yaklaşık 70 bin kişinin evsiz kaldığı tahmin ediliyor'' dedi. 
     Deng, ''Bu kişilerden bazıları yakınlarının evlerinde kalıyor, ancak büyük bir çoğunluğu İran devletinin, İran Kızılayı'nın ve uluslararası sivil toplum örgütlerinin himayesinde bulunuyor'' ifadesini kullandı. 
     Fransic Deng, ''İnsan hakları açısından bakıldığında, depremden sonra hayatta kalabilenler 'evsiz' olarak kabul ediliyor ve savaş ya da doğal afetler nedeniyle evlerinden olanların yeni bir yerleşim elde etmeye hakları var'' şeklinde konuştu. 
     BM yetkilisi, ''Ancak bu durumda, dünyanın başka yerlerinde olduğu gibi, İran'daki mağdurlara da sadece İran hükümetinin yeni bir ev garantisi veremeyeceğini, yani bunun ışığında uluslararası kamuoyunun bu insanlara yardım eli uzatması gerektiğini'' sözlerine ekledi. 
     Deng açıklamasında ayrıca, ''İran hükümetinin, yıkılan bölgeleri yeniden inşa etmek kadar, mağdurların ev, iş ve eğitim gibi ihtiyaçlarına cevap verebilecek durumda olması gerektiğinin'' altını çizdi. 
     
</TEXT>
</DOC>
