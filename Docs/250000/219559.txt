<DOC>
<DOCNO> 219559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo41.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Capello Türk futbolu bir realite Sağlam Fırsatları kaçırdık 
</HEADLINE>
<TEXT>

     AS Roma Teknik Direktörü Fabio Capello, UEFA Kupası 3. tur rövanş karşılaşmasında, ilk maçta 1-0 yenildikleri Gaziantepspor'u 2-0'lık skorla yenerek tur atlamalarının ''normal'' olduğunu söyledi. 
     Fabi Capello, maçla ilgili yaptığı değerlendirmede, maça iyi başlayan taraf olduklarını ve sahaya kazanmak için çıktıklarını ifade ederek, ''Maça hızlı başladık ve ilk yarıda gayet iyi oynadık. Ancak maçın ikinci yarısında ilk yarıdaki hızlı tempomuzu sürdürmeyi başaramadık. Hatta, maçın son 10 dakikalık bölümünde zorlandığımızı söyleyebilirim. Ama önemli olan turu geçmekti, bunu da 2 gol atarak gerçekleştirdik'' dedi. 
     Capello, gazetecilerin sorusu üzerine, Gaziantepspor'u kesinlikle hafife almadığını belirterek, şunları söyledi 
     ''Türk futbolu bugün bir realitedir ve hafife alınamaz. Bilindiği gibi Türkiye, Dünya Kupası'nda iyi mücadele ederek dünya üçüncülüğünü kazanmış olan bir ülke. Dolayısıyla Türk futbolunda hiçbir takım hafife alınamaz.'' Gaziantepspor Teknik Direktörü Nurullah Sağlam ise maça iyi başlayamadıklarını belirterek, şöyle konuştu 
     ''Maça istediğimiz gibi başlayamadık. İlk yarının ilerleyen dakikalarında tam oyuna konsantre olmaya başladığımız anda beklenmedik bir gol yiyerek 1-0 yenik duruma düştük. İlk yarıda rakibimiz daha etkili bir oyun sergildi. İkinci yarıda ise ilk yarıya göre daha iyi bir mücadele sergiledik. Roma'dan daha iyi oynadık. 
     Pozisyonlar da bulduk ama bu pozisyonları iyi değerlendiremedik. Böylesine önemli bir karşılaşmada ele geçen fırsatları değerlendirmeyi başaramazsanın turu geçemezsiniz.'' Sağlam, maçın hakemi Alain Hamer'in özellikle ikinci yarıda iyi bir yönetim sergileyemediğini savunarak, konuşmasını şöyle sürdürdü 
     ''Şu ana kadar UEFA Kupası'nda 5 karşılaşma yaptık. Bu maçlar içinde Roma maçında olduğu gibi hakemlerin kötü maç yönetimiyle karşılaşmadık. Maçın ikinci yarısında, hakemin kötü maç yönetimi devreye girdi ve istediğimiz futbolu oynayamadık. İkinci yarıda, futbolcularımı agresifliğe iten sadece hakemin tavırlarıydı.'' Sağlam, gazetecilerin AS Roma futbolcularıyla ilgili sordukları soru üzerine de, ''Bana göre Cassano, dünya futbolunun en büyük yeteneklerinden biri. Bu maçta en çok bu futbolcuyu beğendim. Gaziantep'teki ilk maçta da en çok Mancini'yi beğenmiştim. Biz, İtalya'ya turu geçmek için gelmiştik. Roma'yı elememiz süpriz olmazdı. Çünkü Türkiye, futbolda Dünya Kupası'nda 3. olmuş bir ülke.'' 
     
</TEXT>
</DOC>
