<DOC>
<DOCNO> 233995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/dunya/dun03.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   İsrail'in 300 nükleer bombası olabilir 
   İsrail'in elindeki nükleer bomba sayısının 300'ü bulmuş olabileceği belirtildi. Maryland'deki "Uluslararası Güvenlik Araştırmaları Merkezi'nden nükleer silah uzmanı Avner Cohen, İsrail'in sahip olduğu nükleer silah sayısı konusunda belirsizlik bulunduğunu belirterek, "Bomba sayısının 300 olduğu tahmin ediliyor" dedi. Nükleer silah üretimine devam eden İsrail, "Nükleer Silahların Yayılmasının Önlenmesi Anlaşması"na taraf olmadığı için, Uluslararası Atom Enerjisi Ajansı UAEA tarafından denetlenemiyor. 
   
   Fransa'da Türklerin gittiği camiye saldırı 
   Fransa'nın Strasbourg kentinde genelde Türklerin gittiği bir camiye molotofkokteylli saldırı düzenlendi. Eyüp Sultan Camii'nin önüne yığılan çöplerin üzerine atılan molotofkokteyli, küçük çapta maddi hasara yol açtı. Saldırganlar cami duvarlarına İslam karşıtı yazılar yazarak gamalı haç çizdi. Strasbourg Belediye Başkanı Fabian Keller, camiye yapılan ırkçı saldırıyı şiddetle kınadığını söylerken, olay Fransa'daki çeşitli dinlerin temsilcileri tarafından protesto edildi. Strasbourg yakınlarındaki Haguneau kasabasında da geçen hafta bir caminin kapısına molotofkokteyli atılmıştı. 
   
   ABD'den internet korsanlarına savaş 
   ABD Adalet Bakanlığı'nın, korsan olarak internet üzerinden bedava müzik, film ve program paylaşımına karşı başlattığı operasyon çerçevesinde, ABD'nin 27 eyaletinde ve 10 ayrı ülkede 120 yere baskın düzenlendi. Baskınlarda şu ana kadar 200'den fazla bilgisayara el konulduğu, korsan müzik, CD ve program şebekeleriyle ilgisi bulunan yaklaşık 100 kişinin kimliğinin tespit edildiği kaydedildi. ABD dışında İngiltere, Almanya, Fransa, İsrail, Singapur, Belçika, Hollanda, Danimarka, Macaristan ve İsveç'te operasyon yapıldı. 
   
   Çin'de havai fişek kazası 14 ölü 
   Çin'in doğusundaki bir çiftlik evinde meydana gelen havai fişek patlamasında 14 kişi öldü, 3 kişi yaralandı. Resmi Yeni Çin Haber Ajansı, Şandong eyaletindeki Jiaocunmiao köyünde meydana gelen patlamanın nedeninin araştırıldığını bildirdi. Çin'de her yıl yüzlerce kişi, evlerinde yasadışı olarak havai fişek üretirken meydana gelen kazalarda ölüyor. 
   
   
   
</TEXT>
</DOC>
