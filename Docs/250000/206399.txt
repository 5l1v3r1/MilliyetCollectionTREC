<DOC>
<DOCNO> 206399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo14.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde şok Ali Cansun kampa gelmedi 
</HEADLINE>
<TEXT>

     Gençlerbirliği'nin Beşiktaş'tan takas yoluyla aldığı Ali Cansun Begeçarslan, kırmızı-siyahlı takımın Antalya Belek kampına katılmayarak, kulübüyle ipleri kopardı. 
     Babası vasıtasıyla kulüp menajeri Cem Onuk'a haber gönderen Ali Cansun, Gençlerbirliği'nde oynamak istemediğini bildirdi. Başkent ekibinin ise Cansun'un kendileriyle sözleşmesinin hala sürmesi nedeniyle notere başvurduğu kaydedildi. 
     
     EL SAKA VA M'BAYO ÜLKELERİNDE 
     Afrika Kupası hazırlık kampı nedeniyle ülkelerinde bulunan Mısırlı El Saka ve Kongolu M'Bayo, kırmızı-siyahlı takımın kampına katılmadılar. 
     Teknik direktör Ersun Yanal, yaptığı açıklamada, ikinci yarıya hızlı bir başlangıç yapmak zorunda olduklarını vurgulayarak, ''Bu yıl önümüzde 3 önemli hedefimiz var. Bunlar lig, UEFA Kupası ve Türkiye Kupası. Biz bu 3 kulvarda da başarılı olmak istiyoruz. Devre arası kampımızı da verimli geçiriyoruz. İkinci yarıda daha etkili bir Gençlerbirliği ile taraftarlarımızın karşısında olacağız'' diye konuştu. 
     
     ORTA ALANINA 4 TAKVİYE 
     Öte yandan Gençlerbirliği, dün Belek'te başlayan devre arası hazırlık kampına 4 yeni orta alan oyuncusunu dahil etti. 
     PAF takımdan A takım kadrosuna alınan ve orta alanda forvete dönük oynayan Boşnak asıllı Türk futbolcu Damir Yüksel, Adana Demirspor'dan alınan Şenol, Avustralya'nın Melbourne takımında forma giyen gurbetçi İsyan Erdoğan ile Sırp Almir Senan, takımın devre arası hazırlık kampına katıldı. 
     Slovakya'nın Matador Puchov takımından transfer edilen Sırp oyuncunun, İtalya'da da forma giydiği öğrenildi. 
     
</TEXT>
</DOC>
