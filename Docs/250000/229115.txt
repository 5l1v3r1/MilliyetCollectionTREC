<DOC>
<DOCNO> 229115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/ekonomi/eko05.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyak, 48 ay vadeyle konut satışı yapacak 
</HEADLINE>
<TEXT>

   Olympiakent projesi ile İstanbul'da daire ve villa inşasına başlayan Soyak, Ataşehir'de 3 bin 500 konutluk bir projeye start verecek 
      EKONOMİ SERVİSİ 
   
   Enflasyonun hızla düşmesi ve bankaların konut kredi faizlerini aşağıya çekmesi son üç yıldır durgun seyreden konut piyasasını canlandırdı. Soyak, Olimpiyat Stadı ve Atatürk Havalimanı yakınında 600 bin metrekare üzerine Olympiakent projesiyle 400 daire ve 150 villa inşa edecek. 
   İnşa edilecek Soyak Olympiakent'in ilk etabı 18 ayda, tamamı 24 ayda tamamlanacak. Projede, daire ve villalar peşin veya 886 milyon liradan başlayan 4 yıl sabit taksitle satışa sunuluyor. Projede daireler 60 - 190 metrekare, villalar ise 214 - 308 metrekare arasında değişiyor. Dairelerin ilk teslim tarihi ise Kasım 2005. 
   
   Ataşehir projesi 
   Soyak Genel Müdürü Emre Çamlıbel, Olympiakent projesini takip eden dönemlerde Ataşehir'de 3 bin 500 konutluk yeni bir projeye başlayacaklarını, bu projenin de yaz sonunda start alacağını söyledi. Toplu Konut İdaresi'nin TOKİ 'Hasılat Paylaşımı Modeli' ile projeyi hayata geçirdiklerini dile getiren Emre Çamlıbel, "Projenin pazarlaması, tasarımı, yapımı tamamen Soyak tarafından üstlenilmek üzere TOKİ'ye ait arsanın üzerine inşa edilecek. Proje, TOKİ'nin katılımı olmadan Soyak tarafından gerçekleştirilecek" dedi. Çamlıbel ihaleyi, 31 milyon dolar asgari bir bedeli devlete ödemeyi taahhüt ederek aldıklarını belirtti. 
   
   
</TEXT>
</DOC>
