<DOC>
<DOCNO> 220963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun47.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'daki operasyonlarda tonlarca uyuşturucu ele geçti 
</HEADLINE>
<TEXT>

     İtalyan polisinin önderliğinde İtalya, Fransa ve İspanya'da düzenlenen uyuşturucu operasyonunda 61 kişinin tutuklandığı ve 13 ton esrarın ele geçirildiği bildirildi. 
     Polis açıklamasında, Milano narkotik polisinin 2002'den bu yana sürdürdüğü soruşturma çerçevesinde düzenlenen operasyonda yakalanan çete liderlerinin, Fas'tan İtalya'ya binlerce kilogram esrar soktuğu ve 2 yıl içinde her ay 4 milyon euro kara para akladıkları kaydedildi. 
     Açıklamada, operasyonda ayrıca, 1 milyon euro nakit para, çok sayıda araç ve Milano'da 2 dairenin ele geçirildiği belirtildi. 
     Tutuklananların İtalyan, Faslı ve İspanyol olduğunu belirten polis, çetenin İtalya, Fas, İspanya ve Fransa'da faaliyette bulunduğunu bildirdi. 
     ANSA haber ajansı da, uyuşturucu çetesinin liderinin 25 yaşındaki Faslı Mustafa Bihici olduğunu duyurdu. 
     
</TEXT>
</DOC>
