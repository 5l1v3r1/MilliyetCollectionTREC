<DOC>
<DOCNO> 215722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko23.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 Irak'ın yeniden yapılandırılması açısından Türkiye Yılı olacak 
</HEADLINE>
<TEXT>

     Türk-Irak İş Konseyi Başkanı Ercüment Aksoy, ABD fonlarından verilecek işlerin üstlenilebilmesi çerçevesinde, bir Türk müteahhit heyetinin gelecek ay Irak'taki müteahhitlerle evlilik yapmak üzere bu ülkeye gideceğini bildirdi. 
     Aksoy, Türk-Irak İş Konseyi Yürütme Kurulu Üyeleri ile düzenlediği basın toplantısında, Irak'ta sayısal olarak azalmakla birlikte, terörün niteliği değiştiği için kaybedilen insan sayısının arttığını, bombalamaların çok büyük zararı olduğunu ve ABD'lilerin ''işgalci güç'' olarak tarif edildiğini söyledi. 
     Irak'ın yeniden yapılanmasında ABD Kongresi'nin onayladığı 18.6 milyar dolarlık fona odaklanılarak hareket edilmesinin yanlış olacağını ifade eden Aksoy, şunları kaydetti 
     ''Irak'ın 2004 ve gelecek yıl sonlarına baktığımızda, tek kaynağın bu olmadığı gözükür. Irak'taki parasal güçleri üçe ayırmak gerekiyor. Bunlardan birincisi 18.6 milyar dolar. Aklın yolu birdir. ABD Kongresi ABD mükelleflerinin cebinden çıkardığı parayı bir Türk firmasına direkt ihale eder mi Bana sorarsanız etmez. '' 18.6 milyar dolarlık yatırımın çoğunun ABD firmalarına ihale edileceğine işaret eden Aksoy, ''Belki göstermelik bir şeyler Polonyalı, Türk, Ürdünlü, Kuveytli firmalara verirler, ama bu tamamen göstermelik'' diye konuştu. 
     Söz konusu rakamın işlere göre ayrılmasında Türk müteahhitlerinin ciddi bir potansiyeli alt yüklenici olarak yerine getirebileceğini belirten Aksoy, açıklamasını şöyle sürdürdü 
     ''Bunlar her türlü altyapısal işlerdir. Bunlarda söz sahibi olma şansımız var. Ama Mart ayının ortasına doğru bu ihaleler açılıp da Türk firmaları direkt alamadığı takdirde Biz bunları alamadık, yine nerede yanlış yaptık gibi değişik görüşler ortaya çıkacak. Bence bu yanlıştır. Türkiye'siz bölgede yeniden yapılandırma olamaz. Muhakkak ve muhakkak bizler işin içinde olacağız.'' 
     
     IRAK'LI MÜTEAHHİTLERLE EVLİLİK 
     Ercüment Aksoy, Irak'ın günlük 2,5 milyon varil petrol üretimi bulunduğunu, bunun 2 milyonunun da ihracat kapasitesi taşıdığını kaydetti. 
     Petrol, BM'den kalan para, Saddam'dan ele geçirilen para ve bağışlarla birlikte Irak'ın 2004 fonunun 18.6 milyar doların neredeyse iki katına ulaştığını bildiren Aksoy, şöyle devam etti 
     ''O zaman sadece ABD fonlarının üzerine gitmenin anlamı yok. ABD, Irak'ta özel sektör yaratmak istiyor. Alt yüklenici olarak da Irak firmalarını tercih ediyor. Kendi ifadeleri, Irak Koalisyon Geçici Yönetimi'nin ifadeleridir Türk firması olarak muhakkak burada örgütlenin, muhakkak kendi ofisinizi açın, yoksa bir şey alamazsınız Bizim müteahhitlerimiz bunu yapıyor. Son gezimizde Müteahhitler Birliği Başkanı Nihat Özdemir, karşı tarafın Müteahhitler Birliği Başkanı ile anlaştı. Mart'ın ortasında buradan bir müteahhit heyeti, Irak'taki müteahhitlerle evlilik yapmak arzusuyla oraya gidecek. Evliliğin sonucunda, ABD fonlarında verilecek işlerin beraberce üstlenilmesi mümkün olabilecek.'' Aksoy, Irak'taki firmaların şirket evliliklerine nasıl baktığı yönündeki bir soru üzerine, ''Çok pozitif. Ben hayran kaldım. 10 dakika içinde buna karar verildi. Karşı taraf buna çok sıcak bakıyor. Onların elinde teçhizat yok, teknolojileri düşük ve finans olarak zayıflar. O yüzden bu çok başarılı bir hamledir'' dedi. 
     Yapa Dış Ticaret Limited Şirketi'nin sahibi de olan Ercüment Aksoy, bir soru üzerine, kendilerinin de bu yönde evlilikler gerçekleştirdiklerini belirterek, ''Benim işim Irak, üstelik kaç firmayla evlilik kurduk'' dedi. 
     2004'ün Irak'ın yeniden yapılandırılması açısından ''Türkiye yılı'' olacağını vurgulayan Aksoy, TOBB Başkanı Rifat Hisarcıklıoğlu ile Irak'a yapılan ziyaretin doğru bir zamanda gerçekleştiğine dikkat çekti. 
     
     NECEF-ERBİL HAVAALANLARINA TALİBİZ 
     Ercüment Aksoy, ''Bakanlarla kendi konuşmalarımı size aktarıyorum Hepsi Türkiye'ye çok sıcak bakıyorlar. Bakanlıklarda bir sürü ihaleler çıkıyor. Necef ve Erbil Havaalanları'nın yapılması son çıkan ihaledir. Bunu Türk firmaları da yapmak arzusundalar'' dedi. 
     Irak'ta bu yıl kullanılacak çimento miktarının 20 milyon ton olduğunu ve ülkede 10'a yakın çimento fabrikası bulunduğunu kaydeden Aksoy, çimento fabrikalarının canlandırılmasının istendiğini, bu konuda en büyük eksikliğin elektrik olduğunu ve çıkılan ihaleyi Türk firmalarının aldığını bildirdi. Aksoy, şunları kaydetti 
     ''6 tane işin bedeli 150-200 milyon dolar. Bu Irak devletinden alınmıştır. ABD'lilerle bir ilgisi yok. Irak devleti şu anda boş durmuyor. Biz, konsantrasyonumuzu sadece 18.6 milyon dolara yoğunlaştırmış vaziyetteyiz. Direkt alamayacağız ama alt yüklenici olarak Iraklılarla çalıştığımız takdirde alabilecek durumdayız. O zaman her tarafa yayılacak bir politikayla gitmemizin daha doğru olacağı kanısındayım. 
     
</TEXT>
</DOC>
