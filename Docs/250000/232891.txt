<DOC>
<DOCNO> 232891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo32.html </URL>
<DATE> 2004/04/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bursaspor'un galibiyetinde Üstenci'nin konuşması etkili oldu... 
</HEADLINE>
<TEXT>

     Bursaspor'un, Akçaabat Sebatspor deplasmanında 1-0'lık skorla aldığı galibiyette, Kulüp Başkanı Fikret Üstenci'nin futbolcularla yaptığı konuşmanın etkili oldu. 
     Bursa'da yayınlanan yerel gazetelerde, Fikret Üstenci'nin, maç öncesi, tüm yönetici ve teknik heyeti odadan çıkartarak, futbolculara yaptığı konuşmaya geniş yer verilirken, Üstenci, konuşmasında takımın küme düşmesi halinde yaşayacağı sorunlara değindiğini söyledi. 
     ''Galibiyette konuşmamın etkisi olmuşsa, ne mutlu bana'' diyen Üstenci, futbolculara, ''Aranızda şampiyon olan veya küme düşen takımlarda oynayan var mı'' diye sorduğunu belirterek, şöyle konuştu 
     ''Şampiyonluk yaşayan ve kaçıran iki futbolcu vardı. Şampiyonluk kaçırana, kaçırınca ne yaptınız diye sordum, o da bana üzüldük ama bir dahaki sene şampiyonluğa ulaşmak için daha çok çalıştık yanıtını verdi. Aranızda küme düşen takımda oynayan var mı diye sorduğumda, birkaç futbolcu el kaldırdı. Onlara da şimdi o küme düşen takımlar hala orada dedim.'' Futbolculara Bursaspor'un, birkaç yıl önce UEFA Kupası'na katılma vizesi alacakken, son 7 maçta sadece 2 puan kazanarak, bu şansı kaybettiğini, ancak ligdeki yerini koruduğunu hatırlattığını da belirten Üstenci, ''Üst hedeflerin tutmayabileceğini, ancak küme düşmenin farklı olduğunu anlatmak istedim'' diye konuştu. 
     
</TEXT>
</DOC>
