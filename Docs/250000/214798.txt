<DOC>
<DOCNO> 214798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo32.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Genç Jöntürk' Engin Atsür, 20 sayı attı 
</HEADLINE>
<TEXT>

     ABD Üniversiteler Kolejler Basketbol Ligi NCAA takımlarından North Carolina State Wolfpack Üniversitesi takımında forma giyen Engin Atsür, ligdeki başarılı performansını sürdürüyor. 
     Basketbol Federasyonu'ndan verilen bilgiye göre Engin Atsür, takımının Florida State Üniversitesi'ni 75-59 yendiği karşılaşmada 20 sayılık bir performans sergiledi. 33 dakika oyunda kalan Engin, 3 sayılık atışlarda 7'de 4, 2 sayılık atışlarda 1'de 1 isabet oranıyla oynarken, 6 kere denediği serbest atışların da hepsini sayıya çevirdi ve kariyer rekorunu kırmış oldu. Takımı adına en skorer oyuncu olan Engin Atsür, maçı 20 sayının yanısıra 4 ribaunt, 1 asist ve 1 top çalmayla tamamladı. 
     Öte yandan Western Carolina Catamounts Üniversitesi'nde son sınıf öğrencisi olan Engin'in kardeşi Emre Atsür ise takımının Georgia Southern Üniversitesi'ne 68-65 yenildiği karşılaşmada kendisinden beklenen performansı sergileyemedi. 
     İlk 5'te başladığı karşılaşmada 32 dakika süre alan Emre, 2'şer kere denediği 3 sayılık ve 2 sayılık atışlarda isabet sağlayamazken, serbest atışlarda 2'de 2 isabetle oynadı. 
     2 sayı, 2 asist, 2 top kaybı ve 5 top çalmayla oynayan Emre, büyük bir çekişmeye sahne olan maçın son saniyelerinde kullandığı 3 sayılık atışla skoru eşitleme şansını yakalasa da maçı uzatmaya götürmeyi başaramadı. 
     
</TEXT>
</DOC>
