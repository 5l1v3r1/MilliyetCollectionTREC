<DOC>
<DOCNO> 223612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/siyaset/siy01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasağı dinleyen yok 
</HEADLINE>
<TEXT>

   Tarihi surlar, çeşmeler, okul duvarları siyasi parti afişlerinden geçilmiyor. İstanbul Çevre ve Orman Müdürü, "İhbar gelmiyor" diyor 
      Pınar Aktaş 

   
   Yerel seçimler öncesi İstanbul'un cadde ve sokakları, siyasi partilerin bayrak asma yarışına sahne oluyor. Yüksek Seçim Kurulu'nun koyduğu yasakların yanı sıra Çevre ve Orman Bakanlığı Çevre Yönetimi Genel Müdürlüğü de seçimlerde görüntü ve çevre kirliliğinin önlenmesiyle ilgili bir dizi yasak getirdi. Genelgeye uymayanlara 700 milyon ile 12 milyar lira arasında para cezası öngörüldü. Ancak sokaklara, caddelere ve büyük meydanlara baktığımızda durum bu yasakların uygulanmadığını gösteriyordu. 
   
   Neler yasak 
   Örneğin "Tarihi, kültürel ve turistik binaların duvarlarına, anıtlara, kamu binalarına, özel binalara mülk sahibinden izin alınmadan , trafik levhalarına, aydınlatma lamba ve direklerine, kent mobilyalarına, yollara, cadde, sokak ve kaldırımlara afiş, poster ve flama asılmaması, yapıştırılmaması, boyama yapılmaması, yazı yazılmaması" gerekiyor. 
   Ancak siyasi partiler, Ayvansaray ve Edirnekapı'da surlara bile devasa afişlerini asıyorlar. Haliç Köprüsü'nün tepesinden dev posterler sarkıtılıyor. Kadırga Limanı Caddesi'nde afişlerden gök gözükmüyor. 
   İstanbul Çevre ve Orman Müdürü Mehmet Emin Birpınar ise sorumluluğun bölgedeki kaymakamlık ve belediyelerde olduğunu söyleyerek, "Belediye seçimi olduğu için belediyeler herhalde bize bildirmiyor. Kendileri de asıyorlar çünkü" dedi. 
   Kendisinin de yasaklara uyulmadığını gördüğünü ifade eden Gürpınar, "Gördüğümüze müdahale ederiz de inanın burada bugün eleman sayımız 35 - 40 kişi. İstanbul'un mevcut problemlerinden başlarını kaldıramıyorlar. Her ilçede kaymakamlık var, çevre müdürlükleri var. Bugüne kadar gelen şik yet yok, bizim de ceza kestiğimiz hiçbir kurum yok" diye konuştu. 
   
   
   
</TEXT>
</DOC>
