<DOC>
<DOCNO> 208711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/spor/spo03.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedeflerimizden kopmadık' 
</HEADLINE>
<TEXT>

   Fatih Terim, futbolcularının kazandıkça güveninin yerine geldiğini belirterek "Galatasaray iddiasız, vizyonsuz ve hedefsiz kalmaz" dedi 
      
   SPARTAK Moskova karşısında gelen 2 - 1'lik galibiyet sonrası bir açıklama yapan Teknik Direktör Fatih Terim, "Galatasaray, iddiasız, vizyonsuz ve hedefsiz kalmaz" dedi. UEFA Kupası ve Türkiye Kupası hedeflerinden kopmadıklarını belirten tecrübeli çalıştırıcı, "Bu hedefleri gerçekleştirecek bir takımı yaratmak için uğraşıyoruz. Kazandıkça güvenimiz yerine geliyor. Artık futbolcularım tekmeye kafayı koyuyorlar" ifadesini kullandı. 
   HAKAN Şükür, Prates ve Hasan Şaş'ın takıma katılmasıyla seviyeli bir rekabet yaşanacağını vurgulayan Fatih Terim, "Forma savaşı performansı artırır. Bu da lehimize olur" diye konuştu. Terim, Villarreal maçını Olimpiyat Stadı dışında bir sahada oynamak için Başkan Özhan Canaydın ve yöneticilere ricada bulunduğunu söyleyerek, "Karar onların takdirleridir" yorumunu yaptı. Maçın ikinci yarısında sakatlanan Ömer'in durumunun bugün belli olacağı belirtildi. 
   
   Polat, Sami Yen'e talip    GALATASARAY Futbol Şubesi eski Sorumlusu Adnan Polat, Ali Sami Yen Stadı'nın yapımına talip oldu. Polat, "Sonuçta benim de cebimden para çıkacak. Ancak Galatasaraylılık ağır basıyor. Stada baktıkça içim sızlıyor" dedi. 
   
   Divan'dan eleştiri    GALATASARAY Lisesi'nde yapılan Divan Kurulu'nda gündemde ağırlık, Kuruçeşme Adası'ndaydı. Adanın hukuki ve diğer boyutlarının incelenmesi için beş kişilik bir heyet kurulmasına karar verildi. Toplantıda ayrıca yapılan operasyon da tenkit edilerek, Frank de Boer ile Bülent'in aynı kefeye konması eleştirildi. Divan kurulu üyesi Yılmaz Toköz, Fatih Terim'e üstü kapalı gönderme yaparak, "Şu anda biz sadece bir kişiye vefa gösteriyoruz" dedi. 
   
   Ofsayt taktiği    ANTALYA'DA çalışmalarını sürdüren Galatasaray, dün sabah Titanic Otel'in sahasında bir antrenman yaptı. Önce dar alanda top kapma çalışması, ardından da çift kale maç yapan Sarı - Kırmızılılar'da savunma oyuncuları da ofsayt üzerinde durdu. 
   
   Karan iyileşti    HASTALIĞI nedeniyle bir süredir takımdan uzak kalan Ümit Karan iyileşti. Boğaz enfeksiyonu geçiren Cafer Can'ın ateşi de kontrol altına alındı. Sağlık Kurulu üyesi Dr. Bülent Bayraktar, Berkant'ın da fizyoterapist gözetiminde salonda çalıştığını açıkladı. Öte yandan, adale spazmı geçiren Eyüp de dünü hafif koşu yaparak geçirdi. 
   
   
</TEXT>
</DOC>
