<DOC>
<DOCNO> 247291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/axspo05.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Perde açılıyor 
</HEADLINE>
<TEXT>


12. Avrupa Futbol Şampiyonası bugün Portekiz'de oynanacak iki maçla başlayacak. A Milli Takımımız'ın yer almadığı organizasyonda 16 takım kupa için ter dökecek 


Ev sahibi sahnede 
12. Avrupa Futbol Şampiyonası bugün başlıyor. 16 takımlı dev turnuvanın başlama düdüğü, TSİ 19.00'da ev sahibi Portekiz ile Yunanistan arasındaki açılış maçında İtalyan hakem Pierluigi Collina tarafından çalınacak. Euro 2004'te ilk gün A Grubu'ndaki diğer karşılaşmada İspanya ile Rusya, TSİ 21.45'te Faro kentindeki Algarve Stadı'nda karşı karşıya gelecek. 

Görkemli tören 
PORTO'DA yeni inşaa edilen Dragao Stadı'nda yapılacak açılış maçı öncesinde görkemli bir tören düzenlenecek. Avrupa Şampiyonası grup maçlarında bugüne kadar hiç yenilmeyen Portekiz, kendi seyircisi önünde bu geleneği sürdürmeye çalışacak. Rehhagel'in çalıştırdığı Yunanistan ise ikinci kez finallerde mücadele edecek. Komşumuz ev sahibi önünde sürpriz arayacak. 

NOTLAR 

Scholes patladı 
İLK maçını Fransa'yla oynayacak İngiltere'nin orta saha oyuncusu Paul Scholes, kendilerine en az üç gol atacaklarını iddia eden Robert Pires'e cevap verdi. Scholes, "Futbol sahada oynanır. Fransızlar'a en iyi cevabı sahada vereceğiz" dedi. Sakatlığı süren John Terry, Fransa maçında forma giyemeyecek. 

Gronkjaer'in acısı 
DANİMARKA'NIN yıldızı Jesper Gronkjaer, kanser olan annesinin ölüm haberiyle yıkıldı. Portekiz'e Gronkjaer'den yoksun giden Danimarka'da bu gelişme büyük üzüntü yarattı. Ünlü futbolcunun İtalya maçında forma giyemeyeceği ancak kadrodan da çıkarılmayacağı öğrenildi. 

Rekor Almanya'da 
AVRUPA Futbol Şampiyonası Finalleri'ne şu ana dek sekiz kez katılma başarısını gösteren Almanya, üç kezle de mutlu sona en fazla ulaşan ülke oldu. Beş kez de final oynayarak rekor kıran Almanya, 29 maçta, 44 golle fileleri en fazla havalandıran takım unvanına da sahip bulunuyor. 

TV'de bugün 
TRT 1 
19.00 Portekiz-Yunanistan Canlı 
21.45 İspanya-Rusya Canlı 
24.00 Euro 2004 Özet 

A GRUBU 
Portekiz 
Yunanistan 
İspanya 
Rusya 

B GRUBU 
Fransa 
İngiltere 
İsviçre 
Hırvatistan 

C GRUBU 
İsveç 
Bulgaristan 
Danimarka 
İtalya 

D GRUBU 
Çek Cumhuriyeti 
Letonya 
Almanya 
Hollanda 


</TEXT>
</DOC>
