<DOC>
<DOCNO> 220805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur16.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolda slalom yapan bıçkın şoföre 2 yıl hapis 
</HEADLINE>
<TEXT>

     ANKARA Milliyet 

Trafikte slalom yapan, sinyal vermeksizin zikzak çizerek ilerleyen, hatalı sollayan veya aşırı süratli araç kullanan şoförler, "kişilerin hayat, sağlık veya malvarlığı bakımından tehlike" yarattıkları gerekçesiyle iki yıla kadar hapisle cezalandırılacak. 
     Gemilerini tehlikeli olabilecek şekilde sevk ve idare eden kaptanlarla, uçaklarını tehlikeye yol açacak biçimde kullanan pilotlar da aynı cezaya çarptırılarak hapis yatacak. 
     Türk Ceza Kanunu TCK tasarısını yeniden biçimlendiren TBMM Adalet Alt Komisyonu'nun tasarıya eklediği "Trafik güvenliğini tehlikeye sokma" başlıklı yeni maddeye göre kara, deniz, hava veya demiryolu ulaşımının güven içinde akışını sağlamak için konulmuş her türlü işaretleri değiştirerek, konuldukları yerden kaldırarak, yanlış işaretler vererek geçiş, varış, kalkış veya iniş yolları üzerine bir şey koyarak ya da teknik işletim sistemine müdahele ederek başkalarının hayatı, sağlığı veya malvarlığı bakımından bir tehlikeye neden olan kişiye bir yıldan altı yıla kadar hapis cezası verilecek. 
     Örneğin rayların makası ile güzergahını değiştiren, trafik levhalarını söken veya yanlış levha koyan kişiler bu suçtan yargılanacak. 

     
</TEXT>
</DOC>
