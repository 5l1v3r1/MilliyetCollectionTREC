<DOC>
<DOCNO> 202799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur19.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ, kayıpları 6 saat sonra geri verdi... 
</HEADLINE>
<TEXT>

     HÜSEYİN TÜCCAR, NAİL KAHRAMAN, SERKAN GÜLER Bursa DHA 

Marmara Üniversitesi öğrencisi üç kişi, kayak ve kamp yapmak için geldikleri Uludağ'da yoğun kar ve tipi yüzünden kayboldu. Jandarma, cep telefonuyla yardım isteyen gençleri altı saat süren arama sonunda kurtardı. Karakola getirilen gençler ailelerine iyi olduklarını söyledi. 
     Marmara Üniversitesi İktisadi ve İdari Bilimler Fakültesi'nde okuyan Burak Berber 21 , Alper Özgür 20 ve Aydın Demir 25 , önceki gün İstanbul'dan Uludağ'a geldi. Öğle saatlerine kadar kayak yapan gençler, saat 12.00'de jandarmaya bilgi verdi ve kamp yapmak için volfram madenlerinin olduğu bölgeye gideceklerini söyledi. 
     Geceyi maden tesislerinin bulunduğu bölgede geçiren üç arkadaş, dün sabah hava koşullarının kötüleşmesi üzere dönmeye karar verdi. Ancak görüş mesafesinin zaman zaman sıfıra düşmesi, rüzgarın hızının saatte 40 kilometreye ulaşması sonucu yönlerini kaybeden öğrenciler, cep telefonlarıyla aradıkları ailelerinden ve jandarmadan yardım istedi. 
     Dün saat 06.00'da arama çalışmalarına başlayan jandarma arama ve kurtarma timi, kaybolan dağcılara yaklaşık altı saat sonra ulaşabildi. Dağcılar kamp yaptıkları yerden 3 - 4 kilometre uzakta, oteller bölgesine göre ters istikametteki ormanlık alanda bulundu. Dün kar motorlarına bindirilen dağcılar, 45 dakikalık yolculuktan sonra Uludağ Jandarma Karakolu'na götürüldü. 
     Burada çay içen ve yemek yiyen öğrenciler, telefonla ailelerini arayarak kurtulduklarını ve sağlık durumlarının iyi olduğunu söyledi. İfadeleri alınan öğrenciler, "Dönüşe geçtiğimizde sis ve tipi nedeniyle yönümüzü kaybettik. Kendi imkanlarımızla gelmeye çalışırken jandarma bizi kurtardı" dedi. 
     
</TEXT>
</DOC>
