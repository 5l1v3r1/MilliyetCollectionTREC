<DOC>
<DOCNO> 230320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/siyaset/siy07.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevitler 3 ay daha 
</HEADLINE>
<TEXT>

   DSP lideri Bülent Ecevit, eşinin Yargıtay'dan ek süre istemesi nedeniyle 3 ay daha görev yapacak 
      GÖKÇER TAHİNCİOĞLU Ankara 

   
   Politikayı ne zaman bırakacağı merak konusu olan DSP Genel Başkanı Bülent Ecevit'in gidişi bahar sonrasına kaldı. DSP Genel Başkan Yardımcısı Rahşan Ecevit, il kongrelerinin bazılarını yerel seçim nedeniyle yapamadıklarını belirterek, olağan büyük kongrelerini toplamak için Yargıtay Başsavcılığı'ndan 3 ay ek süre istedi. 
   Ecevit, 28 Mart'tan önce yerel seçimlerden hemen sonra partisinin olağan kongresinin toplanacağını ve bu kongrede başkanlığa aday olmayacağını açıkladı. Ancak yasalara göre bir önceki kongreyi 3 yıl önce topladığı için nisanda kongre yapmak zorunda olan DSP'de, yerel seçimler geride kalmasına rağmen tarihin 3 ay ileriye atılma ihtimali doğdu. Rahşan Ecevit, Yargıtay Başsavcılığı'na gönderdiği yazıyla partisinin İstanbul ve Adana başta olmak üzere birçok ilde kongrelerin yerel seçim tarihiyle çakışması nedeniyle yapılamadığını belirtti. Ecevit, il kongreleri için il seçim kurullarının mayısa gün verdiğini ve olağan kongreyi bunlar bittikten sonra toplamak istediklerini kaydetti. 
   İl kongrelerinin bütününü yaptıktan sonra partinin büyük kongresinin toplanmasının zorunlu olmadığını belirten Yargıtay kaynakları, buna rağmen DSP'ye istenen erteleme izninin büyük bir olasılıkla verileceğini bildirdi. Kulislerde, Ecevitler'in bu erteleme süresinin bitiminde yeni bir erteleme talebinde daha bulunabilecekleri de konuşulmaya başlandı. 
   
   
   
</TEXT>
</DOC>
