<DOC>
<DOCNO> 242348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko09.html </URL>
<DATE> 2004/05/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Burçlu ''Hemen kazan'' biletleri büyük ilgi görüyor... 
</HEADLINE>
<TEXT>

     İzmir Milli Piyango Bayileri ve Satıcıları Odası Başkanı İsmail Baloğlu, üzerinde burçların bulunduğu ''hemen kazı'' biletlerinde, en yoğun talebin oğlak, kova ve balık burcuna olduğunu, diğerlerinin ise ellerinde kaldığını söyledi. 
     İsmail Baloğlu, Sevgililer Günü, Anneler Günü ile ilgili ''hemen kazı'' biletlerinin büyük ilgi görmesi üzerine burçlar serisi biletlerinin satışa sunulduğunu anlattı. Sayısal Loto, 10 Numara gibi şans oyunları nedeniyle işlerinin azalmasından şikayet ederken, bu gelişmeyle ümitlendiklerini anlatan Baloğlu, ''Burçlar da çok büyük ilgi gördü ama ne yazık ki Türkiye'de burçların dağılımı çok farklı. Oğlak, kova ve balık burcu olanların sayısı çok ama diğer burçlar çok daha az. En az talep akrep burcuna oldu. Bu yüzden biraz hayal kırıklığına uğradık'' dedi. 
     Müşterilerin kendi burcunu satın almak istemesinin doğal olduğunu belirten Baloğlu, ''Burçlar serisinden 10 milyon adet basıldı. Bu seri ile ilgili ikinci biletlerde talebi yoğun olanların sayısının da artacağını sanıyoruz'' diye konuştu. 
     Burçlar serisinin ardından Babalar Günü ve Doğum Günü özel ''hemen kazı'' biletlerinin de satışa sunulacağını, bunların da büyük ilgi görmesini beklediklerini kaydeden Baloğlu, ''Özellikle üzerinde bir demet çiçek resmi olan doğum günü kutlama yazılı biletlerin beğenileceğini sanıyoruz'' dedi. 

     
</TEXT>
</DOC>
