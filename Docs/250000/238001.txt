<DOC>
<DOCNO> 238001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/siyaset/siy06.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs diye Girit'i koydular 
</HEADLINE>
<TEXT>


DIŞ HABERLER SERVİSİ 


Avrupa Birliği'nin AB genişlemiş halinin tanıtımı için AB Dönem Başkanı İrlanda'nın bastırdığı pullar kafaları karıştırdı. Pullarda, Kıbrıs'ın Girit Adası'nı andırması tartışmalara neden oldu. Eski üyelerin mavi, yeni üyelerin de sarı renkle tanıtıldığı pullarda, Kıbrıs'ın, Yunanistan'ın güneyinde ve gerçekte olduğundan daha uzun ve ince gösterilmesi, "pulu hazırlayanların Kıbrıs'la, Girit Adası'nı karıştırdıkları" izlenimini verdi. İrlandalı pul uzmanı Peter Geoffrey, iddiaları, "Tasarımcılar ülkeler üzerinde sanatsal oynamalar yaptılar, ama dürüst olursak, şekil Kıbrıs'tan çok Girit'e benziyor" diyerek yorumladı. İrlanda Posta İşletmeleri Sözcüsü ise haritanın, bir fotoğrafçının balık gözü lensinden çekmiş olduğu fotoğrafa benzediğini kaydetti. 



</TEXT>
</DOC>
