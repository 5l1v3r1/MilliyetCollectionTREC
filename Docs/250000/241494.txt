<DOC>
<DOCNO> 241494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur20.html </URL>
<DATE> 2004/05/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
TED Ankara Koleji'ne yüzde 15 zam yapıldı 
</HEADLINE>
<TEXT>

     TED Ankara Koleji, fiyatlarını geçen yıla göre ortalama yüzde 15 oranında artırdı. 
     Özel okullar, Özel Öğretim Kurumları Öğrenci Ücretleri Tespit ve Tahsil Yönetmeliği uyarınca fiyatlarını ilan etmeye başladılar. 
     Bu çerçevede, TED Ankara Koleji de 2004-2005 eğitim-öğretim yılı fiyatlarını belirledi. 
     Anasınıfı fiyatının yüksekliğiyle geçen yıl dikkatleri üzerine çeken TED, 24 milyar lira olan ücretini, 2004-2005 eğitim-öğretim dönemi için yüzde 16.6 artırdı. Anasınıfının fiyatı, KDV dahil 28 milyar liraya yükseldi. 
     TED, anasınıfına bu yıl 144 öğrenci alacak. TED Ankara Koleji mezunları ile TED Ankara Koleji Vakfı Okulları'nda idareci, öğretmen ve diğer görevlerde bulunan personele, yüzde 50 indirim yapılacak. Ücretin yüzde 30'u peşin, kalan kısmı 9 eşit taksitte ödenecek. Peşin ödemelerde, yüzde 10 indirim uygulanacak. 
     
     İLKÖĞRETİM VE LİSE 
     TED, geçen yıl 5 milyar 500 milyon lira olan ilköğretim 1, 2, 3, 4 ve 5. sınıfların ücretini yıllık KDV dahil 6 milyar 325 milyon liraya, 6 milyar 400 milyon lira olan ilköğretim 6, 7 ve 8. sınıflar ile lise hazırlık ve 9, 10, 11. sınıfların ücretini yıllık KDV dahil 7 milyar 360 milyon liraya çıkardı. TED'in ilköğretim ve lise eğitim-öğretim ücreti, geçen yıla göre yüzde 15 arttı. 
     İlköğretim ve lisenin yıllık ücretinin yüzde 20'si peşin olarak kayıt yenileme sırasında alınacak. Kalan ücret, 9 eşit taksitte tahsil edilecek. 
     1 Temmuz 2004 tarihine kadar yıllık ücretin peşin ödenmesi halinde, yüzde 12 indirim uygulanacak. 
     
     FİYATLAR BU AY SONUNA KADAR AÇIKLANACAK 
     Özel okullar, kurslar ve dershanelerden oluşan özel öğretim kurumlarının, 2004-2005 eğitim-öğretim yılı ücretlerini bu ay sonuna kadar ilan etmeleri gerekiyor. 
     Özel Öğretim Kurumları Öğrenci Ücretleri Tespit ve Tahsil Yönetmeliği''ne göre, özel öğretim kurumları, ''Sağladıkları eğitim ve öğretim imkanlarına, yatırım ve hizmetlere, personel ve işletme giderlerine, Devlet İstatistik Enstitüsü'nün nisan ayı itibariyle ilan etmiş olduğu o ildeki yıllık tüketici fiyat endeksine göre'' fiyat tespit ediyor. 
     Kurumlar, yaptıkları yatırımlara ilişkin bilgi ve belgelerini valiliğe bildiriyorlar. Yatırımlardan kaynaklanan farklar, DİE'nin nisan ayı itibariyle ilan ettiği o ildeki yıllık tüketici fiyat endeksinin en çok yüzde 10 oranında eğitim ücretine yansıtılabiliyor. 
     
</TEXT>
</DOC>
