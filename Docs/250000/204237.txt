<DOC>
<DOCNO> 204237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur17.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 'Modern Çarşı yangınında maddi kayıp büyük' 
</HEADLINE>
<TEXT>

     Devlet Bakanı Ali Babacan, Modern Çarşı yangını dolayısıyla büyük çapta maddi kayıp meydana geldiğini bildirdi. 
     Söndürme çalışmalarını izlemek ve incelemelerde bulunmak üzere yangın bölgesine gelen Devlet Bakanı Babacan, Ankara Valisi Gür'den bilgi aldı. 
     Babacan, gazetecilere yaptığı açıklamada, Modern Çarşı'nın Ankara'nın ve İç Anadolu Bölgesi'nin önemli ticaret merkezlerinden olduğunu, çoğunlukla da petrol ürünlerine dayanan malzemelerin satıldığını ifade etti. 
     Ali Babacan, ''Bu olay hepimizi çok üzdü. Maddi kayıp oldukça büyük. Tek teselli, can kaybının olmaması. Bundan sonra böyle olayların tekrarlanmaması için ne gibi tedbirlerin alınacağını düşünmekte fayda var'' dedi. 
     Bir gazetecinin ''zarar görenlere yardım yapılıp yapılmayacağı'' sorusuna Babacan, ''Bunların hepsine bakılır. Olay henüz devam ediyor'' yanıtını verdi. 
     
     İTFAİYE MÜDÜRÜ '' 
     Ankara Büyükşehir Belediyesi İtfaiye Daire Başkanı Faruk Kurutuz, bir gazetecinin ''yangının kontrol altına alınıp alınmadığını'' sorması üzerine, ''Şu anda 'tamamen kontrol altına alındı' diyemem. Kısmi olarak bazı noktalar kontrol altında'' dedi. 
     İşhanında kimyevi ve yanıcı maddeler satan işyerleri olduğu için zaman zaman parlamalar yaşandığını ifade eden Kurutuz, ''Tam söndü dediğiniz anda, alevler yeniden parlıyor. Yukarıdan aşağıya tarama çalışmalarımızı sürdürüyoruz. Bu bölge her zaman risk taşıyordu. Burada yangın çıkmasından korkuyordum. Korktuğum başıma geldi'' diye konuştu. 
     Bu arada, Modern Çarşı esnafı, işyerlerinin yarıdan fazlasının sigortalı olduğunu bildirdi. 
     
</TEXT>
</DOC>
