<DOC>
<DOCNO> 210659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko20.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki olayın ardından domuz çiftlikleri için jet düzenleme... 
</HEADLINE>
<TEXT>

     Tarım ve Köyişleri Bakanlığı, dün TBMM'de kabul edilen Hayvan Sağlığı ve Zabıtası Kanunu'nda Değişiklik Yapılmasına Dair Kanun Tasarısı'na son anda ek bir madde koyarak, domuz çiftliklerinin denetimini yasal bir zemine oturttu. 
     Başbakan Recep Tayyip Erdoğan, dün yapılan Bakanlar Kurulu toplantısında İzmir'de bazı kişilerde görülen ''trişinellozis'' hastalığını sordu. Konuyla ilgili bakanlar, domuz çiftliklerinin denetimi konusunda yasal boşluklar bulunduğunu söylediler. Başbakan Erdoğan bunun üzerine yasal boşlukların tamamlanması konusunda talimat verdi. 
     Bunun üzerine Tarım ve Köyişleri Bakanlığı yetkilileri hızla harekete geçerek, gerekli çalışmaları yaptılar ve dün TBMM'de görüşülen 3285 sayılı Hayvan Sağlığı ve Zabıtası Kanunu'nda Değişiklik Yapılmasına Dair Kanun Tasarısı'na son anda ek bir madde konulmasını sağladılar. 
     Son zamanlarda bazı kontrolsüz işletmelerin faaliyette bulunduğu, sağlıksız şartlarda çalışan bu tür işletmelerden elde edilen hayvansal kökenli gıda maddelerinin, kamu sağlığını, hayvan sağlığını ve gıda güvenliğini tehdit ettiği gerekçesiyle söz konusu tasarıya son anda eklenen madde ile hayvancılık işletmelerinin bakanlık tarafından ruhsatlandırıp denetlenmesine olanak sağlandı. 
     Söz konusu madde uyarınca, hayvancılık işletmeleri ile ilgili her türlü izin ve ruhsatları bakanlık verecek, kontrol ve denetimleri de yapacak. Kamu sağlığı, hayvan sağlığı ve gıda güvenliğine uygun olmayan işletmelere eksikliklerini düzeltmeleri için süre verilerek uyarılacak. Gerekli tedbirleri almayanlar faaliyetten men edilecek. 
     Bakanlık, bu konulara ilişkin ayrıca çok kısa sürede bir de yönetmelik çıkaracak. 
     
     MADDE NE GETİRİYOR 
     Daha önce Sağlık Bakanlığı, Tarım ve Köyişyleri Bakanlığı ile Çevre ve Orman Bakanlığı tarafından canlı hayvan çitfliklerinin denetimi zaman zaman yapılsa bile, mevzuatta bir boşluk bulunuyordu ve bu bakanlıkların yaptırım yetkisi bulunmuyordu. 
     Bu düzenlemeyle Tarım ve Köyişleri Bakanlığı'na hayvan işletmelerinin tümüne denetleme ve denetimlerle iligili yaptırım yetkisi getiriliyor. 
     Konuyla ilgili bilgi veren Koruma ve Kontrol Genel Müdürlüğü yetkilileri, bu düzenlemedeki asıl hedefin ''domuz çiftliklerinin denetlenmesi'' olduğunu vurgulayarak, kısa bir zamanda çıkarılacak yönetmelik sayesinde domuz çiftlikleri konusundaki düzenlemelerin yapılacağını söylediler. 
     Yönetmeliğin hazırlanmasıyla domuz çiftliklerinde etkin bir kontrol ve denetimin yapılacağını vurgulayan yetkililer, eksikleri görülen işletmelerin ilk etapta uyarılacağını, belirlenen sürede eksikliklerini tamamlamayanlara ise ''faaliyetten men''e kadar varan yaptırımların uygulanacağını bildirdiler. 
     Söz konusu düzenlemeyle Türkiye'deki evcil domuzların kayıt altına alınacağını da belirten yetkililer, domuzların kesildiği ve satıldığı yerlerin izlenebilmesi için de yönetmelikle gerekli düzenlemelerin yapılacağını kaydettiler. 
     
     TÜRKİYE'DEKİ EVCİL DOMUZ SAYISI 
     Bu arada, Devlet İstatistik Enstitüsü DİE , kayıtlarına göre Türkiye'de İstanbul, Edirne ve Tekirdağ toplam 10 adet domuz çiftiliği bulunuyor. 
     Bu 10 çiftlikte ise 2002 yılı verilerine göre toplam 3 bin 600 adet domuz bulunuyor. 
     Yetkililer, bu rakamın yanıltıcı olduğunu ve Türkiye'deki gerçek domuz sayısının bu rakamın çok üzerinde olabileceğini vurguladılar. 
     Domuzun yılda 2 defa doğum yaparak 7 ile 14 arasında yavru yapması nedeniyle çok hızlı ürediğini, beslenmesinin diğer hayvanlara göre daha kolay olduğunu, bu nedenle karlı bir üretim dalı olduğu belirtiliyor. 
     
     HAYVANSAL KÖKENLİ MADDELERİN KONTROLLERİ 
     Bu arada Hayvan Sağlığı ve Zabıtası Kanunu'nda yapılan değişiklik ile hayvanlarda kullanımına izin verilmeyen maddelerinin kulllanımının engellenmesi ve buna uymayanların cezalandırılmasına olanak sağlandı. 
     Söz konusu düzenlemeyle gıda olarak faydalanılacak hayvanlardan elde edilen ürünlerin halk sağlığına zararlı olmasını engellemek amacıyla, canlı hayvanlar ve et, süt, yumurta, bal ve su ürünleri gibi hayvansal kökenli gıda maddelerinin kullanımı, ithalatı yapılan hayvan ve hayvansal ürünlerde yapılacak kontrolleri ve kalıntı tespiti gibi konular yasal bir zemine oturtuluyor. 
     AB mevzuatına uyum amacıyla da yapılan düzenlemeyle, Tarım ve Köyişleri Bakanlığı tarafından hayvanlarda kullanımına izin verilmemiş veya kullanımı farmakolojik veya toksikolojik etkileri sebebiyle yasaklanmış her türlü maddenin besleme, tedavi, koruma, araştırma ve benzeri amaçlarla hayvanlara yedirilmesi, içirilmesi veya vücuduna zerk edilmesi yasaklandı. 
     Düzenlemeyle ilk kez para cezası getirilirken, belirlenen maddeleri hayvanlara uygulayanlar ve bilerek hayvanlarına uygulatan hayvan sahiplerine de 2 milyar lira idari para cezası verilebilecek. 
     
</TEXT>
</DOC>
