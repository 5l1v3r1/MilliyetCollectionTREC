<DOC>
<DOCNO> 237094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/spor/ydemirkol.html </URL>
<DATE> 2004/05/04/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Futbol fetvaları 
</HEADLINE>
<TEXT>


Elle tutulmaz, gözle görülmez, kalbinizde tuttuğunuz, beyninizde yaşadığınız manevi konuların danışma organı Diyanet... Herkesin kendince yaşadığı bir dünyaya ışık tutmak için oluşturulmuş bir kurum. İnce eleyip, sık dokuyup konuşmalılar. Çünkü herkesin kendince yorumlaması, özünden, doğasından kaynaklanan bir konuda iştigal ediyorlar. Maddi dünyayı sonuna kadar etkileyen manevi dünyayı yorumlamak kolay değil. Bu düzenin en zor görevlerinden birini üstlenmişler. O kadar detaylı çalışmak o kadar uygun bir lisan kullanmak gerekiyor ki. Ufacık bir kelime hayat yıkabilir. Çok kaygan bir zemin... 
Bu kaygan zemini bir kenara bırakın, gün gibi ortada olan bir spor problematiğini yorumlamalarına bakın. "Teşvik primi dinimizce sakıncalı değildir" açıklamasına. Neyse ki, hemen ekliyorlar "Şike haramdır". Vallahi bravo... Dopingden farkı olmayan, yarışmacılığın ruhuna temelden aykırı bir dış etkeni, teşviği gönül rahatlığıyla temize çıkarıyorlar. Acaba hangi spor uzmanına sordular Bu dünyayı ne kadar biliyorlar Bu kadar açık konuda böyle bir fetva veren kurumun, manevi, elle tutulmaz bir dünyayla ilgili yorumlarına nasıl güveneceğiz şimdi Kime danıştılar, hangi spor adamına sordular da bu yorumu yapıyorlar. Sakıncaları nasıl gördüler Kaynak bir telefon mesafesindeyken bilgiye ulaşamayan kurumun, göğün 7. katındaki bilgiyi doğru yorumladığını nasıl kabul edeceğiz şimdi 

Bir futbol masalı 
Teşvik dopingtir. Belki sporcu sağlığına zararı yoktur, ama sporun ruhunu kemirir. 100 milyara sezonluk anlaşma yapan oyuncuların önüne bir maçı kazanması için 50 milyar konunca ne olacak. Eğer dinen ve yasal olarak bir sakınca olmadığını söylersek ne olacak Bu sene olanlar tabii ki. Gelin size bir masal anlatayım Oyuncu sezon başında fikstür oluşmasında, son haftalara şampiyonluk adayları düşsün diye dua etmeye başlar. Yıllık maaşının yarısını helal yoldan alabilecektir çünkü. İstediği olur. Maç gelir. Gerçekten teşvik önerilir ve bu dopingle istenen sonuç alınır. Paralar yasadışı yollarla transfer edildiği için aracı paranın büyük bir kısmına el koyar. Mesela 300 milyar. Mağdur durumdaki oyuncuların şikayet edebilecekleri bir yer yoktur, çünkü teklifi ileten kişi de parayı getiren aracıdır. Başka muhatap yoktur. Gidip başkanla konuşacak değiller ya Zaman geçer teşviği veren takımla kritik maç gelir. Hırs üst boyuttadır, dinen helal gelirlerine el koyulmuştur, kısasa kısas vaktidir. Teşviği veren takımın eski, alan takımın yeni oyuncusu ise herkesten daha hırslıdır. Çıkarlar, sezonun en iyi oyunlarından birini oynarlar. Kemik sesleri gelir... Sonuç mu, ne önemi var 
Nereden mi çıktı bu masal Niye mi gerçekleri anlatmıyorum Gidin kardeşim hastayım ben, sağlığım bozuk. Mecbur muyum konuşmaya Kim nasıl isterse öyle anlasın. Yılmaz Vural hastalığına yakalandım 

Komşusu açken 
Şimdi diyanet bu işe el attı ya, nefesi kuvvetli lafına yorumuna inanılır başka hocalar da çıkıp başka fetvalar verirse ne olacak şimdi Ya birisi çıkıp "Komşusu küme düşerken kümede kalmanın caiz olmadığını" söylerse. Bu durumda Yılmaz Vural'ın bir sevaba çamur sıçratarak günaha girdiği de söylenebilir. Doğu Karadeniz'de bugünlerde çok sevaba giriliyor. Sebat komşuları ile oynadıkları maçlarda, bu sezon ilk kez iki maç üst üste kazandı zira. Ya da "Küme düşme yolundaysanız cihat ediniz " derse hocanın biri. Bu da Bursaspor oyuncu ve yetkililerini Gazi kılar. Soyunma odası koridorları da son derece mübarek alan olur... Çünkü o cihat sonrası Bursa bu sezon ilk kez 4 gol attı. Hem de 45 dakikada. Bir oyuncu, bir hakem yaralandı, ama bir anons bile yapılamadı. Bravo... Şimdi Diyanet'ten, seneye Rize'de oyananacak olan ve intikam hazırlıkları şimdiden başlayan maçla ilgili de bir yorum bekliyoruz. 
Çığrından, zıvanadan çıkan futbol dünyasında, Diyanet fetvalar verirken, ortalık toz dumanken, hiç ses çıkarmadan oturabilenlerin, ne olup bittiğine hiç bakmadan durabilenlerin ruh sağlığından şüphe ediyorum aslında, Yılmaz Vural'ınkinden değil... Ama beni en çok hayal kırıklığına uğratanlar, kariyerleri boyunca hakkı yenildiği için ağlayanların "Ne yaparsak yapalım bizi şampiyon yapmazlar. Avrupa'da şampiyon olabiliriz, ama Türkiye'de asla" diyenlerin mevki kazanınca düzene tapmaya başlamaları. Sadece işini yaparak var olmayı yeterli görmeyip, bu düzenin efendilerini kutsamaları. Doğrusu ya, onların savunduğu, hepimizin doğruları için döktüğüm tere lanet okuyorum şimdi. Yolları açık olsun. 

Sadece magnum kapattırır 

Atay Aktuğ haklı, şampiyonluk yolunda ilerleyen bir takımın son iki maça girerken sahasını kapatırsanız, bir de orası sizin memleketinizse, şampiyonluk da kaybedilirse, Trabzon bunu unutmaz. Aktuğ doğruyu söylüyor. Trabzon bunu asla, ama asla unutmaz. 20 yıl sonra şampiyonluğa bu kadar yaklaşılmışken kaybedilecek bir şampiyonluğun bedelini herkes öder. Avni Aker'i kapatamazsınız. Ancak bir şartla bu mümkündür. Magnumla ateş edilince. Futbolumuzun yörüngesini çizen Ulusoy Şifahi Kuralları bunu söylüyor... 

Santrfor hikayesi 

Geçen yıl ligin final maçında Beşiktaş Galatasaray'ı Tümer Sergen paslaşmasında, Sergen'in golüyle yenmişti. İlk maçta da İbrahim sayısıyla. İkisinde de gol yemeden... 
Beşiktaş bu yılki final maçlarının birinde 2 diğerinde 1 gol attı. Ama bu kez attığından çoğunu yedi. Geçen yıl Beşiktaş 32. haftayı 58 gol atmış, 18 gol yemiş olarak geçmişti. Bu sene attığı gol daha fazla 65. Ama bu kez tam 42 gol yemiş. Şimdi bu tabloya bakıp da nasıl Lucescu santrfor istemediği için Beşiktaş bu hale düştü denebilir Ümit Karan'la, yarım ve güvenilmez İlhan'la şampiyon olmuş bir hocaydı Luce. Kariyeri Jardel'den bile sağlam olan İlie'yle olamadı İlie'ye sahip bir teknik direktöre, santrfor almadı denir mi Ya da Jardel'in çok para aldığı için dengeleri bozduğunu ve bunun suçlusunun da Lucescu olduğunu söyleyenler aynı tuzağa bir daha düşmemesini nasıl bir zaaf olarak görür 
Şu gerçeği görelim. Beşiktaş gol atamadığı için değil, çok yediği için yarıştan koptu. Zaten bir Lucescu takımı da ancak böyle hedeften kopar. Ve asla "Hasselbaink'le anlaşmıştık hoca istemedi" diyenlere aldanmayın. Aynı isimler iki sene evvel Sol Campbell ile anlaştıklarını da söylüyorlardı. 



</TEXT>
</DOC>
