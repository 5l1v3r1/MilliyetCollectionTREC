<DOC>
<DOCNO> 248933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun16.html </URL>
<DATE> 2004/06/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
KKTC'de Tazmin Komisyonuna başvuru süresi 1 yıl uzatıldı 
</HEADLINE>
<TEXT>

     KKTC Başbakanı Mehmet Ali Talat, bir yıl önce oluşturulan ''Taşınmaz Mal Saptama, Değerlendirme ve Tazmin Komisyonu''na başvuru süresinin 30 Haziran'dan itibaren bir yıl uzatıldığını açıkladı. 
     Başbakanlık Basın ve Halkla İlişkiler Müdürlüğü'nden yapılan açıklamaya göre, başvurmayanlara fırsat vermek amacıyla süre uzatıldı. 
     ''Bakanlar Kurulu'nun 49 2003 sayılı KKTC hudutları dahilinde kalan ve Anayasa'nın 19'uncu maddesinin verdiği yetkiye dayanarak, 4'üncü maddesi ile kapsam dahilindeki taşınmaz mallar üzerinde meşru hak iddiasında bulunan gerçek ve tüzel kişilere'', Taşınmaz Mal Saptama, Değerlendirme ve Tazmin Komisyonu'na başvuru için 1 yıl süre tanınmıştı. 
     Açıklamaya göre Talat, Kıbrıs Türk halkının 24 Nisan'daki referandumda Annan planına yüzde 65 ''evet'' dediğini, bunun da Kıbrıs Türk halkının çözüm, Avrupa Birliği ve dünyayla bütünleşme isteğinin en büyük kanıtı olduğunu vurguladı. 
     Talat, ''Dünyayla bütünleşebilmek için, önce dünyayla aynı dili konuşmamız gerekir. İnsan hakları, kayıplar, demokrasi ve uyum yasaları konularında attığımız adımlar, sunduğumuz çözümler gibi, mal-mülk sorununun da çözülmesini arzu ediyoruz. Çünkü sorun değil, çözüm istiyoruz'' dedi. 
     Referandumda Kıbrıslı Rumlara ''hayır'' dedirten Rum liderlerinin, sadece Annan planına değil, mal-mülk sorununun çözümüne, birleşik bir Kıbrıs'a ve barışa da ''hayır'' dediğine işaret eden Talat, şöyle devam etti 
     ''Mal-mülk sorununu ortadan kaldıracak bir plana hayır dedikten sonra, yine mal-mülk sorunu nedeniyle Avrupa İnsan Hakları Mahkemesi'ne AİHM başvurmak anlamsız olmuştur. Bu nedenle Bakanlar Kurulumuz, yeni koşullarda daha bir anlam kazanan yasadaki 30 Haziran 2004 tarihinde dolacak başvuru süresini bir yıl daha uzatarak, sorunların çözümündeki kararlılığını ortaya koymuştur.'' 
     
     KOMİSYONA BAŞVURU ŞARTLARI 
     Yasada, Taşınmaz Mal Saptama, Değerlendirme ve Tazmin Komisyonu'na başvurular için aranan şartlar şöyle ifade ediliyor 
     ''Bu yasa kapsamına giren taşınmaz mal üzerinde meşru hak iddiasında bulunan gerçek veya tüzel kişiler, yasanın yürürlüğe girdiği tarihten itibaren bu yasanın 11'inci maddesinde oluşturulan 'Taşınmaz Mal Saptama, Değerlendirme ve Tazmin Komisyonu'na şahsen veya vekil vasıtasıyla bir yıl içerisinde başvuruda bulunarak tazmin edilme talebinde bulunabilir. Komisyona yapılacak başvurular, Hukuk Mahkemeleri Usulü Yasası altında çıkarılan tüzük kurallarına tabidir ve başka herhangi bir yasal mevzuatta aksi kural bulunup bulunmadığına bakılmaksızın bu başvurular için sadece 100 milyon TL harç ödenir. 
     Bu yasa kurallarının uygulanması sonucu komisyona yapılacak başvurularda hak talebinde bulunan kişiler ile yasal temsilcileri veya vekilleri veya tanık olarak dinletecekleri herhangi bir şahsın KKTC'ye giriş ve çıkışları serbesttir.'' Taşınmaz Mal Saptama, Değerlendirme ve Tazmin Komisyonu, KKTC'de bulunan ve 1974 öncesi Kıbrıslı Rumlara ait olan taşınmaz mallarla ilgili mülkiyet sorununa, takas veya tazminat yoluyla çözüm bulunmasını amaçlıyor. 
     
</TEXT>
</DOC>
