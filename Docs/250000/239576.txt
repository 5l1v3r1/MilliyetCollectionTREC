<DOC>
<DOCNO> 239576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/spor/aspo.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞOVU DEĞİL SKORU SEVERİM 
</HEADLINE>
<TEXT>


MİLLİYET'i ziyaret eden Daum ilginç bir örnek verdi "Real Madrid'e karşı harika oynuyorsunuz, 2 - 0 yeniliyorsunuz. Ama kötü oynuyorsunuz, 2 - 0 kazanıyorsunuz. Ben ikincisini tercih ederim" 

ÖZEL RÖPORTAJ BİLAL MEŞE 


"Hedef takım ruhu" 
FENERBAHÇE ile şampiyonluk keyfini çıkaran Teknik Direktör Christoph Daum, MİLLİYET'i ziyaretinde, hem geçen sezonu değerlendirdi, hem de gelecekle ilgili planlarını anlattı. Alman hoca, şampiyonluğu "MUCİZE" diye yorumlarken, "Ligin ilk yarısında herkesi ikna edecek bir futbol ortaya koyamadık. 8 hatta, 11 puan geriye düştük. Hedef olarak şampiyonluğu koymamıştık. Benim ilk amacım, takım ruhunu oturtmaktı. İşte bu karakterin iyi oturması ve rakiplerin de yardımıyla mucizeyi başardık" dedi. 

"Basını biraz üzdük" 
ÜNLÜ çalıştırıcı, geçmişe bakıldığında Fenerbahçe için basında yer almanın önemli bir nokta olduğunu belirtti, "Ama benim için tam tersi durum söz konusu. Başarıyı yakaladığında basına konuşabilirsin. Bu nedenle basını biraz üzdük" ifadesini kullandı. Tuncay'ın sol kanatta oynamasının basın tarafından fazla büyütüldüğünü vurgulayan Daum, "Ofansif yönde bir oyuncu olduğu doğru. Ama bu pozisyonunda ofansif özelliklerini sahaya daha iyi yansıttı. İnanılmaz bir sıçrama kaydetti" yorumunu da yaptı. 

"Çift ayaklı olmalı" 
HOOİJDONK'UN umulandan daha yararlı işler yaptığına değinen Alman hoca şöyle devam etti "Ama bence Tuncay'ın yapmış olduğu sıçrama daha önemli. Serkan da gelecek. Çok fazla koşan, yıpratan, kovalayan karaktere sahip. Bu arada tüm oyuncuları çift ayaklı yapacağım. Alt yapıda da buna dikkat edilmesi gerekir. Düşünün tek anahtarınız olursa ve kaybederseniz, eve giremezsiniz. Ama yanınızda yedeği varsa, daha rahat hareket edersiniz. Dolayısıyla sağ ayaklı oyuncunun sol ayağı da olursa, farklı kullanılır". 

"Denizli'de iyiydik" 
DAUM, futbol mantığını da şu sözlerle özetledi "Ben şova yönelik futbol yerine skoru tercih ederim. Diyelim ki, Şampiyonlar Ligi'nde Real Madrid'e karşı oynuyorsunuz. Mükemmel bir futbol ortaya koyuyorsunuz. Ama 2 - 0 mağlup olmuşsunuz. Öte yandan iyi oynamamışsınız, ama 2 - 0 galip gelmişsiniz. İşte bence bu önemli. Ligdeki en iyi futbolumuzu Denizlispor deplasmanında oynadık. Ayrıca en az 10 karşılaşmada, Denizli'deki performansımıza yaklaştık. 15 maçta da ortalama bir performans gösterdik". 

Alex umudu 
"ALEX için devrede olan Barcelona İkinci Başkanı ile görüştüm. Ama içeriğini size söyleyemem. Sadece şunu hatırlatmak isterim, İspanya Ligi'nde önümüzdeki sezon AB dışından 3 oyuncu forma giyebilecek. Şimdi düşünün, Barcelona, elinde Ronaldinho gibi bir Dünya yıldızı varken, satıp başkasını almak ister mi Ayrıca elinde başka iyi futbolcular da var. Alex önemli bir oyuncu ve h l istiyoruz". 

'Önce karakter' 
"YENİ sezon öncesi kadrodaki futbolculardan giden olacağı gibi, yenileri de gelecek. Ama bizim için önemli olan futbolcunun karakteri. Bu konuda kendini geliştirebilecek oyuncularımız var. Eleştirilere karşı gelen oyuncular için ise bir şey diyemem. Zaten takımın çekirdeği karakteri iyi olan futbolculardan kurulmuş olmasaydı, başarı gelmezdi. İyi yoldayız ve bu yolda yürümeye devam edeceğiz". 

'Kaleci çok önemli' 
"ÖNCELİKLE Volkan, Recep ve İmmel'e teşekkür ederim. Volkan, Belçika'daki futboluyla bir gün Milli Takım kalesini devralacağını gösterdi. Sadece kaleci pozisyonunda değil birçok pozisyonda değişikliklere gideceğiz. Volkan büyük aşama kaydetti. Yani şu anda kalecilerime güveniyorum. Ama Avrupa kupalarında istenmeyen sonuçlar alındığında, o baskıya dayanıp, devam edebilirler mi, onu düşünüyorum" 

Yönetime mesaj 
"YÖNETİM Kurulu ile oturup, Fenerbahçe'nin geleceği için düşündüğüm konsepti konuşacağız. Bu sene bir koruma gibi, hep Daum'un ismi ön plandaydı. Ama bu takımın geleceğini yapılandırmak zorundayız. Birçok teklif olduğunu biliyorum. Ama bugüne kadar şahsen görüştüğüm bir kulüp yok. Bazı kulüplerle bağlantım varmış, pazarlık yapıyormuşum gibi hava yaratılıyor. Ama kesinlikle böyle bir şey yok". 


</TEXT>
</DOC>
