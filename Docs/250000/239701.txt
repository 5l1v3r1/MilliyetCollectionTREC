<DOC>
<DOCNO> 239701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy12.html </URL>
<DATE> 2004/05/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Irak'a Komşu ve Bölge Ülkeler Parlamento Başkanları İşgale son verilsin 
</HEADLINE>
<TEXT>

     Irak'a Komşu ve Bölge Ülkeler Parlamento Başkanları Toplantısı'nın sonuç bildirgesinde, Irak'ta süren şiddet ve siyasi istikrarsızlıktan endişe duyulduğu belirtilerek, bu ülkedeki ''işgale'' son verilmesi istendi. 
     Ürdün'ün başkenti Amman'da dün başlayan Bahreyn, Mısır, İran, Ürdün, Kuveyt, Suudi Arabistan, Suriye ve Türkiye'nin parlamento başkanları ile BM, Avrupa Konseyi Parlamenterler Asamblesi, Arap Parlamentolar Birliği ile Parlamentolararası Birlik temsilcilerinin yer aldığı toplantı sona erdi ve sonuç bildirgesi açıklandı. 
     Irak'ta süren şiddet ve siyasi istikrarsızlıktan endişe duyulduğu belirtilen bildirgede, bu ülkede hüküm süren endişe verici ve karmaşık güvenlik durumuna acilen eğilinmesi gerektiği vurgulandı. ''İşgal güçleri tarafından gözaltına alınan bazı Iraklıların karşılaştığı zalim, insanlık dışı ve küçük düşürücü muameleden hicap duymaktayız. Uluslararası insani hukukun ve insanlığın temel ilkelerinin bu şekilde ihlal edilmesini kınıyor ve sorumluların adalet önüne çıkarılmasını talep ediyoruz'' denilen bildirgede, şunlar kaydedildi 
     ''Irak'ta eşit temelde insani yardım ve ülkenin yeniden yapılandırılması için uluslararası toplumu sürekli çaba göstermeye çağırıyoruz. Irak'ın yeniden yapılandırılmasında ülkenin varlığının kullanılmaması ya da doğal kaynakların tüketilmemesi hususunun altını çiziyoruz. Irak halkının bütün doğal ve kültürel kaynakları üzerindeki tek mülkiyet sahibi olduğunu vurguluyoruz. BM'ye, uzmanlaşmış ajanslar, işgal kuvvetleri ve uluslararası topluluk ile birlikte çalınan kültürel mülkiyetin Irak'a döndürülmesini sağlaması konusunda çağrı yapıyoruz. 
     Saddam Hüseyin de dahil olmak üzere Irak'ın eski lider kadrosunun hem Irak halkına işlenen suçlar için hem de İran İslam Cumhuriyeti ile yaptığı savaş ve Kuveyt'i işgali sırasında işlenen suçlar için adalet önüne çıkarılması ile ilgili çabaları destekliyoruz. Irak topraklarının komşuları için büyük tehdit oluşturan bütün terörist ve diğer silahlı gruplardan arındırılması gerekliliğinin altını çiziyor ve bunun gerçekleştirilmesi için Irak yetkililerine tam işbirliği çağrısında bulunuyoruz. Irak'ın işgaline son verilmesini istiyoruz. Irak'taki geçici hükümetin yabancı bir askeri güce ihtiyaç duyması halinde bu durum BM Güvenlik Konseyi'nin net bir kararı ile organize edilmelidir.'' Bildirgede, BM'ye Irak'ta daha geniş ve merkezi bir rol üstlenmesi çağrısında bulunularak, BM ve BM Genel Sekreteri Özel Temsilcisi'nin bu ülkedeki faaliyetlerinin yeniden başlamasının memnuniyetle karşılandığı kaydedildi. 
     Yılın ikinci yarısında geniş çaplı bir ulusal konferans düzenlenmesi yönündeki çabaların desteklendiği de belirtilen bildirgede, PAB, Arap Parlamentolar Birliği, Avrupa Konseyi Parlamenterler Asamblesi ve dünya parlamentolarının, Irak'taki seçim sürecine ve demokratik kurumların oluşturulmasına katkıda bulunabilecekleri bildirildi. 
     ''Irak'ta yeni ve meşru bir parlamentonun oluşmasını umuyoruz'' denilen bildirgede, bu ülkedeki yeni dönemle ilgili olarak yapıcı bir diyalog ve işbirliğine girme kararlılığı vurgulandı. 
     
</TEXT>
</DOC>
