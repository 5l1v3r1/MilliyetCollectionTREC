<DOC>
<DOCNO> 225383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yasam/yas02.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Loto parası yaramadı .. 
</HEADLINE>
<TEXT>

   Lotodan 23.5 trilyon kazanan çöpçü Michael Carroll, ailesi dağılınca kokain bağımlısı oldu.. 
      DIŞ HABERLER SERVİSİ 
   
   İngiltere'de 16 ay önceki çekilişte lotodan 9.7 milyon sterlin yaklaşık 23.5 trilyon lira kazanan 20 yaşındaki temizlik işçisi Michael Carroll, genç yaşında büyük bir servete sahip olmasına karşın saadeti bulamadı. 
   Eline geçen büyük para sayesinde yaşam tarzını değiştirerek Norfolk'taki evini sonradan edindiği arkadaşlarına açan Carroll, bu çevrenin teşvikiyle uyuşturucu kullanmaya başladı. 
   
   Karısı terk etti 
   Evdeki uyuşturucu lemlerinden bıkan karısı Sandra ise geçen eylülde küçük kızlarını da yanına alarak loto talihlisini terk etti. Tersine dönen talihi Carroll'u duygusal çöküntüye sürükledi ve yalnızlık hissinden kurtulmak için daha fazla uyuşturucu kullanmaya başladı. Sonunda da üzerindeki 19.7 gramlık kokainle polise yakalandı. Carroll'un evinde yapılan aramada ayrıca küçük miktarda esrar ele geçirildi. 
   
   Tedavi görecek 
   Yargıç karşısına çıkan Carroll, bu suça hapis cezası öngörülmesine karşın davayı ucuz atlattı. Yargıç, sanığın bir yıl süreyle uyuşturucu tedavisi görmesinin yeterli bir ceza olacağını belirterek, Carroll'u hastaneye gönderdi. Carroll, karar gereği haftada 20 saat tedavi görecek ve ayda 8 kez idrar örneği verecek. 
   
   
</TEXT>
</DOC>
