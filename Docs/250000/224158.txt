<DOC>
<DOCNO> 224158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/spor/ygokberk.html </URL>
<DATE> 2004/03/21/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Candan, mandan daha iyiydi vallahi 
</HEADLINE>
<TEXT>

   
   "Güneş her akşam batıp, her sabah yeniden doğuyorsa" diyordu Candan Erçetin... "Ne acccaip" söylüyordu... Doğrusu ne de iyi gelmişti Terim'in son gecesinde herkese. Sonra Terim göründü, sonra patladı tribünler aniden, sonra da ex - Milanlı ağır ağır "binlere" yürümeye başladı. Herkes ayağa kalkmıştı. Basın tribününün televizyonları tribünleri gösteriyordu, ağlıyorlardı. Sonra Terim'i gösterdi, ağlamamak için zor tutuyordu kendini. Dudaklarını ısırıyordu. Müthiş bir duygu seli kaplamıştı "olimpik"i. Yönetimi "var mı, yok mu", takımı "yok" Galatasaray'ın, futbol takımının tek sorumlusunu Galatasaray seyircisi "bu sondan", hadi sorumlu tutmuyordu demiyelim ama "en az" sorumlu tutuyordu... İki başkan adayının Avrupa'nın birinci sınıf teknik direktörlerinden birini getireceğiz dediği Galatasaray'ın giden son yönetimi, giderayak Avrupa'nın birinci sınıf teknik direktörlerinden birini gönderiyor, ama onu "birinci sınıf" göndermeyi bile beceremiyordu. Galatasaray tarihinin en başarılı hocası, işine haftalar önce son verildiği halde kendi "sonuna" kendi karar veriyor, seçimi bekleyip öyle bırakıyordu. 
   Evet, karışık duygularla yüklüydü "olimpik"teki herkes ve herkesin kafası karmakarışıktı. Terim, belki bir daha dönmemek üzere veda ediyordu. Floransa'da "Ali Sami Yen'e dönmek nasıl istemez miyim Tabi istiyorum" demişti, ama "olimpik bela" yüzünden Ali Sami Yen'e dönemeden gidiyordu işte. Sonra maç başladı, gerçi keşke başlamasaydı. Candan, mandan işte tribünlerin vefası, işte Terim'in vedası, vallahi maçın öncesi maçtan daha hoştu. Geceyarısı aniden uykularından zorla uyandırılıp ilk defa bir araya zorla getirilseler bile böyle oynayamazdı bir futbol takımı. Bu çöküşte tek "sorun" Terim ise bundan sonra sorun yok demek, Terim gitti zaten. Yeniden yapılanırken "ilk tutulması" gerekenin, "ilk bırakılması" tam "Türkiş" tabii bence. Ama Galatasaray'ın yeni bir teknik direktörle beraber komple bir futbol takımını da transfer etmesi de gerekiyor bence. Gençlerbirliği'ni filan kast etmiyorum. Bir oyuncusuna bile parası yetmeyen Galatasaray tüm takımı almasını düşünmek bile zor, ama "para" arayan Diyarbakır'a filan sulanabilirler mesala... 
   İlk 45'in sonunda Canaydın'ın kazandığı haberi geldi. İkinci 45'te de kimse maçla filan ilgilenmedi. Canaydın, Terim'i getirip kazanmıştı, gönderip bir daha kazandı. Ama Terim'i de kaybetti. 
   
      
</TEXT>
</DOC>
