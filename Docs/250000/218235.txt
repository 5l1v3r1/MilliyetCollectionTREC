<DOC>
<DOCNO> 218235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun37.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'de neler oluyor 
</HEADLINE>
<TEXT>

     Haiti'de silahlı isyancıların başkente yaklaştıkları haberlerine karşın, Devlet Başkanı Jean-Bertrand Aristide'nin direnişi ve muhalefetle uzlaşmaya varılamamasına ilişkin tartışmalar sürüyor. 
     Haiti'deki gelişmelerin arka planı şöyle 
     Karayib ülkesi Haiti'de, 29 yıllık aile diktatörlüğü 1986'da Jean-Claude Duvalier'in bir ayaklanmayla sürgüne gitmesi sonucu sona erdi. 
     Askeri rejim tartışmalarıyla geçen yıllardan sonra Aristide, 1991'de yapılan seçimleri kazanarak, ülkenin ilk özgür ve barışçı seçimleriyle iktidara gelen, seçilmiş devlet başkanı oldu. 
     Kısa süre sonra bir darbeyle devrilen Aristide, 1994'de ABD'nin 20 bin askerini bu ülkeye gönderdiği müdahaleyle görevine döndü ve 2000'de ikinci kez devlet başkanı seçildi. 
     2000'deki seçimlere hile karıştığı iddiaları ortaya atılırken, uluslararası toplum, ülkenin acil ihtiyaç duyduğu milyonlarca dolarlık yardımı kesti. ABD, Haiti hükümetinin acil ihtiyaç duyduğu, kalkınma kredisi olarak 300-500 milyon dolar civarındaki katkıyı bloke etti. 
     Aristide, yoksullukla mücadele sözünü tutmadığı, muhaliflerine karşı silahlı çeteleri kullandığı, uyuşturucu trafiğinin gelişmesine izin veren rüşvetçi bir hükümetin başında olduğu şikayetleriyle popülaritesini yitirmeye başladı. 
     Jean-Bertrand Aristide, tüm bu iddiaları yalanladı, ancak ordunun dağıtılması ve 4 bin kişilik ulusal polis gücünün bulunması, iktidarın gücünü zayıflattı. 
     Aristide, kendisini devirmek istemelerine karşın, 2006'da görev süresi bitinceye kadar görevinin başında kalacağını söylüyor. 
     
     MUHALEFET VE İSYAN 
     Haiti'de hükümet muhalefeti darbe yapmaya çalışmakla suçluyor. Muhalefet ise, kendisini Aristide'nin alternatifi olarak sunmaya çalışıyor, ancak hiçbir siyasi amaç taşımayan silahlı gruplar endişe yaratıyor. 
     Birçok yerel gözlemci, Aristide'nin yerinin, bir başka siyasi güç tarafından doldurulmadan boşalması halinde ülkedeki durumun daha kötü olacağını düşünüyor. 
     Muhalefet, Aristide'nin 2004'teki genel seçimlere hile karıştıracağı ve 2005'te üçüncü kez görevini uzatmanın yollarını arayacağını öne sürüyor. 
     Haiti'de muhalefet, ''184'ler Grubu'' adıyla bir koalisyon oluşturdu. Grubun lideri bulunmamasına karşın, işadamı Andre Apaid grubun önde gelen sözcüsü olarak ortaya çıktı. 
     Kendisini ülkedeki isyancılardan uzak tutan muhalif siyasi gruplar, siyasi bir anlaşmayı kabul etmek için Aristide'nin iktidardan uzaklaşması koşulunu dayatıyorlar. 
     İsyancı silahlı grupların, 5 Şubat'ta 4. büyük kent Gonavies'i ele geçirmesiyle şiddet olayları patlak verdi. 5 Şubat'ta başlayan çatışmalarda 60-70 kadar kişi öldü. 
     İsyancıların patronu konumundaki kişi, eski askerlerden ve çete üyelerinden oluşan bir gruba liderlik eden, daha önce darbe girişimiyle suçlanan ve Dominik'teki sürgünden ülkeye dönen eski polis şefi Guy Philippe. 8 Şubat itibarıyla da isyan tüm ülkeye yayıldı. 
     Ülkenin ekonomik durumu, son birkaç yıl içinde daha da kötüleşti. Latin Amerika'dan ABD'ye giden uyuşturucu yolunda önemli bir mevzi olan Haiti'de esas büyüyen alan uyuşturucu trafiği oldu. 
     AIDS ve diğer sağlık sorunları nedeniyle 8 milyon nüfuslu Haiti'de ortalama yaşam süresi 49'a inmiş durumda. 
     
</TEXT>
</DOC>
