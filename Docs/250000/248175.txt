<DOC>
<DOCNO> 248175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur03.html </URL>
<DATE> 2004/06/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Doktoru sopayla dövdüler... 
</HEADLINE>
<TEXT>

     
     TARIM İLACINI ŞAMPUAN SANDILAR 
     Manisa'nın Alaşehir İlçesi'nde tarım ilacını şampuan sanarak saçlarını yıkayan 2 kız kardeş, zehirlendi. 
     Alınan bilgiye göre, Çamlıbel Köyü'nde Perihan Kavak 6 ve Cansel Kavak 4 kardeşler, evde kimsenin olmadığı sırada, şampuan sandıkları ''Basudin'' adlı tarım ilacıyla saçlarını yıkadı. 
     Bir süre sonra fenalaşan Kavak kardeşler, tarladan eve dönen babaları Reşat Kavak tarafından Alaşehir Devlet Hastanesi'ne kaldırıldı. 
     Çocukların, sağlık durumlarının iyi olduğu bildirildi. 
     
     DOKTORA SOPALI SALDIRI... 
     Batman'ın Kozluk İlçesi 1 Nolu Sağlık Ocağı'nda görev yapan Doktor Esat Köksal Kök, Batman Sağlık İl Müdürlüğü'nden çıktığı sırada bir kişinin sopalı saldırısına uğradı. 
     Sağlık İl Müdürlüğü'ndeki bir toplantıya katılmak üzere Batman'a gelen Doktor Esat Köksal Kök, henüz kimliği belirlenemeyen bir kişinin sopalı saldırısına uğradı. Boynundan ve başından yaralanan Kök, Batman Devlet Hastanesi'ne kaldırıldı. 
     Polis, olayla ilgili soruşturma başlattı. 
     
     YILANI ÖLDÜRMEK İSTERKEN EŞİNİ VURDU 
     Malatya'nın Doğanyol İlçesi'nde bir kadın, evine giren yılanı av tüfeğiyle öldürmek isterken eşini yaraladı. 
     Alınan bilgiye göre, Yalınca Köyü'ndeki evinde yılan gören Saadet Hazar 58 , eşi Ömer Hazar'ı 76 yardıma çağırdı. Av tüfeğiyle gelen kocasıyla birlikte buzdolabının altına giren yılanı çıkarmaya çalışan Saadet Hazar, kenara bırakılan tüfeği eşine vermek isterken yanlışlıkla tetiğe dokununca eşinin yaralanmasına neden oldu. 
     Ömer Hazar, Turgut Özal Tıp Merkezi'ne kaldırıldı. 
     
     PAZARCIK'TA UYUŞTURUCU OPERASYONU... 
     Kahramanmaraş'ın Pazarcık İlçesi'nde düzenlenen operasyonda, 410 gram esrar ve 269 kök dişi hintkeneviri ele geçirildi. 
     Bir ihbarı değerlendiren İlçe Emniyet Müdürlüğü ve Kahramanmaraş Emniyet Müdürlüğü ekipleri, Menderes Mahallesi'nde bulunan Yıldırım Savaş K'ye ait evde arama yaptı. Aramada, 410 gram içime hazır kubar esrar ile evin çatı katında bulunan çiçek saksılarına ekilmiş 269 kök dişi hintkeneviri bulundu. 
     Ev sahibi Yıldırım Savaş K. gözaltına alındı. 
     
</TEXT>
</DOC>
