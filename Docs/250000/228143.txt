<DOC>
<DOCNO> 228143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/bbas.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in gurur tablosu 
</HEADLINE>
<TEXT>

   Sarı-Lacivertli bayan basketbol takımı, bugünkü FIBA Cup dörtlü finali öncesi el ele verdi. Menajer Murat Yosmaoğlu, "97 yıllık tarihin en başarılı takımıyız. Şampiyonluk istiyoruz" dedi 
      EBRU KÖKSALDI 

   
   9 kupa kazandı 
   FIBA Cup'da final - four'u yakalayan Fenerbahçe Bayan Basketbol Takımı başarı halkalarına bir yenisini daha eklemek için kenetlendi. Beş yılda 3 Cumhurbaşkanlığı, 2 lig şampiyonluğu ve 4 Türkiye Kupası'nı müzesine götüren Sarı - Lacivertliler, tek eksik olarak gördükleri Avrupa'da da final oynamayı hedefliyor. Menajer Murat Yosmaoğlu, "97 yıllık kulüp tarihinde takım sporlarındaki en önemli uluslararası başarıyı yakaladık. Şampiyonluk istiyoruz" diye konuştu. 
   
   'Cim - Bom yapamadı' 
   BAŞARIYI kalıcı kılmayı amaçladıklarını kaydeden Yosmaoğlu geleceğe umutla bakıyor. Yosmaoğlu, "Fenerbahçe'nin en güzel özelliklerinden biri başarılı olan sporcusunu, branşını bırakmaması. Galatasaray bunu yapamadı. Rekabet yokken 9-10 şampiyonluk aldılar, ama şimdi şube yapayalnız" dedi. Koç Zafer Kalaycıoğlu ise tecrübesiz olduklarını hatırlatıp, "Bunu başlangıç olarak görüyoruz. Sistemli şekilde Avrupa'da marka olmak istiyoruz" ifadelerini kullandı. 
   
   Haydi Abdi İpekçi'ye    İlk rakip Coop 
   DÖRTLÜ finalin ev sahipliğini üstlenen Fenerbahçe, ilk gün turnuvanın açılış maçında 14.30'da Macaristan'ın MAV Coop takımı ile karşı karşıya gelecek. Müsabakayı Show TV naklen yayınlayacak. Diğer maç ise 17.00'de Rusya'nın iki temsilcisi Baltiyskaya Zwezda ile Dinamo Moskova arasında yapılacak. 
   
   Serap'tan çağrı 
   BASKETBOLSEVERLER, organizasyondaki toplam dört maçı Biletix gişelerinden 6.5 milyon liraya alacakları biletle izleyebilecek. Kaptan Serap, "Aklıma hep stadımızda aldığımız kupa geliyor. Orada onbinlerce insanın önüne çıktığımda tüylerim diken diken olmuştu. Tribünler muhakkak dolmalı" dedi. 
   
   
   
</TEXT>
</DOC>
