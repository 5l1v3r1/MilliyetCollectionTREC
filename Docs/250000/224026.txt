<DOC>
<DOCNO> 224026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/soneko16.html </URL>
<DATE> 2004/03/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tüzmen Kişi başı milli gelir arttığında ırk ayrımları kalkar 
</HEADLINE>
<TEXT>

     Devlet Bakanı Kürşad Tüzmen, Türkiye'de kişi başına düşen milli gelirin 5 bin doları aşması durumunda ırk, din, dil ve mezhep ayrımının kendiliğinden ortadan kalkacağını söyledi. 
     Tüzmen, incelemelerde bulunmak üzere geldiği Gaziantep'te, AK Parti Büyükşehir Belediye Başkan adayı Asım Güzelbey, Şehitkamil Belediye Başkan adayı Metin Özkarslı ile Küsget Ayakkabıcılar Sitesi ziyaret etti, esnafın sorunlarını dinledi. 
     AK Parti olarak Türkiye'de insanların birbirleri ile eşit olduğunu, hiç kimsenin ırkından, dilinden, mezhebinden veya dininden ötürü horlanmadığını kaydeden Tüzmen, şunları söyledi 
     ''Bakın, Çanakkale'de atalarımız vatanları, namusları ve dinleri için savaşıp şehit oldular. Savaşa giderken Sen şu ırktansın, falan dindensin diye bir şey söylendi mi Hayır. Hep birlikte savaşıp vatanımızı savundular. Biz doğduğumuzda kimse bize hangi ülkede doğmak istediğimizi, hangi ırka mensup olmak istediğimizi, veya hangi din, dil veya mezhebe mensup olmak istediğimizi sormuyor. Dolayısıyla o zaman bütün insanların birbirleriyle eşit olduğuna inanıyorum.'' Türkiye'de Türk, Kürt, Alevi, Sünni ayrımı yapmadan bütün insanların huzur içinde yaşaması gerektiğini anlatan Tüzmen, sözlerini şöyle sürdürdü 
     ''AK Parti olarak bu topraklarda yaşayan her insanın eşit doğduğuna ve olduğuna inanıyoruz. Türkiye'de bir gün, kişi başına düşen milli gelir 5 bin doları aştığında göreceksiniz ki, ırk, din, dil, mezhep ayrımı gibi konular kendiliğinden ortadan kalkar. Çünkü insanların çalışması, para kazanması, zengin olması, boş hayallerin arkasından gitmesine mani olur. Alım gücü yüksek olan insanın yüzü güler, geleceğe daha güvenle bakar. Bundan dolayı mutluluğunun sürmesi için çalışır.'' Bakan Tüzmen, esnafı ziyareti sırasında el arabacılığı yapan Cevdet Pektaş'ın arabasına astığı AK Parti bayrağı ile kendisini karşılaması üzerine, Pektaş'ın hasta olan eşinin tedavisi için yardım talebini olumlu karşıladı. Tüzmen, ilgililere talimat vererek, gereken tedavinin yapılmasını istedi. 
     Kürşad Tüzmen, daha sonra Ayakkabıcılar Sitesi'nde imalathanelerde çalışan işçilerle oturup bir süre sohbet etti. 
     
</TEXT>
</DOC>
