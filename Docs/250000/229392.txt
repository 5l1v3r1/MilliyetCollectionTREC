<DOC>
<DOCNO> 229392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur16.html </URL>
<DATE> 2004/04/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erzurum'da deprem... Konteynır ve çadırlarda dersbaşı yapılacak... 
</HEADLINE>
<TEXT>

     Erzurum'da meydana gelen depremlerden etkilenen bölgelerdeki öğrenciler, 12 Nisan'da, konteynır ve çadırlarda eğitim görmeye başlayacak. 
     Erzurum'da 25 ve 28 Mart'ta meydana gelen depremlerin ardından Aşkale, Ilıca ve Çat ilçeleri ile köylerinde depremden zarar gören okullarda eğitime ara verilmişti. 
     Çadırkentlerin kurulmasının ardından, çocukların eğitimlerine devam edebilmeleri amacıyla Erzurum Valiliği tarafından 18 konteynır ve 3 çadır, afetten etkilenen bölgelerde öğrencilerin eğitim görebilmeleri için hazır hale getirildi. 
     Yetkililer, 12 Nisan'da eğitime yeniden başlanacağını, öğrencilerin deprem korkusunu atlatabilmeleri için psikolojik eğitimin de ağırlıklı olarak işleneceğini kaydettiler. 
     Bu arada, konteynır ve çadırlarda eğitim görecek öğrenciler, kitap ve defter sorunu yaşadıklarını kaydettiler. Okul araç ve gereçlerinin yıkılan evlerin altında kaldığını ifade eden öğrenciler, bu konuda destek istediler. 
     
</TEXT>
</DOC>
