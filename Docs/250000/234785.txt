<DOC>
<DOCNO> 234785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/spo19.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlerin zor sınavı 
</HEADLINE>
<TEXT>


CEMAL ERSEN 


Dernek seçimi bugün 
FAAL Futbol Hakemleri ve Gözlemcileri Derneği'nin genel kurulu bugün Eskişehir'de yapılacak. Özgüven Restaurant'ta saat 11.00'de başlayacak kongreye, 362 kayıtlı delegeden 350'ye yakınının katılımının beklendiği, başkanlık için Metin Tokat ve Mustafa Çulcu'nun yarışacağı ifade edildi. 

Ünlüler listesi 
DAHA önce Ali Aydın'ı koltuğa oturtmak isteyen MHK Başkanı Bülent Yavuz'un ise genel kurul üzerindeki inisiyatifini yitirdiği ve gelişmelerden huzursuz olduğu vurgulandı. MHK ve federasyon destekli olduğu ifade edilen Çulcu'nun listesinde Bülent Uzun, Bülent Demirlek, Selçuk Dereli, Kuddusi Müftüoğlu gibi isimler yer alacak. 

Anadolu'ya güveniyor 
ÜÇÜNCÜ kez başkan seçilebilmek için aday olan Metin Tokat'ın ağırlıklı olarak Anadolu oylarına güvendiği, Ankara, İzmir ve İstanbul delegelerinden de destek beklediği öğrenildi. MHK üyeleri Hamdi Kutval ve Mevlüt Güzel'in Çulcu'nun başkanlığı için kulis yaptığı, Sadık Deda'nın da bu ekiple birlikte çalıştığı ifade edildi. 



</TEXT>
</DOC>
