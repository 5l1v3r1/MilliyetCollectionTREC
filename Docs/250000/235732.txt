<DOC>
<DOCNO> 235732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/dunya/adun.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'den 3 ülkede kanlı gövde gösterisi 
</HEADLINE>
<TEXT>


ABD'nin teröre karşı savaşında birinci hedefi El Kaide, Suriye'den Tayland ve Endonezya'ya kadar geniş bir coğrafyada yaptığı eylemlerle gücünden bir şey kaybetmediğini kanıtladı 

DIŞ HABERLER SERVİSİ 


Şam'da BM'ye saldırdı 
Suriye'nin başkenti Şam'daki önceki gece diplomatik temsilciliklerin bulunduğu El Mezze semtinde otomatik silahlı 7 kişi tarafından BM binasına düzenlenen saldırı, yapılış biçimi ve hedef bakımından El Kaide'yi ön plana çıkardı. 
BBC'ye açıklama yapan Suriyeli yetkililer, saldırının radikal İslamcılar tarafından düzenlendiğini ima ederken, İsrail Gizli Servisi'ne MOSSAD yakınlığıyla bilinen internet sitesi DEBKAfile, eylemin her açıdan El Kaide'nin imzasını taşıdığını savundu. DEBKAfile, bu eylemle birlikte El Kaide'nin İsrail'in burnunun dibinde bile aktif olduğunu sergilediğini vurguladı. 
Suriye'nin Washington Büyükelçisi İmad Mustafa da, CNN'e yaptığı açıklamada, El Kaide'ye karşı tüm imk nların kullanıldığını Suriye'nin ABD'nin yanında ortak düşmana karşı mücadele ettiğini söyledi. 

Patlayıcı deposu 
Şam'da dün olağanüstü güvenlik önlemleri alınırken, Suriye'nin başkentine 25 km. uzaklıktaki Han El Şih köyünde yapılan bir aramada saldırıyı gerçekleştiren gruba ait olduğu sanılan bir depoda çok sayıda silah ve patlayıcı ele geçirildi. ABD, saldırının ardından Şam'daki büyükelçiliğini geçici olarak kapattı. 
El Kaide tarafından yapıldığına inanılan son saldırı, Suriye tarihinde 1980'li yıllarda Müslüman Kardeşler Örgütü'nün ezilmesinden bu yana yaşanan ilk aşırı dinci silahlı eylem niteliğini taşıyor. İki saldırganın öldüğü, ikisinin yaralı ele geçtiği olayda bir polis ve yoldan geçen bir kadın da yaşamını yitirmişti. 



</TEXT>
</DOC>
