<DOC>
<DOCNO> 232528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun36.html </URL>
<DATE> 2004/04/18/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Rumlar, 'hayır' stratejisini belirlemeye çalışıyor... 
</HEADLINE>
<TEXT>

     KKTC'de ve Güney Kıbrıs Rum yönetiminde GKRY 24 Nisan Cumartesi günü yapılacak referandum için geri sayım devam ederken, Rum yönetimi, ''hayır'' sonucu çıkması durumunda uygulamaya koyacağı stratejiyi belirlemeye çalışıyor. 
     Rum Yönetimi Sözcüsü Kipros Hrisostomidis, Fileleftheros gazetesine verdiği demeçte, referandumdan ''hayır'' sonucu çıkması durumunda, gerek Rum yönetiminin gerekse Yunanistan'ın acilen harekete geçmesi gerektiğini belirtti. 
     Hrisostomidis, ''hayır'' sonucunun ardından, ''Kıbrıslı Türklerle olan işbirliğini ve güven ortamını sağlamlaştıracak güçlü önlemler alınması, Yunanistan'dan AB içinde destek istenmesi ve 'hayır' yanıtının nedenleri konusunda Avrupa'nın bilgilendirilmesi için girişim başlatılması gerektiğini'' kaydetti. 
     GKRY'nin ve Yunanistan'ın referandumların ertesi gününe ilişkin senaryolar üzerinde çalıştığını yazan Fileleftheros, ''Olası etkilerin göğüslenmesini hedefleyen'' bir dizi planın şekillendirildiğini yazdı. 
     Buna göre, GKRY ve Yunanistan, KKTC'ye uygulanan ambargonun kaldırılması, KKTC'nin bazı devletlerce tanınması seçenekleriyle ''hayır'' yanıtının Türk-Yunan ilişkilerine etkileri konularında ortak çalışmalara başladı. 
     
</TEXT>
</DOC>
