<DOC>
<DOCNO> 242156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonspo02.html </URL>
<DATE> 2004/05/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"2012 Olimpiyat adaylığı için İstanbul'un çok eksiği bulunuyordu" 
</HEADLINE>
<TEXT>

     Uluslararası Olimpiyat Komitesi IOC Başkanı Jaques Rogge, İstanbul'un 2012 Olimpiyat Oyunları için sunduğu adaylık dosyasını değerlendirerek, dosyada çok eksiklerin kaydedildiğini ve hiçbir yenilik eklenmediğini söyledi. 
     16. Avrupa ve Akdeniz Okçuluk Şampiyonası'nın kapanış törenine gelen Jaques Rogge, konuyla ilgili A.A muhabirine yaptığı açıklamada, ''Dosyanın içinde hiçbir ilerleme yok. Rakip ülkeler konuyla ilgili olumlu unsurlar kaydederek, Türkiye'ye fark attılar. Türkiye, 2004 ve 2008 adaylık dosyalarıyla 2012 dosyası arasında büyük bir değişiklik getiremedi. Eksikler çok. Tatmin edici ilerlemeler göremedik'' diye konuştu. 
     Halter ve güreş branşlarının oyunlardan kesinlikle çıkarılmayacağını vurgulayan Rogge, ''Bu iki branşın olimpiyatlardan çıkarılması mümkün değil. 2008 yılında bu branşlar olimpiyatlarda yer alacak'' dedi. 
     Doping konusunda FIFA ile 2-3 gün önce anlaştıklarını ve dopingle mücadelede büyük bir başarı kaydettiklerini vurgulayan Rogge, sözlerini şöyle sürdürdü 
     ''Dünya Bisiklet Federasyonu hala bu konuyla ilgili anlaşmaya imza atmadı. İmzalamalarını bekliyorum. Atina Olimpiyatları'na gelince, burada doping kontrollerini yüzde 25 oranında artıracağız. 2-3 yıldır dopinge karşı mücadelemizde çok iyi bir ilerleme kaydettik. Dayanıklığın ön planda olduğu pentatlon branşında bile artık fark ettiğiniz gibi fazla doping olayına rastlanmıyor. Bu dopinge karşı açtığımız savaşın olumlu bir etkisidir. Beni en çok sevindiren olay ise ABD'nin sporcularını eskisine oranla daha sıkı kontrol etmesi. Bu iyi bir tavırdır. Dopinge karşı ne kadar da mücadele etsek yetersizdir. Ama bir sporcu dopingli çıktığı an savunmanın da haklarına saygı göstererek, sonuçları beklemek önemlidir.'' Öte yandan Okçuluk Federasyonu Başkanı Prof.Dr.Uğur Erdener, kapanış töreninde başkan Rogge'ye, Paşabahçe'nin özel koleksiyonundan çok değerli bir vazo hediye etti. 
     
</TEXT>
</DOC>
