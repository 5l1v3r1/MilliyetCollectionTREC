<DOC>
<DOCNO> 246938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur23.html </URL>
<DATE> 2004/06/10/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yakınların iddiası, mezarı açtırdı 
</HEADLINE>
<TEXT>

     Konya'da geçirdiği iş kazası nedeniyle kaldırıldığı hastanede yeterince bakılmadığı için öldüğü öne sürülen bir kişinin cesedine otopsi yapılması amacıyla mezarı açıldı. 
     Alınan bilgiye göre, Konya'da 5 Haziran'da biriket imalatı yapan bir işyerinde çalışan Yakup Şahin 60 , geçirdiği iş kazası nedeniyle ağır yaralı olarak Özel Selçuklu Hastanesi'ne, oradan da Konya Numune Hastanesi'ne kaldırıldı. 
     Şahin, tedavi gördüğü hastanede 2 gün sonra hayatını kaybetti. Yakınlarına teslim edilen Şahin'in cenazesi, memleketi Çumra İlçesi'ne bağlı Üçhüyük Köyü'nde toprağa verildi. 
     Şahin'in ölümüyle ilgili olarak işyerinin kusurlu olduğunu ve Şahin'e hastanede gerekli tedavinin yapılmadığını iddia eden yakınları, Çumra Cumhuriyet Başsavcılığı'na, konunun incelenmesi için dilekçe verdi. 
     Dilekçeyi işleme koyan Cumhuriyet Savcılığı ise olay hakkında daha fazla bilgi sahibi olunabilmesi ve otopsi için Şahin'in mezarını açtırdı. Şahin'den alınan örnekler, Ankara Adli Tıp Kurumu'na gönderildi. 
     Yakup Şahin'in oğlu Mehmet Şahin, AA muhabirine yaptığı açıklamada, babasının, temizlemek üzere girdiği beton karma makinesinin aniden çalışması sonucu ağır yaralandığını söyledi. 
     Babasının ağır yaralı olarak Özel Selçuklu Hastanesi'ne kaldırıldığını ifade eden Mehmet Şahin, ''İşveren, babamı, özel olduğu için yüksek ücret isteneceğini düşündüğü hastaneden alarak, Konya Numune Hastanesi'ne götürdü. Burada da gereken ilgi gösterilmeyince babam öldü. Bu olayda işveren ve hastaneler sorumludur. Sorumluların cezalandırılması için Savcılığa başvuruda bulundum'' dedi. 
     
</TEXT>
</DOC>
