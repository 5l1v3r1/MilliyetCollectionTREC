<DOC>
<DOCNO> 241872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/spor/spo01.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeci'nin kanunları 
</HEADLINE>
<TEXT>


Tribün terörüne "Dur" diyeceklerini belirten Beşiktaş başkan adayı Affan Keçeci, kimsenin para verip ön plana çıkmasına izin vermeyeceklerini belirtti. Keçeci, işleri uzman isimlere teslim edeceğini açıkladı 


Milliyet'i ziyaret 
YAKLAŞAN genel kurul öncesinde Beşiktaş başkanlığına adaylığını koyan Affan Keçeci, dün MİLLİYET'i ziyaret etti, gelecekle ilgili planlarını ve felsefelerini anlattı. Prensip olarak şu anki yönetimden kimseyi yönetimine almadığını ve hiç bir grupla pazarlığa girmediğini vurgulayan Keçeci, özellikle tribün terörünün önünü keseceklerini ifade etti. 

'Bilet dağıtmayız' 
SÜLEYMAN Seba döneminde 6 sene yöneticilik yaptığını ve kimseye bir bilet bile vermediğini söyleyen Keçeci, kombinelerde fiyat ayırımı yapmayacaklarını ve bilet dağıtmayacaklarını belirtti. Toplumun huzuru için 15 - 20 milyonluk taraftarı da iyi yönlendirmek gerektiğine dikkat çeken Beşiktaş başkan adayı, camiaya yakışmayanlar konusunda ise tüzüğe başvuracaklarını söyledi. 

'Canımı acıtıyor' 
AFFAN Keçeci, en hassas oldukları konulardan birinin de takımın önüne çıkan kişiler olduğunu kaydetti. Keçeci şöyle devam etti "Takımımızın önüne hiç kimsenin çıkmasına izin vermem. Birinin çıkıp 'Ben şu kadar para vereceğim' demesi, benim canımı acıtıyor." Yönetim kurulunda birbirinden seçkin isimlerin yer alacağını belirten Keçeci, "Yönetimde takım çalışması olacak, ben de bu takımın kaptanı olacağım" dedi. 

Kongre kulisleri 

Demirören, Avrupa yolcusu 
MATTHEAUS ile prensip anlaşmasına varan başkan adaylarından Yıldırım Demirören yarın Avrupa'ya gidecek. Alman teknik adamla detaylı bir toplantı yapacak olan Demirören daha sonra İspanya'ya geçip, Real Sociedad Başkanı Asti ile Nihat için bir görüşme yapacak. 

Son bomba Yıldıray 
YILDIRIM Demirören, Galatasaray ile Fenerbahçe'nin peşine düştüğü Yıldıray Baştürk ile de masaya oturacak. Gurbetçi futbolcuya yıllık 1.5 milyon Euro önerileceği öğrenildi. Yıldıray ise üç yıl için 7 milyon Euro istemişti. 

Cem Bilge 'Orman' dedi 
ŞU anki yönetimde basketbol şubesiyle ilgilenen Cem Bilge, Fikret Orman'ın listesine girdi. Beşiktaş Belediye Başkan yardımcılığı görevini de sürdüren Bilge'nin bu tavrının, Belediye Başkanı İsmail Ünal'ın da Orman'ı desteklemesi olarak yorumlandı. Ancak Ünal, "Tüm adaylara aynı mesafedeyim" dedi. 

Kartal tek yumruk 

ORHAN YILDIRIM 

Fenerbahçe ve Galatasaray'ın özellikle havuz sisteminden fazla para almak için birlikte hareket etmeleri, Beşiktaş'ı ayağa kaldırdı. Başkan Bilgili, "Bizde kaos yok. Sadece isimler değişecek" dedi, tepki gösterdi 


Bomba etkisi 
BEŞİKTAŞ, naklen yayın konusunda birlikte hareket etme kararı alan Fenerbahçe ve Galatasaray'a büyük tepki gösterdi. Yıllardır üç büyükler olarak anılan kulüpler arasından Siyah - Beyazlılar'ın dışlandığını gören Beşiktaşlılar ayağa kalktı. İşte Beşiktaş kanadından yükselen sesler 

'Bizde kaos yok' 
SERDAR BİLGİLİ Tarihte ilk kez Fenerbahçe ve Galatasaray böyle bir anlaşma yapıyorlar. Bizde bir yönetim boşluğu ya da kaos yok. Buna asla izin vermeyiz. Sadece yönetimde isim bazında değişiklik olacak. İçerde ne olursa olsun her türlü haksızlığa karşı hep birlikte karşı koyarız. 

'Gücümüz birdir' 
YILDIRIM DEMİRÖREN Yıllardır ligi Fenerbahçe ve Galatasaray üstüne kurma çalışmaları var. Bunun için bizim açık vermemizi beklediler. Ancak seçimde ayrı ayrı yarışa girsek de, gücümüz bir. Beşiktaş kendine yeter, başka ortak aramasına gerek yok. Bizim farkımız burada. 

'Gereken yapılır' 
FİKRET ORMAN Galatasaray ve Fenerbahçe'nin Beşiktaş'ı dışlayıp, havuz sistemi içerisinde yeni arayışlara girmesi son derece yanlış. Tam olarak ne yapmak istediklerini bilmiyoruz. Ancak bizim bildiğimiz tek şey var ki o da Beşiktaş'ın gücü... Gereken ne ise o yapılır. 

Beşiktaş'ın lisansı çıktı 
BEŞİKTAŞ'IN, UEFA kriterlerine uygunluğu doğrultusunda Futbol Federasyonu'na yaptığı başvuru kabul edildi ve lisans almaya hak kazandı. Beşiktaş Futbol Yatırımları Sanayi ve Ticaret A.Ş adına yapılan açıklamada, Siyah - Beyazlılar'ın bu hakka sahip dört kulüpten biri olduğu kaydedildi. 

Rıza Çalımbay göreve hazır 
ANKARAGÜCÜ'NDEN ayrılan Rıza Çalımbay, dün Ankara Üniversitesi İletişim Fakültesi'nin konuğu oldu. Beşiktaş'tan, Samet Aybaba'nın menajer, kendisinin de antrenör olması konusunda bir teklif aldığını doğrulayan Çalımbay, Siyah - Beyazlılar'da görev almaya hazır olduğunu, takımın başına geçmesi durumunda gençleştireceğini ifade etti. 

Temizlik harekatı 

ALAATTİN Çakıcı'nın yurt dışına kaçmasında aktif rol oynadığı iddia edilen Beşiktaş Menajeri Sinan Engin'in bu tür olaylara adının karışması, Siyah - Beyazlılar'ı ayağa kaldırdı. Divan Kurulu Başkanı Şeref Nasır, dün dört başkan adayına çağrı yaptı, birlikte ortak bir deklarasyon yayınladı. 
EROL Kaynar'ın İstanbul dışında bulunması nedeniyle Mehmet Hotiç'in katıldığı, diğer üç başkan adayı Yıldırım Demirören, Fikret Orman ve Affan Keçeci'nin hazır bulunduğu toplantıda bir açıklama yapan Nasır, aciz ve basiretsiz birkaç kişinin ortak olduğu bu olaylardan kulübü temizlemenin en büyük görevleri olduğunu vurguladı. 
SİYAH - Beyazlılar'ın yönetim kurulu da dün resmi bir açıklama yaparak ortaya atılan iddialara açıklık getirdi. Olayları gazetelerden öğrendiklerini söyleyen yönetim, iç soruşturmanın başlatıldığını, seyahat birimi sorumlusu Kerem Eymür'ün işine son verildiği vurgulandı. Sinan Engin ile de ilişkilerinin kesildiği açıklandı. 

Beşiktaş'a göz dikti 

SHAKTHAR Donesk ile anlaşan Mircea Lucescu, Beşiktaş'tan bir ya da iki oyuncu alabileceğini söyledi. Rumen hocanın, bu sözleri üzerine gözler Giunti ve Pancu'ya çevrildi. Giunti'nin Brescia'dan kiralandığı dikkat çekerken, Siyah - Beyazlılar'ın teklif gelmesi durumunda Pancu'nun bonservisine 7 milyon dolar isteyeceği öğrenildi. Öte yandan Rumen hoca yeni takımının maçını tribünden izlemek üzere Ukrayna'ya gidecek. 


</TEXT>
</DOC>
