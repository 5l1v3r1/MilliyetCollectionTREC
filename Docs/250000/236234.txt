<DOC>
<DOCNO> 236234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy32.html </URL>
<DATE> 2004/04/30/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Topbaş, temel atma merasimlerinin paralarıyla okullara bilgisayar alaçak 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, bundan sonra belediye işleri için temel atma ve açılış merasimleri yapılmayacağını belirterek, buralara harcanacak paraların eğitime aktarılacağını söyledi. 
     Başkan Topbaş, AK Parti Kartal İlçe Başkanlığı'nca Serenad Düğün Salonu'nda düzenlenen teşekkür yemeğinde yaptığı konuşmada, rutin belediye hizmetlerinin tüm hızıyla devam ettiğini, bunun dışında İstanbul'u güzelleştirmek ve insanların yararına hizmetler yapmak için çalıştıklarını belirtti. 
     Sultanbeyli'nin 12 bin nüfuslu bir mahallesinde ilköğretim okulu olmadığını hatırlatan Topbaş, buraya bir okul yaptırmak için proje hazırladığını ve bir işadamının da sponsor olacağını kaydetti. 
     Kadir Topbaş, belediyelerin birçok iş yaptığını ve daha önce bu işlerin temel atma ve açılış merasimlerinin yapıldığını hatırlatarak, şöyle devam etti 
     ''Her tören için stantlar, ses düzenleri kuruluyordu. En ucuz tören, 20-25 bin dolar arasında. Bundan sonra temel atma ve açılış merasimlerine harcanacak paralarla okullara bilgisayar sınıfı yapılacak. 3 saat için havaya atılacak olan para, eğitime ve geleceğe harcanacak. Doğru olan, ihtiyacımız olan bu.'' Türkiye'de belediyecilikte farklı bir dönem başladığını, hem yerel yönetim olarak, hem de merkezi hükümette güçlü olduklarını dile getiren Topbaş, başarısızlık için bir mazeretleri bulunmadığını ve el ele vererek İstanbul'u, Türkiye'yi ayağa kaldıracaklarını söyledi. 
     
     Belediyede görev değişiklikleri 
     Topbaş, bugün Büyükşehir Belediyesi'nde bazı görev değişiklikleri yaptıklarını da ifade ederek, bu değişiklikleri Belediye'nin web sitesinden de duyurduklarını söyledi. 
     İnsanları sevdiklerini, ancak insanların hizmet alanlarında kullanılmasının başka bir şey olduğunu vurgulayan Topbaş, şöyle devam etti 
     ''Belediyede bazı değişiklikler gerekiyordu. Bu değişiklik, o kişilerin eksikliğinden değil, öyle uygun gördüğümüz için oldu. Talimat verdim, belediyenin web sitesinden bu değişiklikleri kayda girdik. Her şey şeffaf. Bundan sonra ihaleler dahil, her şeyde şeffaf olacağız.'' 
     
</TEXT>
</DOC>
