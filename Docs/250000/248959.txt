<DOC>
<DOCNO> 248959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun42.html </URL>
<DATE> 2004/06/18/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
"Duvara Karşı" filmi ödüle doymuyor. 
</HEADLINE>
<TEXT>

     54. Berlin Film Festivali Berlinale'de ''Altın Ayı'' ödülünü kazanan ''Gegen die Wand'' Duvara Karşı , dünyanın en büyük ulusal film ödüllerinden biri olarak kabul edilen Alman Sinema Ödülü'nün en iyi film, en iyi yönetmen, en iyi erkek ve en iyi kadın oyuncu ödüllerini kimseye bırakmadı. 
     Alman Sinema Ödülü jürisi, en iyi film seçtiği ''Duvara Karşı''nın yönetmeni Fatih Akın'a en iyi yönetmen, Birol Ünel'e en iyi erkek oyuncu, Sibel Kekilli'ye de en iyi kadın oyuncu ödülünü verdi. 
     ''Alman Oscarları'' olarak da anılan organizasyonun ödül töreninde konuşan Almanya'nın kültürden sorumlu Devlet Bakanı Christina Weiss, genç yönetmenlerin artık Hollywood yönetmenlerini taklit etmediklerini belirterek, ''Onların artık kendi dillerinde dikbaşlı hikayeler anlatmaya cesaretleri var'' dedi. 
     Sibel Kekilli, Bunte dergisi tarafından düzenlenen ''New Faces Award'' yarışmasında da ''Duvara Karşı'' filminde gösterdiği başarısından dolayı en iyi genç kadın oyuncu ödülüne layık görülmüştü. 
     
</TEXT>
</DOC>
