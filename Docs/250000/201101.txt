<DOC>
<DOCNO> 201101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun26.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım'a çok sayıda müebbet hapis isteniyor 
</HEADLINE>
<TEXT>

     Yunanistan'da terör örgütü 17 Kasım'ın 4'ü zaman aşımına girmiş, 23 suikast, çok sayıda suikast girişimi, silahlı ve bombalı saldırı ile soygundan suçlu bulanan 15 üyesi için çok sayıda müebbet ve binlerce yılı bulan hapis cezası istendi. 
     Atina 3 Yargıçlı Ağır Ceza Mahkemesi Savcısı Hristos Lambru, bugün yapılan duruşmada, terör örgütünün lideri ''Lambros'' kod adlı Aleksandros Yotopulos'un örgütün tüm eylemlerinin azmettiricisi ve planlayıcısı olduğunu belirterek, toplam 21 kez müebbet ve binlerce yılı bulan hapis cezasına çarptırılmasını istedi. 
     Savcı Lambru, Türkiye'nin Atina Büyükelçiliği Basın Ataşesi Çetin Görgü'nün 1991, Büyükelçilik Müsteşarı Haluk Sipahioğlu'nun 1994 yılında şehit oldukları saldırılar dahil çok sayıda cinayet işleyen ve Büyükelçilik Müsteşarı Deniz Bölükbaşı'na 1991 yılında suikast girişiminde bulunan örgüt tetikçileri ''Lukas'' kod adlı Dimitris Kufodinas 45 , '' Mihalis'' kod adlı Savas Ksiros 41 , ''Manolis'' kod adlı Hristodulos Ksiros 45 , ''Stamatis'' kod adlı Vasilis Corcatos 48 ve ''Haris'' kod adlı Iraklis Kostaris'e 37 ise adam başına 1 ila 14 kez müebbet ve toplamı binlerce yılı bulan hapis cezaları verilmesini istedi. 
     Mahkeme Başkanı Mihalis Margaritis'in, ''samimi olarak pişmanlık duydukları için'' cezalarında indirim yapılmasını öngördüğü, ''Alekos'' kod adlı Patroklos Çelentis 43 , ''Markos'' kod adlı Kostas Telios 38 , ''Statis'' kod adlı Thomas Serifis 37 ve 'Aris'' kod adlı Sotiris Kondilis 43 için ise Savcı Lambru, katıldıkları silahlı ve bombalı saldırılar için kişi başına 100 yılı bulan ağır hapis cezaları verilmesi talebinde bulundu. 
     Lambru, Türkiye'nin Atina Büyükelçiliği Müsteşarı Sipahioğlu'nun şehit olduğu saldırıda yardımcı olarak yer alan Kondilis'in, bu suçu için 12 yıl ağır hapis cezası istedi. 
     Savcı Lambru, örgüte ve çeşitli eylemlerine katılmaktan suçlu bulunan ''Panais'' kod adlı Vasilis Ksiros 31 , ''Stelyos'' kod adlı Kostas Karaçalis 37 ve ''Aleksis'' kod adlı Dionisis Yorgiyadis'e 27 ise adam başına 17 ila 176 yıl arasında değişen hapis cezaları verilmesini talep etti. 
     Lambru, yalnızca terör örgütü üyesi olmaktan suçlu bulunan ''Nikitas'' kod adlı Nikos Papanastasiu 52 ve Papanastasiu ile aynı kod adını taşıyan Pavlos Serifis'in 47 10'ar yıl hapis cezasına çarptırılmalarını istedi. 
     Duruşmanın bundan sonraki aşamasında sanık avukatlarının son savunmalarını yapacakları ve hemen ardından da mahkemenin sanıkların çarptırıldıkları cezaları açıklayacağı kaydedildi. 
     Bundan sonraki duruşması, yargı mensuplarının yarın ve Cuma günkü grevi nedeniyle Pazartesi günü yapılacak. Davanın, gelecek hafta ortasında sona ermesi bekleniyor. 
     
</TEXT>
</DOC>
