<DOC>
<DOCNO> 232331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo01.html </URL>
<DATE> 2004/04/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Dünkü maçta Galatasaraylı Hasan ile Necati tartıştı .. 
</HEADLINE>
<TEXT>

     Ligde son 5 haftayı yenilgiyle kapatan Galatasaray, Denizlispor'u 4-3 yenerek kötü gidişine ''Dur'' dedi. 
     Birinci Süper Futbol Ligi'ndeki son 5 maçında da yenilerek, 46. sezonunu geçiren ligdeki en kötü performansını ortaya koyan sarı-kırmızılılar, ligin flaş takımı Denizlispor karşısında yenilgi serisine son verdi. 
     Ligin 24. haftasında İstanbul'da, Adanaspor'u 3-2 yenen sarı-kırmızılı ekip, daha sonra yaptığı maçlarda Akçaabat Sebatspor, Çaykur Rizespor ve Beşiktaş'a 2-1, Samsunspor ve Ankaragücü'ne de 1-0'lık skorlarla yenildi. Denizlispor maçı, kötü gidişe nokta konulan karşılaşma oldu. 
     
     HAGI, PUANLA TANIŞTI 

     Fatih Terim'in yerine göreve getirilen teknik direktör Gheorghe Hagi, takımının başında sahaya çıktığı 4. maçında puanla tanıştı. 
     Hagi yönetimindeki Galatasaray, Samsunspor ve Ankaragücü'ne 1-0, Beşiktaş'a da 2-1 yenilmişti. 
     Rumen teknik adam, 4-3 sona eren Denizlispor maçında, ilk galibiyetini ve ilk puanlarını aldı. 
     
     HASAN İLE NECATİ TARTIŞTI 

     Karşılaşmanın ardından Galatasaraylı futbolcular Hasan ile Necati, sahada tartıştı. 
     Hakemin bitiş düdüğünün ardından Necati, Hasan'ın yanına gelerek bir şeyler söyledi. Bunun üzerine öfkelendiği görülen Hasan, eliyle sinirli davranışlar sergilerken Necati'yi itti. Bu arada, yanlarında bulunan Denizlisporlu futbolcular, Hasan'ı sakinleştirerek olayın büyümesini engelledi. -Galatasaray'ın, Necati ile attığı 4. gol sonrasında tribündeki taraftarlar 'I Love You Hagi'' diye tezahüratta bulunarak teknik direktörlerine sevgilerini iletti. 
     Taraftarlar, Trabzonspor lehine de tezahüratta bulunarak şampiyonluk yolunda bordo-mavili takıma destek verdi. 
     
</TEXT>
</DOC>
