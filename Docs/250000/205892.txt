<DOC>
<DOCNO> 205892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/guncel/gun02.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir elimizde kanat diğerinde maytap 
</HEADLINE>
<TEXT>

   İstanbul gecelerine her gün yeni bir renk ekleniyor. Bunlardan biri de kanatçılar Ben de 2004'e girerken bu restoranlardan birindeki 'coşkulu' eğlencedeydim 
      Gülay Fırat 
   
   Dünyanın dört bir yanında insanlar yeni yıla farklı eğlencelerle girmek için birbiriyle yarışırken, bizde de bazı vatandaşlar taverna ya da barlara gitmek yerine 2004'ü "kanatçı"da karşıladı. 2004'e saniyeler kala acı soslu tavuk kanadı ve maytap tutan eller havaya kaldırıldı, sesler yükseldi 3, 2, 1, MUTLU YILLAR 
   İstanbul'un Avcılar sahilinde 350 kişilik Sılam Türkü ve Kanat Restoranı, yılbaşı gecesi tıklım tıklımdı. Kadınların, genç kızların yemeğe gelmeden önce kuaföre uğradıkları, özene bezene giyindikleri hemen anlaşılıyordu. Ancak televolecilik oynayıp puan vermeye kalktığınızda en iyisiyle en kötüsü arasında pek bir fark göze çarpmıyordu. 
   Restoranın türkülü, tavuk kokulu atmosferi kadar, fark yaratmak için hayli kafa patlatıldığı belli olan dekoru da hayli çarpıcıydı. İçeri girince çay bahçesinden hallice, biraz düğün salonunu anımsatan bir dekorla karşılaştık. Önceden yaptırdığımız iki kişilik rezervasyon da işe yaramış, bize türkücüleri profilden gören küçük bir masa ayrılmıştı. 
   Restoranın camlarına, 'hoş geldin yeni yıl' yazmak için kullanılan sprey boyayı, hizmet yarışındaki garson ve komilerin saçlarında da görmek bunu biri itiraf da etti ayrı bir detaydı. Restoran Müdürü Kenan Altun ise başka bir "d hiyane" detayı ağzından kaçırdı "Müşterimiz Anadolu'dan. Bizi lümpen bulmasınlar diye çalışana dikkat ediyoruz. Ancak bugün yılbaşı, bu gece için garsonlara ciddi bir hava katmak adına top sakal bırakmalarını istedik. Yarın kesecekler." 
   
   Tam 120 kilo kanat yenildi 
   Kanatçıda saz, ney, davul ve gitar eşliğinde söyledikleri türküleri rock havasına sokan Grup Yolay da geceye renk katan önemli detaylardan biriydi. Onlar coştukça yedikleri kanatları yakmak için mi, yoksa masadaki zehir zemberek acı ezmesinin enerjisinden midir nedir, müşteriler de coştu. 
   Gecenin yıldızı Sebahat Akkiraz'ın sahne alması da görülmeye değerdi. Tezahüratlar eşliğinde, assolist edasıyla sahneye çıkan Akkiraz, "Dost", "Efendim Gel" şarkılarında gösterdiği performansın ardından kanatçıyı alkışlarla inletti. Bu sıra dışı yılbaşı gecesinde tam 120 kilo kanat tüketildi. 
   
   
   
</TEXT>
</DOC>
