<DOC>
<DOCNO> 222232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko18.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivin dayanılmaz yükselişi... 
</HEADLINE>
<TEXT>

     İhracatta son dönemde rekor üstüne rekor kıran otomotiv endüstrisi, 1970'ten günümüze toplam üretimini 21.4 kat artırmayı başardı ve yıllık 23 binlik adetlik üretimden 548 bin adetlik üretime ulaştı. 
     A.A muhabirinin Devlet Planlama Teşkilatı DPT verilerini baz alarak yaptığı hesaplamalara göre, sektörde 1970 yılında 23 bin 422 olan toplam üretim 2003 yılına gelindiğinde 548 bini buldu. 
     Sektörde en az üretim artışı traktörde yaşanırken, 1970 yılında üretilen 7 bin 518 adetlik rakam yüzde 299'luk artışla 30 bin seviyesine geldi. 
     Kamyon-kamyonette yaşanan üretim artışı ise 17.8 katı buldu. Dönem başında yıllık 10 bin 335 adet kamyon üreten sektör bu rakamı 205 bine taşımayı başardı. 
     Bu dönemde otobüs, minibüs ve midibüs üretiminde yaşanan artış ise 10 kat olarak hesaplandı. 1970'te 1.909 adet üretim gerçekleştiren Türkiye bu rakamı geçtiğimiz yıl sonunda 23 bin adede çıkardı. 
     Sektör üretiminde en yüksek oranlı artış ise 77.2 kat ile otomobil üretiminde görüldü. 
     1970 yılında sadece 3 bin 660 adetlik üretim yapan Türkiye 2003 sonunda 290 binlik otomobil üretim rakamını yakaladı. 
     
     SEKTÖR KRİZLERİN ETKİSİNİ YENİ SİLİYOR 
     Son 33 yılda kaydedilen başarıya karşılık, sektörün 1994 yılından bu yana yaşanan krizlerin yaralarını yeni sarmaya başladığı görülüyor. 
     1993 yılında 32 bin 809 olan traktör üretiminde 10 yıl geçmesine rağmen yüzde 8.5'lik azalış dikkati çekiyor. Traktör üretimi en yüksek seviyesini 60.5 bin adet ile 1998 yılında görmüştü. 
     Buna karşılık kamyon-kamyonet üretimi son 10 yılda yüzde 305 oranında artış kaydetti. 1993 yılında kamyon-kamyonet üretimi 50.5 bin seviyesinde bulunuyordu. 
     Otobüs-minibüs-midibüs üretiminde ise çok fazla değişim yaşanmadı. Sadece yüzde 7.2'lik artış yaşanan sektörün 1993 üretimi 21 bin 452 seviyesindeydi. Sektör en yüksek üretim rakamına 2000 yılında 36.1 bin adetlik üretim ile ulaşmıştı. 
     Aynı dönemde otomobil üretiminde ise 16.7'lik düşüş yaşandı. 2003 yılında 290 bin adet üretim yapan sektör, 1993 yılında 348 bin adet otomobil üretimi gerçekleştirmişti. 
     Toplamda ise yüzde 21'lik bir artış sağlanarak, 1993 yılındaki yaklaşık 4 bin adetlik üretimden 548 binlik üretim adedine gelindi. 
     
</TEXT>
</DOC>
