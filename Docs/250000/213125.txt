<DOC>
<DOCNO> 213125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur11.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı, "Petrol Boru Hattı" gibi... 
</HEADLINE>
<TEXT>

     Gemiler için ''dünyanın en riskli su yollarından biri'' olarak nitelendirilen, ancak buna rağmen son yıllarda adeta petrol boru hattına dönüşen İstanbul Boğazı'ndan geçen yıl taşınan tehlikeli yük miktarı, önceki yıla oranla yaklaşık yüzde 10 artış göstererek 128 milyon 948 bin tona ulaştı. 
     A.A muhabirinin Denizcilik Müsteşarlığı İstanbul Bölge Müdürlüğü verilerinden derlediği bilgilere göre, İstanbul Boğazı'ndan, 2000 yılında 6 bin 93'ü tanker olmak üzere 48 bin 79 gemi, 2001'de 6 bin 516'sı tanker 42 bin 637, 2002'de 7 bin 427'si tanker 47 bin 283, 2003'te de 8 bin 97'si tanker 46 bin 939 adet gemi geçiş yaptı. 
     Boğaz'dan taşınan tehlikeli yük miktarları da 2000'de 91 milyon 45 bin ton, 2001'de 95 milyon 1 bin ton, 2002'de 117 milyon 747 bin ton, 2003'te de 128 milyon 948 bin ton olarak gerçekleşti. 
     Tehlikeli yük taşıyan tanker sayısı da geçen yıl günde ortalama 22'ye yükseldi. Bu rakam 2000'de 17, 2001'de 18, 2002'de 20 olarak gerçekleşmişti. 
     Boğaz'dan 2003'te taşınan yük miktarı, 2000 yılına oranla yaklaşık yüzde 41, 2002'ye göre de yüzde 10 arttı. 
     
     ÇEVRECİLER DE KAYGILI 
     Türk Deniz Araştırmaları Vakfı TÜDAV Başkanı Prof. Dr. Bayram Öztürk, Türk Boğazları'ndan geçiş yapan tanker sayısında 2015 yılında 2 kat artış olacağına dikkati çekerek, tankerlerle taşınan yük miktarının da 150 milyon tonu aşacağını söyledi. 
     Mevcut tanker sayısının artırılmasının ''tehlikeye davetiye çıkarma'' anlamı taşıdığını vurgulayan Prof. Dr. Öztürk, şunları kaydetti 
     ''Rakamlar ürkütücü. İstanbul'un içinden her gün ölüm gemileri geçiyor. Bu bölgede meydana gelebilecek bir tanker kazası, Boğaz'ın, Karadeniz'in kirlenmesi, sahillerin yok olması anlamına geliyor. Yapılan araştırmalara göre, Karadeniz'de olabilecek bir tanker kazası 1 gün sonra Karadeniz sahillerine ulaşacak. Buraların kirlenmesiyle canlı hayat sona erecek, balıkçılık yok olacak.'' Prof. Dr. Öztürk, tüm bu risklere rağmen İstanbullular'ın Boğaz'ın korunması konusunda yeterli tepkiyi göstermediğini savunarak, ''Hollanda ya da Fransa'da, bir nehirden günde 10 tane tanker geçse millet ayağa kalkar'' dedi. 
     
     DEV PETROL ŞİRKETLERİNE ÖNERİ 
     ''Gemi kazalarının olması durumunda acil eylem planını içeren yasa tasarısının TBMM'de beklediğini ve bunun bir an önce çıkartılması gerektiğini'' ifade eden Prof. Dr. Öztürk, Boğaz'da olabilecek kazalara ilişkin değişik senaryolar üzerinde çalışılmasının önemine değindi. 
     Prof. Dr. Bayram Öztürk, Türk Boğazları'ndaki trafiğin azaltılmasının tek yolunun petrol boru hatlarından geçtiğine işaret ederek, sözlerini şöyle tamamladı 
     ''İstanbul Boğazı'ndan bu kadar geminin geçmesi mümkün değil. Fiziki şartlar zaten buna izin vermiyor. Geçtiğimiz günlerde meydana gelen kötü hava koşulları nedeniyle birçok gemi Karadeniz'de ve Marmara'da beklemek zorunda kaldı. Meteorolojik şartları, Boğaz'ın fiziki yapısını Türkiye'nin değiştirmesi mümkün değil. Bu işlerle uğraşan dev petrol şirketleri, el ele verip Samsun'dan Ceyhan'a yeni bir petrol boru hattı yapabilirler. Bu, hem İstanbul'u kurtarır, hem daha çok petrolün batı pazarlarına taşınmasını sağlar, hem de tehlike ortadan kalkmış olur.'' 
     
</TEXT>
</DOC>
