<DOC>
<DOCNO> 200063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur07.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü ihracatçıya ölüm tehditi... 
</HEADLINE>
<TEXT>

     Türkiye'nin en büyük yaş meyve ve sebze ihracatçısı, Antalya İhracatçı Birlikleri AİB Yönetim Kurulu üyesi ve eski başkanı Ercan Boztepe, ağabeyinin alacaklıları tarafından ölümle tehdit edildiği iddiasıyla savcılığa suç duyurusunda bulunduğunu bildirdi. 
     Ercan Boztepe, AA muhabirine yaptığı açıklamada, Rusya'ya ihracat yapan Boztepe Tarım Dış Ticaret Limited Şirketi'nin sahibi ağabeyi Ali Münir Boztepe'nin şirketinin, alacaklarını alamadığı için battığını söyledi. 
     Ağabeyinden alacaklı bazı kişilerin, borçlarını ödemesi için kendisini arayarak ölümle tehdit ettiğini iddia eden Boztepe, can güvenliğinin olmadığını belirterek, kendisini tehdit eden kişiler hakkında işlem yapılması için Antalya Cumhuriyet Savcılığı'na başvurdu. 
     Ağabeyi ile 8 yıldır görüşmediğini, hukuki bağlantısının da bulunmadığını anlatan Boztepe, şöyle konuştu 
     ''Ağabeyim, Rusya'da bir Azeri firmasına sebze ihracatı yapmış ve parasını alamamış. Bunun üzerine ekonomik sıkıntıya düşen ağabeyim, 3-4 trilyon lira batırdı. Şu anda nerede olduğunu bilmiyorum. Ağabeyimin alacaklıları, borçları benim ödememi istiyor ve beni arayarak ölümle tehdit ediyor. Geçtiğimiz günlerde işyerime gelen bir kişi, töre gereği ağabeyimin borçlarını benim ödemem gerektiğini, töreye uymamam halinde töre kurallarının işleyeceğini söyleyip gitti.'' 
     
</TEXT>
</DOC>
