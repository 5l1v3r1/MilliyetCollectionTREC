<DOC>
<DOCNO> 200698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur42.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Halkımız Pazar günü yol ayrımında tercihini yapacak 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ı dolaylı bir yolla, AB yoluyla Yunanistan'ın kucağına atacaklarını belirterek, ''Şimdi bir yol ayırımındayız. Gelecek pazar, Kıbrıs Türkü bu yol ayırımında nereye gideceğini kararlaştıracaktır'' dedi. 
     Denktaş, Doğuş Üniversitesi'nde, ''Kıbrıs'ta Son Durum'' konulu konferansta yaptığı konuşmada, Rumlar'ın Avrupa Birliği'ne AB tek taraflı olarak alınmasının dolaylı ''Enosis'' anlamına geldiğini kaydetti. 
     Türk tarafının direncini kırmak için AB üyeliğinin kullanıldığını anlatan Denktaş, şunları söyledi 
     ''Bu direnci yıkmak için, AB havucunu gözümüzün önünde sallamaya başladılar. Bu havucu gören Kıbrıs Türkü yasal haklarını unutacak, Rumlar'ın yapmış olduğu yasadışı müracaatı yasallaştıracak, böylelikle Kıbrıs Türk-Yunan nüfusundan çıkıp AB yoluyla dolaylı şekilde Yunanistan'a bağlanmış olacak. Bu oyun oynanmaktadır.'' Annan Planı'nın da, kendisinin hasta, Türkiye'de hükümetin olmadığı bir dönemde gündeme getirildiğini, baskıyla referanduma gidilerek Kıbrıs Türkleri'nin kandırılmak istendiğini anlatan Denktaş, planda, sigorta sözleşmelerindeki gibi ince yazılar bulunduğunu kaydetti. 
     Denktaş, şöyle konuştu 
     ''Bu anlaşmayı bize zorla kabul ettirmeye kalktılar. Zorla kabul etmeyeceğimizi gördükleri için de, aylarca, yıllarca içimizdeki muhalefeti beslediler, eğittiler. Mahalli eğitmenler seçtiler. 3-4 bin kişi yetiştirmek suretiyle barış yolunda bunları hazırladılar. Sanki biz barış istemiyormuşuz gibi bir hava yaratarak, yola devam ettiler. Rumlar'ın istediği ne varsa, Annan Planı'nda var.'' 
     
     ''YOL AYIRIMINDAYIZ'' 
     Basında kendisi aleyhine yazılar yazdırıldığını, mitingler düzenlendiğini ifade eden Denktaş, ''Büyük bir tezgah kurdular. Kıbrıs'ı dolaylı bir yolla, AB yoluyla Yunanistan'ın kucağına atacaklar. Şimdi bir yol ayırımındayız. Gelecek pazar, Kıbrıs Türkü bu yol ayırımında nereye gideceğini kararlaştıracaktır'' dedi. 
     Annan Planı'nın Kıbrıs Türkü'nü bir daha geri dönülemeyecek bir noktaya getireceğini bildiren Denktaş, ''Bizde Türkiye'nin Kıbrıs üzerindeki haklarını ortadan kaldıracak bir antlaşmayı imzalayacak bir kalem yoktur'' diye konuştu. 
     Annan Planı'nın Kıbrıs Türkleri'nin haklarını yok ettiğini, Türkiye'nin müdahale hakkını ortadan kaldırdığını ifade eden Denktaş, ''2-3 sene sonra yeniden kan akması için ne ortam gerekiyorsa, onu yapıyorlar'' ifadesini kullandı. 
     Denktaş, seçimlerde yeni seçmen kayıtları yapıldığı iddialarının da doğru olmadığını belirterek, son 2 yılda 630 kişinin seçmen listesine eklendiğini bildirdi. 
     Rauf Denktaş, ''Seçimler şeffaf olacaktır. inşallah devlete sahip çıkanlar kazanır'' ifadesini kullandı. 
     
     MUHALEFETE ELEŞTİRİ 
     Konuşmasında muhalefeti eleştiren Denktaş, şöyle devam etti 
     '' Biz kazanacağız ve Türkiye ile birlikte siyasetimizi çizeceğiz ve bu müşterek yolda yürüyeceğiz diyor. Bize saldırıları ne Türkiye ile birlikte yürüyorsun. Türkiye'nin söylediğine bakma, Annan Planı Türkiye'nin haklarını ortadan kaldırıyor ama bir şey değil. Biz Türkiye için de AB'ye gireriz diye ve Türkiye'ye yapmadık hakaretler bırakmayan bu kuruluşlar, şimdi Türkiye ile birlikte yürüyeceklerini söylüyorlar. Biz Patagonya ile mi beraber yürüdük bugüne kadar...'' Muhalefetin, kurduğu sivil toplum örgütlerine ve yine muhalefete ait belediyelere para yardımı geldiğini ifade eden Denktaş, bu para yardımını muhalefet liderinin de kabul ettiğini ve bu paraların şimdi seçimlerde kullanıldığını sözlerine ekledi. 
     
</TEXT>
</DOC>
