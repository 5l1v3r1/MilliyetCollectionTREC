<DOC>
<DOCNO> 240497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonsiy05.html </URL>
<DATE> 2004/05/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sezer, YÖK yasasını geri gönderirse AKP ne yapacak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''YÖK Yasası'nı Cumhurbaşkanı makul gerekçelerle geri gönderirse sebepler doğrultusunda gerekli değişiklikleri yaparız'' dedi. 
     Abant'ta çocukları ile tatil yapan Şahin, son günlerde gündemde olan YÖK Yasası'nı Cumhurbaşkanı Ahmet Necdet Sezer'in geri göndermesi halinde Sezer'in geri gönderme tezkeresindeki gerekçeleri değerlendireceklerini belirtti. Şahin, ''Sayın Cumhurbaşkanı eski Anayasa Mahkemesi başkanıdır. Yasayı geri gönderirse geri gönderme tezkeresinde gerekçelerini mutlaka belirtecektir'' diye konuştu. 
     Geri gönderme tezkeresinde Cumhurbaşkanı'nın ortaya koyduğu görüşleri komisyonda ve genel kurulda ele alacaklarını kaydeden Şahin, ''YÖK Yasası'nı eğer Cumhurbaşkanı makul sebeplerle geri gönderirse sebepler doğrultusunda yasada gerekli değişiklikleri yaparız. Bu değişikliklerden sonra tekrar Sayın Cumhurbaşkanı'na göndeririz, belki de sayın Cumhurbaşkanı yasayı kabul edecektir'' dedi. 
     
     BAROLAR BİRLİĞİ BAŞKANI'NA CEVAP 

     Türkiye Barolar Birliği Başkanı Özdemir Özok'un Başbakan Recep Tayyip Erdoğan hakkındaki İmam hatipte okumuş bir insanın Türkiye'de başbakan olmasını hiçbir şekilde içime sindiremem sözlerinin kamuoyunda büyük tepki gördüğünü hatırlatan Şahin, şunları söyledi 
     ''Bu ülkede okul farkı gözeterek halkı kin ve düşmanlığa sevk etmek Barolar Birliği Başkanı sıfatını taşıyan kişiye yakışmaz. Özok, benim tanıdığım, arkadaşımdır. Böyle bir beyanda bulunabileceğine ihtimal vermiyorum. Sehven de olsa böyle bir beyanda bulunmuşsa büyük bir hata yapmıştır. Bu ülkede eğitim ve öğretimde bulunan her okul, cumhuriyetin okullarıdır. İmam-hatip liseleri de Tevhid-i Tedrisat Kanunu çerçevesinde Milli Eğitim Bakanlığı'nın okullarıdır. Ben de tahsilimi imam-hatip lisesinde tamamladım. Söylenen sözler, TCK'nın 312. maddesinin 2. fıkrasına giren çok ciddi suçtur. Ben, bu sözlerden sonra cumhuriyet savcılarını göreve davet ediyorum. Ayrıca, Sayın Başbakan, bu konuda gereken cevabı verdi.'' 

     
</TEXT>
</DOC>
