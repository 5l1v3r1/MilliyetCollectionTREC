<DOC>
<DOCNO> 214819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur10.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeden uyarı Kar başladığı zaman kimse paniğe kapılmasın 
</HEADLINE>
<TEXT>

     İstanbul Büyükşehir Belediyesi Ulaşım Daire Başkanı Rafet Bozdoğan, ilde kar ve tipi başladığı zaman kimsenin panik yapmaması gerektiğini belirterek, ''Bunu vatandaşlardan rica ediyoruz. Donanımlı ekiplerle biz bunun üstesinden rahatlıkla geliriz. Yeter ki, vatandaşlar bize soruna müdahale şansı versin'' dedi. 
     İstanbul ve Çanakkale Boğazları, kötü hava koşulları nedeniyle çift yönlü olarak transit gemi geçişlerine kapatıldı. 
     Kıyı Emniyeti ve Gemi Kurtarma İşletmeleri Genel Müdürlüğü yetkililerinden verilen bilgiye göre, görüş mesafesinin yarım milin altına düşmesi ve kötü hava koşullarından dolayı saat 14.15'ten itibaren transit gemilerin, İstanbul ve Çanakkale boğazlarından geçiş yapmalarına müsaade edilmiyor. 
     Yetkililer, söz konusu gemilerin Ege, Marmara ve Karadeniz'de bulunan demir yerlerinde bekletildiğini bildirdiler. 
     
     METEOROLOJİDEN TAM İSABET... 

     Beyaz korkuyu yaşayan İstanbul'da kar yağışı başladı. Meteoroloji Bölge Müdürü Mustafa Yıldırım, kentte sabah saatlerinde başlayan yağmur ve karla karışık yağmurun bazı yerlerde kar yağışına dönüştüğünü bildirdi. 
     A.A muhabirine yaptığı açıklamada ''Hadımköy, Ümraniye, Bahçeköy ve Levent'te kar yağışı başladı'' diyen Yıldırım, kar yağışının öğle saatlerinden itibaren tüm ilde etkili olacağını söyledi. 
     Yıldırım, ''Kar yağışı öğleden sonra tipiye dönecek'' dedi. 
     Tipi şeklindeki kar yağışının yarın akşama kadar etkili olacağını anlatan Yıldırım, kar yağışının cumartesi günü de devam edeceğini, ancak hızını keseceğini kaydetti. 
     Mustafa Yıldırım, gece ve sabah saatlerinde lodostan esen rüzgarın kuvvetli poyraza dönmeye başladığını, hava sıcaklıkların da hızla düştüğünü vurgulayarak, ''Rüzgar akşam saatlerinde hızını artıracak. 80-90 kilometre hızla esecek olan rüzgarın hızı, zaman zaman 100 kilometreyi bulacak'' diye konuştu. 
     
     BELEDİYEDE 'YÜKSEK ALARM' 

     Ulaşım Daire Başkanı Bozdoğan, AA muhabirine yaptığı açıklamada, İstanbul Valiliği Afet Yönetim Merkezi ve İstanbul Büyükşehir Belediyesi Afet Koordinasyon Merkezi'nin dün yaptığı uyarılar doğrultusunda çalışmalarının sürdüğünü söyledi. 
     Ekiplerin ''yüksek alarm'' düzeyinde tutulduğunu ifade eden Bozdoğan, şunları kaydetti 
     ''İstanbul'da yaklaşık 100 noktada, iş makineleri ve tuz araçlarıyla 5 bine yakın personelimiz hazır bekliyor. Bunları müdahale noktalarına yerleştirdik. Ümit ediyorum ki, vatandaş da duyarlı davranır, ekiplerimizin çalışmalarına fırsat verecek şekilde hareket eder. Biz de inşallah sorunsuz olarak bu işin üstesinden geliriz.'' Bozdoğan, şehrin değişik yerlerine yerleştirilen kameralardan alınan görüntülere göre de, bugün trafikteki araç sayısında yüzde 25'lik azalma olduğunu dile getirerek, sözlerini şöyle sürdürdü 
     ''Hala yüzde 75 oranında araçlar trafikte. Bu da ciddi bir rakamdır. Bunların hepsinin aynı anda trafiğe yüklenmesi yine sıkıntılar doğurabilir. Onun için vatandaşların çok bilinçli hareket etmelerini, şerit disiplinine uymalarını ve kesinlikle emniyet şeritlerini kullanmamalarını istiyoruz. Böylece biz de olası bir sıkıntıya müdahale etmiş oluruz.'' 
     
     ''BU SEFER ÖNLEMLER DAHA SIKI TUTULDU'' 

     Geçen ay yaşanan afette de aynı önlemlerin alındığını, ancak birçok vatandaşın yolları bilinçsiz kullandığını kaydeden Bozdoğan, bu nedenle de müdahale şanslarının azaldığını vurguladı. 
     Rafet Bozdoğan, konuşmasına şöyle devam etti 
     ''Bir yere gönderilen araçlar, 3-4 saatte gidebildi. Bu sefer ek tedbirler alındı, okullar 2 gün, kamu kurumları öğleden sonra tatil edildi. Böylece servisler ortadan kalktı. Akşama doğru bir tek vatandaşın arabasıyla uğraşacağız. Zincirsiz olanlar ikinci kademeye kalacak. Kamyonlar, TIR'lar üçüncü kademeye kalacak. Dolayısıyla yol üzerindeki trafik yoğunluğunu da günün belli saatlerine yaymış olacağız. 
     'İdareciler çalışmıyor' diye geçen afette eleştirildik. Gerekli tedbirleri orada da almıştık. Bu sefer daha sıkı tutuldu ve vatandaşın kendi özgür iradesiyle karar vermesi gereken kararları biz aldık. Kar ve tipi başladığı zaman kimse panik yapmasın. Hassasiyetle bunu vatandaşlardan rica ediyoruz. Donanımlı ekiplerle biz bunun üstesinden rahatlıkla geliriz. Yeter ki, vatandaşlar bize soruna müdahale şansı versin.'' Bozdoğan, araçların şu an zincir taşıyıp taşımadıklarının tespitinin zor olduğunu da anlatarak, ''Bunu kar yağınca göreceğiz, ama emniyet kesinlikle bazı hatlarda zincirsiz araçlara izin vermeyecek'' dedi. 
     
     DENİZ ULAŞIMI... 

     Bu arada, Marmara Denizi'nde etkili olan lodos nedeniyle İstanbul Deniz Otobüsleri seferlerinde sabah saatlerinde aksamalar yaşandı. İDO'nun Boğaz ve Kadıköy-Eminönü hattı dışındaki seferleri, saat 09.00'a kadar iptal edildi. 
     Yetkililer, yapılamayan diğer iç hat seferlerinin saat 09.10'dan itibaren yeniden başladığını belirtirken, feribot seferlerinde ise herhangi bir aksamanın söz konusu olmadığını bildirdiler. 
     Türkiye Denizcilik İşletmeleri'ne TDİ bağlı Şehir Hatları İşletmesi yetkilileri de, Sirkeci-Yalova vapur seferinin Adalar'a kadar yapıldığını, diğer hatlarda ise bir sorun yaşanmadığını kaydettiler. 
     Öte yandan, İstanbul Boğazı'ndan transit gemi geçişleri de normal şekilde yapılıyor. 
     
</TEXT>
</DOC>
