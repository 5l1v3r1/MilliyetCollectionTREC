<DOC>
<DOCNO> 206929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/siyaset/siy06.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülk mü, devlet mi 
</HEADLINE>
<TEXT>

   Adliyelerde yazılı olan "Adalet mülkün temelidir" sözü, 57. hükümet döneminde "Adalet devletin temelidir" şekline dönüştürüldü. Ancak, bazı adliye salonlarında h l "mülk" sözü kullanılıyor 
      Şükran Özçakmak 

   
   Hemen her adliyenin duruşma salonlarında yazılı olan "Adalet mülkün temelidir" sözü, Prof. Dr. Hikmet Sami Türk'ün Adalet Bakanlığı döneminde yayımlanan genelge uyarınca bazı adliyelerde, "Adalet devletin temelidir" şekline dönüştürüldü. Şimdi bazı duruşma salonlarında "mülk", bazılarında "devlet" kullanılıyor. 
   Yeni adliyelerdeki Atatürk kaidelerine bu söz "Adalet devletin temelidir" şeklinde yazılıyor. Başsavcılar, yeni adliyelerde genelgeye uysa da, h kimlerin çoğu kendi anlayışı doğrultusunda "mülk" veya "devlet" kelimesini kullanıyor. 
   Örneğin Beyoğlu Adliyesi'nin 1. Ağır Ceza Mahkemesi'nde, "Adalet mülkün temelidir" sözü yer alırken, 2. Ağır Ceza Mahkemesi'nin duruşma salonunda "devlet" kelimesi kullanılmış. Fatih Adliyesi'nde de benzer durum söz konusuyken, en eski adliyelerden biri olan Eyüp'te ne duruşma salonunda, ne de adliye girişinde böyle bir yazıya rastlanıyor. 
   
   'Parası olana adalet' 
   Cümledeki "mülk" kelimesini bazı vatandaşların gayrimenkul olarak yorumladığı ve 'parası olmayana adalet yok' gibi bir önyargıya neden olduğu öne sürülüyor. "Devlet" kelimesini kullanan h kimlerin bir kısmı, bu görüşün önüne geçmek, önyargıları kırmak istediklerini belirtiyorlar. Yazıyı eski haliyle bırakmayı tercih eden h kimler de, "mülk" kelimesinin sözlük anlamıyla daha geniş anlam ifade ettiği, devlet sözcüğünün ise 'adalet bağımsızdır' ilkesine ters düştüğü görüşünde. Ayrıca özlü sözün de değiştirilmemesi gerektiğini savunuyorlar. 
   Türk Dil Kurumu da 12 Ekim 2001'de yayımladığı açıklamada, özlü sözün değiştirilemeyeceğini bildirmişti. 
   
   Söz Atatürk'e ait değil    Uzman görüşleri şöyle 
   Ord. Prof. Dr. Sulhi Dönmezer "Benim bildiğim kadarıyla bu söylem Hz. Ali'ye ait. Hiç şüphesiz ki Atatürk de bu sözü kullanmıştır ve o kullanınca da akıllarda öyle kalmıştır. Yalnız, buradaki 'mülkten' maksat 'devlet'tir. O dönemlerde devlet padişahın malı sayılırdı. Bu nedenle mülk derken devletten bahsediyor." 
   Tarihçi M. Ali Kılıçbay "Kitab -ı Mukaddes'te geçen bir söz. Atatürk söylemiş mi, söylememiş mi bilmiyorum ama çok eski bir kavram. Ayrıca, oradaki mülk kelimesi devlet anlamına geliyor. Devlet olarak değiştirilmesi çok normal çünkü şimdi kimse mülkün gerçek anlamını bilmiyor. Türkçeleştirilmiş." 
   İdare hukukçusu Prof. Dr. Ülkü Arzak "Bu söylem Kanuni Sultan Süleyman dönemine ait. Mülk tabiri Osmanlı'dan kalma, devleti ifade ediyor. Atatürk, herhangi bir konuşmasında kullandıysa ona mal edilmiş olabilir." 
   Eski Adalet Bakanı Prof. Dr. Aysel Çelikel "Mülk zaten devlet demektir. Türkiye'nin o kadar sorunları varken böyle kelime oyunlarıyla uğraşmanın yerinde olmadığını düşünüyorum. Zaten 'Adalet mülkün temelidir' derken devletin temeli olarak ifade edilmiştir." 
   
   
   
</TEXT>
</DOC>
