<DOC>
<DOCNO> 216072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur23.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ATM'leri kullanıp dolandırıcılık yapan 3 kişi yakalandı... 
</HEADLINE>
<TEXT>

     İstanbul, İzmir, Bursa ve Mersin'de pek çok kişiyi banka ATM'lerinden dolandırdıkları belirlenen 3 kişi, Antalya'da polis tarafından suçüstü yakalandı. 
     Alınan bilgiye göre, 65 yaşındaki S.Ö. adlı kadının, ATM'de sıkışan kredi kartı aracılığıyla hesabından kendi adına 700 milyon lira çekildiği ihbarı üzerine, Asayiş Şube Müdürlüğü Yankesicilik ve Dolandırıcılık Büro Amirliği ekiplerince soruşturma başlatıldı. Soruşturma sırasında, banka ATM'lerini tarayan polis ekipleri, 100. Yıl Mahallesi'nde bir bankanın ATM'sinde telefon bulunduğunu tespit etti. Operasyon kapsamında ATM'ye müşteri gibi girerek kredi kartını kullanmak isteyen sivil polis, kartının sıkışması üzerine yanına gelen kişilere sorununu anlattı ve yardımcı olmak bahanesiyle polisin şifresini öğrenmek ve yönlendirmek isteyen 3 kişi, suçüstü yakalandı. 
     
     ATM'DEKİ MÜŞTERİYİ TELEFONLA ARIYORLAR 

     Gözaltına alınan O.B, amcasının oğlu N.B ve Ş.S. sorgularında, yeni bir dolandırıcılık olan bu yöntemi, birkaç gün kaldıkları İstanbul, İzmir, Bursa ve Mersin'de de kullandıkları da belirlendi. 
     Yetkililerden alınan bilgiye göre, suçüstü yakalanan 3 kişi, içine cep telefonu monte ettikleri telefonları ATM'lere yerleştiriyorlar ve bölgede gezinerek gelecek müşteriyi bekliyorlar. Zanlılar, kendi kredi kartlarını kağıt parçalarıyla birleştirerek kullandıkları ATM'de arızaya neden olarak, müşterilerin kredi kartlarının sıkışmasını sağlıyorlar. Kartı sıkışan müşteriyi, ATM'de yerleştirdikleri normal telefonun içindeki cep telefonundan müşteri temsilcisi gibi arayarak sorunu çözmeye çalışan zanlılar, müşteri temsilcisiyle konuştuğunu zanneden banka müşterisinden, sıkışan kredi kartının şifresini öğreniyorlar. Telefondaki kişiye kredi kartı şifresini veren ve hesabının bloke olduğu söylenen müşteri ATM kabininden ayrıldıktan sonra zanlılar, şifresini öğrendikleri kredi kartlarını sıkıştığı yerden çıkararak, para çekiyor. 
     Zanlıların zaman zaman da aradıkları telefona cevap vermeyen müşterilere yardım bahanesiyle yaklaştıkları, güven kazandıkları ve sıkışan kredi kartının şifresini öğrendikleri de belirlendi. 
     
     İNŞAAT TEKNİKERİ 

     Bu yöntemle çok sayıda kişiyi dolandırdıkları belirlenen zanlılarından N.B'nin, Gazi Üniversitesi İnşaat Bölümü 2 yıllık İnşaat Teknikerliği'nden mezun olduğu ve daha önce bu yöntemle bir çok kişiyi dolandırdıkları belirlenen amcasının oğlu O.B. ve arkadaşı Ş.S. ile kısa süre önce bu işe karıştığı bildirildi. 
     Diyarbakır'da müteahhitlik de yapan N.B'nin sabıkası bulunmazken, akrabası O.B ile Ş.S'nin dolandırıcılık suçlamasıyla birçok kez cezaevine girdikleri ve yine polis tarafından arandıkları belirlendi. 
     Her gittikleri ilde birkaç gün kalarak aynı yöntemle dolandırıcılık yaptıkları belirlenen zanlıların kullandıkları otomobilde de, içine cep telefonu monte edilmiş duvara asmalı telefonlar, sıkışan kartların çıkarılması için kullandıkları kesici ve çıkarıcı aletler ele geçirildi. 
     Zanlılar sorgularının ardından ''ATM dolandırıcılığı'' ve ''Bilişim suçlaması'' nedeniyle adliyeye sevk edilecekler. 
     
</TEXT>
</DOC>
