<DOC>
<DOCNO> 249836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/siyaset/axsiy02.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de tünelin ucu göründü 
</HEADLINE>
<TEXT>


Avrupa Konseyi'nin denetim sürecinden bugün çıkacağına kesin gözüyle bakılan Türkiye, müzakere tarihi alma yolunda dev bir adım atıyor 

GÜVEN ÖZALP Strasbourg 


Türkiye'nin AB'yle müzakerelere başlamasının önünde engel olarak gösterilebilecek unsurlardan biri daha tarih oluyor. Avrupa Konseyi Parlamenterler Meclisi AKPM , Türkiye'nin denetim sürecinden çıkarılmasını öneren raporu bugün oyluyor. Demokrasi ve insan hakları alanındaki eksikleri nedeniyle 1996'dan bu yana bu süreçte tutulan Türkiye'ye "çıkış vizesi" verilmesi halinde, Ankara'nın "politik açıdan normalleştiği" ve "Kopenhag kriterlerinin büyük bölümünü yerine getirdiği" de tescil edilmiş olacak. 

Loizidu ve Zana tamam 
AKPM üyesi Lüksemburglu Mady Delvaux Stehres ve Belçikalı Luc Van Den Brande tarafından hazırlanan raporda yer alan taslak kararda, Türkiye'nin politik denetimde tutulmasına gerek kalmadığı vurgulanıyor. Son 2 yılda, geçmiş 10 yıla göre daha fazla reform yapıldığını belirten taslak karar, Ankara'nın Avrupa'yı ikna edici bir demokratik reform sürecine girdiğini savunuyor. 
Raportörlerin Türkiye konusunda olumlu görüş bildirmelerinin ardında yatan en önemli unsurlar arasında, Ankara'nın Kıbrıslı Rum Titiana Loizidu hakkında Avrupa İnsan Hakları Mahkemesi'nin aldığı kararı uygulaması ve idam cezasının yasalardan tamamen çıkarılması yer alıyor. AKPM'nin Türkiye'ye yeşil ışık için tek engel olarak gösterdiği eski DEP'lilerin tahliyesinin ardından, olumsuz görüş için kullanabileceği unsur kalmadığı vurgulanıyor. 
Raporda Ankara'ya yönelik çağrıların başında, Avrupa Konseyi'ne bağlı Venedik Komisyonu'nun işbirliğiyle yeni bir Anayasa hazırlanması geliyor. Dikkat çeken bir diğer unsuru da, askerlik için "vicdani ret" uygulamasının benimsenmesi oluşturuyor. Ombudsmanlık kurulması, Ceza Kanunu'nun revize edilmesi, OHAL döneminden kalma yasaların gözden geçirilmesi gibi alanlarda Türkiye'nin attığı adımların, raporun yazım tarihinin eski olması nedeniyle değişiklik önergeleriyle kayda geçirileceği ifade ediliyor. AKPM'nin bugünkü oylamada olumlu görüş bildirmesine de kesin gözüyle bakılıyor. 


</TEXT>
</DOC>
