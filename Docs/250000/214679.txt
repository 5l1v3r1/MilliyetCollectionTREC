<DOC>
<DOCNO> 214679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/yazar/bila.html </URL>
<DATE> 2004/02/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkmenlere öğüt 
</HEADLINE>
<TEXT>

   
   Türkiye'nin gözü kulağı New York'tan gelecek haberlerde. Ankara, Kıbrıs kadar Irak'taki gelişmeleri de yakından izliyor. 
   Dışişleri Bakanı Abdullah Gül, Polonya'dan dönüş yolunda, Irak'la ilgili gelişmeleri değerlendirdi. 
   Gül, öncelikle Türkmenlerin durumunu ele aldı. Iraklı Türkmenlere öğüt niteliğinde bazı mesajlar verdi. 
   Dışişleri Bakanı Gül, Iraklı Türkmenlerin siyasete girmelerini, aktif olmalarını, Irak'ın yeniden yapılandırılması sürecinde ağırlıklarını koymalarını istiyor. İyi öğrenim görmüş, ağırlıklı isimleri öne çıkararak siyaset yapmalarının çok yararlı olacağını düşünüyor. Gül'ün Türkmenlere öğüdü şöyle 
   "Batı Trakya Türklerini örnek alın. Onlar, siyasete ağırlıklarını koydular. Hükümetlerde yer aldılar. Bunun için çaba gösterdiler. Iraklı Türkmenler de onları örnek almalılar. Irak'a sahip çıksınlar. Bunun için yeterli sayıları, eğitilmiş insanları var. Eğitim düzeyleri çok yüksek. Bunu siyasete yansıtabilirler." 
   
   Kürtlere de koruma    Dışişleri Bakanı Gül, Türkiye'nin sadece Türkmenler veya Kuzey Irak'la değil, Irak'ın bütünüyle ilgilendiğini vurguladı. Gül, bu arada Kuzey Irak'taki Kürtlere de mesajlar verdi. Dışişleri Bakanı, Kürtlere dönük olarak, "Bugüne kadar olduğu gibi bugünden sonra da onları yine biz koruyacağız" dedi. 
   Gül, Erbil'deki son saldırılar sonrasında hemen harekete geçerek ağır yaralıları Ankara'ya getirdiklerini anımsattı ve şu değerlendirmeyi yaptı 
   "Bu terörist saldırıları yapanların mantalitesi bize terör saldırısı yapanlarla aynı. Biz bu konularda her türlü desteği gösterdik, göstermeye devam edeceğiz. Kürtleri de koruyacak olan Türkiye'dir. Belki kısa vadede onların lehine gibi görülen bazı gelişmeler ileride zarar verebilir. Onun için Irak'ın bütünlüğünü, istikrarını korumak gerekir." 
   
   Kuveyt zirvesi    Gül, Kuveyt'te Irak'a komşu ülkeler zirvesinin toplanacağını da anımsatarak şu değerlendirmeyi yaptı 
   "Bu zirveye katılacağım. Daha önce Şam'da yapmıştık. O zirveden sonra artık bu toplantılar yapılamaz deniliyordu. Savaştan sonra devam etmez, ABD istemiyor, gibi yorumlar yapılıyordu. Oysa devam ediyor. Şimdi Kuveyt'te yapılacak. Bu Türkiye'nin etkinliğiyle başlatılmış toplantılardı. İran, Mısır gibi ülkeler bu kadar sık bir araya gelmemişti. Biz yararına inanıyoruz. Bu kez bu toplantının bir özelliği daha var. Irak da bu toplantılara katılacak. Bölgedeki gelişmeler değerlendirilecek." 
   
   Üç büyük kenti alırız    Dışişleri Bakanı Gül, bir yandan da yerel seçimlere hazırlandıklarını söylerek, bu konuda iddialı konuştu. Gül, Ankara, İstanbul ve İzmir'in sorulması üzerine, "Bu üç büyük ilde de seçimi kazanırız" dedi. Seçimde başarı çıtasının ne olacağı sorulunca da, bir rakam veya yüzde vermek istemediğini ancak, yerel seçimlerde AKP'ye olan güvenin genel seçimlere göre daha arttığının görüleceğini belirtmekle yetindi. Şunu eklemeyi de ihmal etmedi "Ama bu sonuç bizi şımartmaz. Böyle bir havaya girmeyiz." 
   
   Dünkü yazımda Dışişleri Bakanı Gül'ün, "Devrim yapmıyorsunuz. Evrimle uğraşıyorsunuz" biçimindeki sözleri yanlışlıkla, "Devrim yapmıyorsunuz. Devrimle uğraşıyorsunuz" biçiminde çıkmıştır. Düzeltir, özür dileriz. 
   
      
   
   
</TEXT>
</DOC>
