<DOC>
<DOCNO> 201388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko38.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Binay TL'den 6 sıfır atılmasıyla para taşıması kolaylaşacak 
</HEADLINE>
<TEXT>

     Merkez Bankası Başkan Yardımcısı Şükrü Binay, liradan 6 sıfırın atılmasıyla bankalararası transferin, emisyon ve para taşımanın kolaylaşacağını söyledi. 
     Binay, Cumhuriyetin 80. yılı etkinlikleri çerçevesinde Muğla Üniversitesi'nde düzenlenen ''Türkiye'de uygulanan para politikaları ve T.C. Merkez Bankası'' konulu toplantıda ekonomik krizleri değerlendirdi. 2001 yılındaki krize değinen Binay şöyle dedi 
     ''2000 yılının Ocak ayında BDDK hayata geçirilseydi 2001 krizi önlenebilirdi. BDDK'nın hayata geçirilmesi 9 ay ertelenince bütün sistem çöktü. 2002 yılında Başbakanın hastalığı, seçimler gibi bazı nedenler, kurda yukarı doğru hareketliliğe neden oldu. 2003 yılında 6 kez faiz indirimine gittik. Her seferinde medya ve hükümetle çatışmak zorunda kaldık. Faiz indirmek para politikası setinin içinde yer alır. Bunu bir bütün olarak ele almak gerekir.'' Binay, siyaset, banka ve medya ilişkisinin bulunduğu bir ortamda sağlıklı bir bankacılık sisteminin olamayacağını belirtti. 
     Konuşmasında, liradan 6 sıfır atılması konusuna da değinen Şükrü Binay, bu uygulamanın verimliliği artıracağını dile getirerek, şunları kaydetti 
     ''Çok sıfırda her seferinde mevcut bilgisayar sisteminin yenilenmesi, programların yenilenmesi gerekiyor. Böylece hem program hem de kullanım maliyetleri düşecek. Bankalararası transfer, emisyon ve para taşıması kolaylaşacak. Para basımındaki maliyetler düşecek. En önemlisi de psikolojik olarak rahatlatacak. Bu, hükümetin kendisine güvenmesi ve Merkez Bankası'na duyulan güvendir.'' 
     
</TEXT>
</DOC>
