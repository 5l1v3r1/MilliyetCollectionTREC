<DOC>
<DOCNO> 227134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun15.html </URL>
<DATE> 2004/03/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Talat Plana değil, referandum için imza istenebilir 
</HEADLINE>
<TEXT>

     KKTC Başbakanı Mehmet Ali Talat, İsviçre'de devam eden Kıbrıs görüşmelerinde, BM'nin plan için değil, planın son şekliyle referanduma sunulacağı konusunda imza isteyebileceğini söyledi. 
     İsviçre'deki Kıbrıs görüşmelerinde KKTC heyetine başkanlık eden Başbakan Talat, Türk Ajansı-Kıbrıs'a TAK telefonla yaptığı açıklamada, taraflardan dün alınan öneriler çerçevesinde planın son şeklinde esasa yönelik değişiklik beklemediklerini, hataların düzenlenmesi şeklinde bazı küçük değişiklikler olabileceğini kaydetti. 
     Talat, bir soru üzerine, BM'nin taraflardan plan için değil, planın son şekliyle referanduma sunulacağı konusunda imza isteyebileceğini, ancak bu konunun da netlik kazanmadığını belirtti. 
     BM Genel Sekreteri Kofi Annan, Kıbrıs'ta bir ay süren, ardından İsviçre'de 10 gündür devam eden sıkı pazarlıklar sonunda kendi adını taşıyan çözüm planına son şeklini vererek, taslak halinde pazartesi günü taraflara sunmuş, dün de tarafların son önerilerini almıştı. 
     Annan'ın, Kıbrıs'ın kaderini değiştirecek planın nihai şeklini ise bugün Kıbrıs Türk ve Rum tarafları ile Türkiye ve Yunanistan heyetlerine sunması bekleniyor. 
     Bu arada, Başbakan Mehmet Ali Talat başkanlığındaki KKTC heyeti, zirvenin bu akşam tamamlanmasının ardından yarın sabah İsviçre'den ayrılacak, gece KKTC'ye dönecek. 

     
</TEXT>
</DOC>
