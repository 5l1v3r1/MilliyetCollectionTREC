<DOC>
<DOCNO> 214518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal 3 hedefimiz vardı, 2'sinde yolumuza devam ediyoruz 
</HEADLINE>
<TEXT>

     Gençlerbirliği Teknik Direktörü Ersun Yanal, ligde beklenen sonuçları alamadıkları için Türkiye Kupası'nın kendileri için çok önemli olduğunu söyledi. 
     Yanal, 2-0 kazanarak Türkiye Kupası'nda yarı finale çıktıkları Denizlispor maçı sonrası yaptığı açıklamada, ''Sezon başında 3 hedef belirlemiştik. Ligde istediğimiz sonuçları alamadık. Bu hedefimizden uzaklaştık. Ancak Avrupa kupasında ve Türkiye Kupası'nda yolumuza devam ediyoruz'' dedi. 
     Yanal, Denizlispor'un ligde ortaya koyduğu futbolu düşünüp, kupa maçına çok iyi hazırlandıklarını belirterek, ''Rakibimiz iyi savunma yapan bir takım. Biz de ligde iyi oynamamıza rağmen iyi sonuçlar alamadık. Bunun için bütün umudumuzu ve gücümüzü kupaya vermiştik. Bugünkü maçta da Denizlispor gibi güçlü bir rakibe pozisyon vermeyerek kalitemizi gösterdik. Hedefimiz kupayı almak'' diye konuştu. 
     
     GİRAY BULAK KIZGIN 
     Denizlispor Teknik Direktörü Giray Bulak ise ''Lig maçlarında hiç kırmızı kart görmemiş bir takımın, kupa maçında hem oyuncusunun kırmızı kart görmesi hem de teknik direktörünün tribüne gönderilmesi olacak şey değildir'' dedi. 
     Gençlerbirliği'nin hücumda çok adamla bulunduğu için kontrataklarını faullerle kestiğini ifade eden Bulak, ''50'nin üzerinde faul yapan bir takımın 2 sarı kart görmesi hiç de normal değil. Hakemin, rakibin yaptığı bu teknik faullere göz yumması da oyunu çığırından çıkarıp, kalitesini düşürdü. Fair-play'e aday bir takımdık, ancak hakemin yanlış kararları yüzünden bundan uzaklaştık'' diye konuştu. 
     
</TEXT>
</DOC>
