<DOC>
<DOCNO> 219446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun13.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerinde 8. görüşme... 
</HEADLINE>
<TEXT>

     Kıbrıs sorununa Annan planı temelinde 1 Mayıs'a kadar çözüm bulmayı amaçlayan ve 19 Şubat'ta başlayan Kıbrıs müzakerelerinin 8'incisi bugün yapılıyor. 
     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki heyetler, Lefkoşa ara bölgedeki uluslararası havaalanı yakınlarındaki konferans merkezinde bir araya geldi. 
     Cumhurbaşkanı Denktaş, görüşme için saat 09.55'te makamından ayrılırken açıklama yapmadı. 
     Görüşmeye, dün Ankara'da temaslarda bulunan Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş da katıldı. 
     Dünkü görüşmelerin ardından yapılan açıklamalarda, Denktaş, iki kesimlilik üzerinde ısrarla durduklarını belirtirken, Papadopulos ise görüşmenin ''verimsiz geçtiğini'' söylemişti. 
     Bugünkü görüşmeye, BM Genel Sekreter Yardımcısı Sir Kieran Prendergast'ın da katılması bekleniyor. 
     
</TEXT>
</DOC>
