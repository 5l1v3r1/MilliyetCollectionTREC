<DOC>
<DOCNO> 230354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yazar/civaoglu.html </URL>
<DATE> 2004/04/11/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Dost SA 
</HEADLINE>
<TEXT>

   
   Yaşlı adamın "vasiyeti" öyküsü için yakıştırmalar yapılmıştır ama aslı öykünün Semerkand'da yaşanmış olduğudur. 
   Anlatayım. 
   Yaşlı adam ölmeden önce "beni ayaklarımda çoraplarımla toprağa verin" gibi garip bir vasiyette bulunur. 
   Ailesi, akılları pek yatmamış olmakla beraber, babanın bu son isteğini yerine getirmek ister. 
   Ama, cenazeyi kaldıracak olan din adamı itiraz eder "İslamda caiz değildir. 
   Merhumu sadece kefenle saracağız. Çorap kesinlikle olamaz..." 
   Aile çaresizdir. 
   Akıllarına merhumun ölmeden önce büyük oğluna, "Ancak çok sıkışırsan aç ve içindekini oku" diyerek verdiği zarf gelir. 
   Belki "çorapla gömülmenin bir çözümü vardır zarfın içinde" derler. 
   Açarlar. 
   Zarftan birkaç kelimelik bir yazısı çıkar merhumun "Gördün mü oğlum Öbür dünyaya çoraplarını bile götüremezsin. Bu gerçeği bilerek yaşa..." 
   
   Halkın lideri olmak    Sakıp Sabancı'nın "kaybı" haberini aldığımda bu öyküyü anımsadım. 
   Öykü ilk dinleyişte ya da okuyuşta, zenginlerin servetini öbür dünyaya götüremeyecekleri gerçeğini vurguluyor olsa da... Biraz düşününce daha derindir. 
   "Bu dünyada başka değerlerin varlığına da gönül vermek gerektiği" mesajını vermektedir. 
   Sakıp Sabancı bu derinliğin adamıydı. 
   Sanata, eğitime, üretime, dostluğa gönül vermişti. 
   Servetin içinde olduğu kadar dışındaydı. 
   Türkiye'nin iki en büyük özel kesim grubundan birinin simge ismiydi... Ama aramızdan herhangi biriydi de... 
   Gecekondudaki yaşamda, Sakıp Sabancı "aileden biri" gibi algılanırdı. 
   Belki halkla ilişkiler dahisiydi. Bu "herhangi bilge biri" görüntüsüyle, Sabancı markasını halkla bütünleştirmişti... Yahut belki içindeki Sakıp buydu... 
   Bence ikisi birden... 
   Güzel şeyleri görürdü... Gördüğünü söyler, iltifatını esirgemezdi. 
   O da Vehbi Bey'in, "Ülkem varsa ben de varım" ilkesini benimsemişti. 
   
   İlk kalp ağrısı    Çok yıllar önceydi. 
   Sanırım 1980'li ilk yıllar. 
   Tarihi Süreyya Restoran'da yemekteydik. 
   Yan masada Sakıp Sabancı ve ailesinden birkaç kişi. 
   Üzgün, durgun hali dikkatimi çekmişti. Ikına sıkıla "hatırını sorar gibi bir söylemle, üzgün olup olmadığını" öğrenmek istedim. 
   "Lafı eğip bükme. Hassas adamsın. Anlamışsın işte, sıkıntılıyım. Kalbimle problemim var. Yarın Amerika'ya gidiyorum. Ameliyat olacağım. Bu gece Boğaz'a bakarak dostumuz Süreyya Bey'in yemeklerini yiyelim istedik" dedi. 
   Geceyi bir iki saat söyleşerek uzattık. 
   Anılar, dostluk, felsefe... 
   Ama... 
   "Sağlık, ameliyat" konularına hiç girmedik. 
   Sağlıkla döndü... 
   Yıllar geçti. 
   Boş değil, dolu dolu geçirdi... 
   Buraya kadarmış. 
   
   Bir hat    Sakıp Bey'le çok sık yakın olmadık. 
   Meslektaşlarım nice güzel anılar yansıtacaktır. 
   Benden ise sade ve sıcak bir anı şöyle 
   Özel bir günümüzde, bize eşim ve bana hat sanatını yansıtan bir dua hediye etmişti. 
   Yıl 1983... 
   1991'de bir evimiz oldu. 
   Girişine astık. 
   Her sabah, her akşam o dua ile karşılaşırız. 
   Sakıp Bey'i sessiz kelimelerle anarız. 
   Anmaya devam edeceğiz. 
   Nur içinde yatsın. 
   Allah'tan rahmet, yakınlarına başsağlığı diliyorum. 
   Sabancı Holding'in Ticaret Odaları'na kayıtlı olmayan en güçlü kuruluşu, yazının başlığında yer alan dost SA dır. 
   
      
   
   
</TEXT>
</DOC>
