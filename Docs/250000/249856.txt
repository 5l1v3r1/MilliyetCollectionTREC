<DOC>
<DOCNO> 249856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/spor/spo03.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da olaylı açılış 
</HEADLINE>
<TEXT>


ERHAN TELLİ 


Florya karıştı 
GALATASARAY, 100. yılını kutlayacağı 2004-2005 sezonuna tatsız bir başlangıç yaptı. Teknik Direktör Hagi yönetiminde dün ilk çalışmasını gerçekleştiren Sarı-Kırmızılılar, tesislere gelen 500'e yakın taraftarının tepkisiyle karşılaştı. Sarı-Kırmızılılar, Beşiktaş, Fenerbahçe ve Okan aleyhine tezahürat yaptıktan sonra Galatasaraylı futbolculara laf attı. 

'Alemci istemiyoruz' 
ÜMİT ve Volkan'a "Alemci futbolcu istemiyoruz" şeklinde bağırılması sinirleri gerdi. Ergün ve Arif, taraftarlara müdahale etti. Bu girişim sonuç vermeyince devreye Hagi girdi. Sinirli bir şekilde tribünün önüne giden Rumen teknik direktör, Sarı - Kırmızılılar'dan susmalarını istedi. Hagi'nin bu girişimi sonrasında ortam sakinleşti. 

Sıra Çizme'de 

Başkan Özhan Canaydın, Fransa'dan İtalya'ya geçti, Rogue Junior için Milan kulübüyle masaya oturdu 


Pazarlıklar başladı 
YAKLAŞIK 2 haftadır yabancı transferlerini çözebilmek için İspanya ile Fransa arasında mekik dokuyan Galatasaray yönetimi, şimdi de İtalya seferine çıktı. Başkan Özhan Canaydın ve beraberindekiler, Nice'den Milano'ya geçerek, Roque Junior için Milanlı yöneticilerle buluştu. Sarı - Kırmızılılar'ın, yüksek bonservis ücretinin indirilmesi için baskı yaptığı bildirildi. 

Liste kabarık 
SARI - Kırmızılılar, İnter'de forma giyen Muhammed Kallon, Sabri Lamouchi ve eski yıldızları Emre Belözoğlu için de bir dizi girişimlerde bulunacak. Canaydın ve ekibinin, Lamouchi'yi bonservisiyle, Emre ve Kallon'u ise bir yıllığına kiralık olarak takıma kazandırmayı hedeflediği öğrenildi. Galatasaray kafilesi, transferi bitirmeden Türkiye'ye dönmeyecek. 

Gallardo için fiyat listesi 

R.Plate'in talebi 
ARJANTİNLİ Gallardo'nun transferi artık son aşamaya geldi. River Plate Kulübü, 28 yaşındaki oyuncuyu kiralık olarak 2 milyon dolar, bonservisiyle ise 4.5 milyon dolara gönderebileceğini bildirdi. Bu iki öneriyi gündeme alan Başkan Özhan Canaydın'ın son kararı önümüzdeki günlerde vereceği bildirildi. Gallardo ise Galatasaray'dan yıllık 2 milyon Euro istiyor. 



</TEXT>
</DOC>
