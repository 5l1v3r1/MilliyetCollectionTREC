<DOC>
<DOCNO> 204739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/spor/ykocaomer.html </URL>
<DATE> 2003/12/27/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Atletizm Federasyonu 
</HEADLINE>
<TEXT>

   
   Geçtiğimiz Ağustos ayında, Paris'teki Dünya Atletizm Şampiyonası sırasında görüştüğümüz Atletizm Federasyonu Başkanı Mehmet Yurdadön, bir süre önce telefonla arayarak, "Size bir sürprizim var" dedi "2004 yılında 4 Ulusal ve Uluslararası Şampiyonada engelli yarışlarını da faaliyet programımız aldık. Buna göre 22 - 23 Mayıs 2004 İzmir'de yapılacak Ferdi Büyükler ve 23 Yaş Altı Türkiye Şampiyonası, 19 - 20 Haziran 2004 tarihlerinde İstanbul'da organize edilecek Avrupa Milletler Kupası'nda, 3 - 4 Temmuz 2004 tarihinde Bursa'da yapılacak Büyükler Balkan Şampiyonası, 28 - 29 Ağustos 2004 Ankara'daki Ferdi Gençler Türkiye Şampiyonası'nda bazı engelli kategorileri de programa dahil edilecek." 
   Böylece Türkiye, Uluslararası Atletizm Federasyonu'nun geçen yıl Münih'teki Avrupa Şampiyonası'nda ve bu yıl Paris'teki Dünya Şampiyonası'nda başlattığı uygulamayı, belki de Dünya'a uygulayan ilk ülkelerden bir tanesi olacak. 
   Şimdi görev Bedensel ve Görme Engelliler Spor Federasyonlarına düşmektedir. Zaman geçirmeden Atletizm Federasyonu ile temasa geçip, hangi kategorilerde, hangi yarışmaların yapılacağını saptamak zorundalar. Bir küçük hatırlatma yapmak gerekirse, 2002 Avrupa Şampiyonası'nda tek bacağı ampute takma 100 ve 200 metre erkekler ve bayanlar yarışları bu yıl ki Dünya Şampiyonası'nda 200 ve 400 metre görme engelliler, 200 metre ampute, 400 metre crebral palsy ve 800 ve 1.500 metre tekerlekli sandalye yarışları yapılmış idi. 
   Atletizm Federasyonu Başkanı ve yönetim kurulu üyelerine aldıkları bu karardan dolayı şükranlarımızı sunuyor ve bu davranışlarının diğer federasyonlarımıza örnek olmasını umuyoruz. 
   Buradaki en önemli nokta da, 2012 Olimpiyatları'na adaylığımız dolayısıyla, önümüzdeki yıl ülkemizde yapılacak incelemelerde, Atletizm Federasyonu'nun engelliler sporuna verdiği bu önemin olumlu katkıları olacağı da şüphesizdir. Umarız yeni yılda atletizm konusunda yazan spor yazarlarımız, artık Süreyya Ayhan analizlerini bir kenara bırakıp, engelliler atletizmini de yazılarında okuyucuları ile paylaşırlar. Atletizmin temelini bildikten sonra, küçük bir zahmetle engelliler atletizmini öğrenmek çok zor olmasa gerek. 
   Yeni yılda siz sevgili okuyucularıma sağlık, mutluluk, başarı, huzur dolu, şiddetten ve terörden uzak günler dilerim. 
   
      
   
</TEXT>
</DOC>
