<DOC>
<DOCNO> 239775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur09.html </URL>
<DATE> 2004/05/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
9 yaşındaki çocuk askere çağırıldı .. 
</HEADLINE>
<TEXT>

     Rize'nin İkizdere İlçesi'nde ilköğretim 3. sınıf öğrencisi 9 yaşındaki Fatih Sevimli, askerlik yoklaması için Rize Askerlik Şubesi'ne çağrıldı. 
     Fatih'in babası Abdullah Sevimli, AA muhabirine yaptığı açıklamada, nüfusa kayıtlı oldukları Rize merkeze bağlı Ekmekçiler Mahallesi Muhtarlığı aracılığıyla oğlunun askerlik yoklaması için Rize Askerlik Şubesi'nce arandığını öğrendiklerini belirtti. 
     Askere gidecek yaşta oğlu olmadığını ifade eden Sevimli, ''Bir yanlışlık olmalı. Ekmekçiler Mahallesi Muhtarı Mehmet Sevimli ile görüştüm. Bu yanlışlığın giderilmesi için gerekli girişimleri yapacak. Şu dönemde 1985 doğumluların yoklamaları yapılıyor. İlköğretim 3. sınıfta okuyan oğlum, 1995 doğumludur. İlgili memur, iki rakam arasındaki benzerlik nedeniyle hata yapmış olmalı'' diye konuştu. 
     Fatih ise askere çağrıldığını duyduğunda önce korktuğunu, ancak bir yanlışlık yapıldığını düşününce güldüğünü söyledi. 
     
</TEXT>
</DOC>
