<DOC>
<DOCNO> 201729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/ekonomi/eko06.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, Türkiye için Noel öncesi toplanıyor 
</HEADLINE>
<TEXT>

      EKONOMİ SERVİSİ 
   
   IMF Sözcüsü Conny Lotze, "IMF İcra Direktörleri Kurulu'nun, Türkiye toplantısı, 18 Aralık Perşembe günü gerçekleşecek" dedi. Altıncı gözden geçirme dönemini sona erdirecek toplantıyla birlikte IMF İcra Direktörleri Kurulu'nun, Türkiye için yaklaşık 500 milyon dolarlık yeni kredi dilimini serbest bırakması bekleniyor. 
   Devlet Bakanı Ali Babacan da batık bankalardan kaynaklanan kamu alacaklarının tahsilatının hızlandırılmasıyla ilgili yasanın Meclis'te kabul edilmesiyle ekonomik programın altıncı gözden geçirmesine ilişkin önkoşulların tamamlandığını, IMF İcra Direktörleri Kurulu'nun gözden geçirmeyi görüşmek üzere toplanmasını önceki gece talep ettiklerini açıkladı. 
   Son niyet mektubunun altı buçuk sayfa ve 21 maddeden oluştuğunu kaydeden Babacan, ayrıntılardan çok genel tabirlerin kullanılması nedeniyle mektubun hacminin küçüldüğünü, bunun da hükümete olan güveni yansıttığını kaydetti. 
   
   Genç diye nöbetçi bakan    MUSTAFA İSTEMİ 
   Devlet Bakanı Ali Babacan, Meclis'te başka bakanların takip etmesi gereken oturumları "Sen gençsin" sözleriyle üstlenince çocuklarını bile göremez oldu. Babacan, salı gecesi Maliye Bakanı, çarşamba gecesi de Başbakan Yardımcısı Abdüllatif Şener'in yerine yasaları takip etti. 
   
   
   
</TEXT>
</DOC>
