<DOC>
<DOCNO> 216062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur13.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinsel sorunlara internette ''check-up''... 
</HEADLINE>
<TEXT>

     Aile Sağlığı Araştırma Derneği ASAD web sitesinde oluşturulan ''Cinsel İşlev Formu'', sertleşme sorunundan şikayet eden erkeklerin karşı karşıya bulundukları riski internet aracılığıyla değerlendirmelerini sağlıyor. 
     ASAD Başkanı Prof. Dr. Halim Hattat, Avrupa'da 12 ülke tarafından aile planlaması ve aile cinsel sağlığıyla ilgili toplumu bilgilendirmek amacıyla oluşturulan Avrupa Seksüel Fonksiyon Bozuklukları Birliği'ni ESDA , Türkiye'de ASAD'ın temsil ettiğini hatırlattı. Prof. Dr. Hattat, ESDA üyesi ülkelerde uygulanan ''Ereksiyon İşlevi Değerlendirme Formu''na, ASAD'ın ''www.esdaturkey.org'' web adresinde yer verdiklerini bildirdi. 
     Birçok insanın cinsel fonksiyon bozukluklarını saklama eğiliminde olduğunu belirten Prof. Dr. Hattat, yapılan bir araştırmaya göre, insanların cinsel sorunlarını yüzde 33 oranında partnerlerine, yüzde 32 oranında doktorlarına, yüzde 20 oranında arkadaşlarına anlatabildiği, yüzde 15'inin ise bu konuyu kimseye açamadığının belirlendiğini söyledi. 
     Prof. Dr. Hattat, seksüel problemlerin diyabet, kardiyovasküler veya organik problemlerin göstergesi olabileceğini, bu nedenle uzman hekimlerin dikkatle takibini gerektirdiğini ifade ederek, ''Ereksiyon sorunu bulunan hastaların yalnızca küçük bir bölümüne tanı konuluyor. Bu oranı artırmak amacıyla hazırlanan formdaki sorular, hastanın sertleşme sorunu yaşayıp yaşamadığını, doktora başvurma gerekliliğini ölçüyor'' diye konuştu. 
     
     EREKSİYON İŞLEVİ DEĞERLENDİRME FORMU 

     Sertleşme sorununun, sıkça görülen cinsel problemlerden biri olduğunu ve artık birçok yöntemle tedavi edilebildiğini vurgulayan Prof. Dr. Hattat, şunları kaydetti 
     ''Formdaki sorular, hastanın sertleşme sorunu yaşayıp yaşamadığını saptamaya yardımcı olmak amacıyla tasarlanmıştır. Anketteki soruların duyarlılığı ve güvenilirliği kesindir. Cinsel İşlev Formu ile erkekler, bu konudaki sıkıntılarının yoğunluğu konusunda küçük bir check-up yapıyor. Yaklaşık 10 dakika içerisinde yanıtlanabilen anket formu ile erkek hastalarda cinsel işlev bozuklukları ile ilgili 5 konuyu sorguluyoruz. Bunlar 'sertleşme problemi', 'orgazm fonksiyonu', 'cinsel istek', 'cinsel ilişki tatmini' ve 'genel tatmin'dir. Bu form ile hastanın cinsel fonksiyon için yeterli bir ereksiyonu sağlama ve sürdürme yeteneğini, tatmin derecesini ve belirli bir tedavinin güvenilirliğini ölçüyoruz. Hastanın hafif, orta ve şiddetli şekilde rahatsızlığını ortaya koyuyoruz.'' 
     
     ''ANKETTEN ŞİMDİYE KADAR 603 KİŞİ YARARLANDI'' 

     Prof. Dr. Halim Hattat, web sitesindeki ücretsiz uygulamadan şimdiye kadar yaşları 18 ile 64 arasında değişen 603 kişinin yararlandığını belirterek, ''Bunların yüzde 58'inde, doktora başvurmalarını gerektirecek şiddette risk tespit edildi'' dedi. Anket formunu dolduranların yüzde 59'unun 18-30, yüzde 28'inin 31-40, yüzde 11'inin 41-50, yüzde 2'sinin ise 51 ve üzeri yaş grubunda olduğunu bildiren Prof. Dr. Hattat, sözlerini şöyle tamamladı 
     ''Daha önce yapılan çalışmalarda Türkiye'de 40 yaş üzeri her 3 erkekten 2'sinin sertleşme sorunu yaşadığı tespit edilmişti. Bu çalışmamızda da risk faktörleri 30 yaş grubunda yüzde 35, 40 yaş grubunda yüzde 39, 50 yaş grubunda yüzde 46 ve 60 yaş grubunda yüzde 62 olarak çıkıyor. Yani yaş arttıkça sertleşmeyi sağlama ya da sürdürmede yaşanan sorunlar da artıyor. Verilerin daha önce yapılan çalışmalarla uyum göstermesi, anket formunun güvenilirliğini ortaya koyuyor.'' 
     
</TEXT>
</DOC>
