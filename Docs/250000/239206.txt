<DOC>
<DOCNO> 239206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/ekonomi/eko01.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez 25 milyon dolar sattı, kur 40 bin lira düştü 
</HEADLINE>
<TEXT>


Kurdaki yükseliş çığrından çıkınca Merkez Bankası 1.565.000 ve 1.555.000 seviyesinde dolara satış yönünde iki kez doğrudan müdahale etti. Kur müdahale sonrasında 1.530.000 seviyesinde dengelendi 

Finans atölyesi Finans atölyesi 

TL karşısında son bir ay içinde yaklaşık yüzde 20 oranında değer kazanarak 1 milyon 570 bin seviyesine ulaşan dolara Merkez Bankası tedirginliği önlemek için satış yönünde doğrudan müdahale etti. 
Dolar kuru ilk müdahale sonrasında 1 milyon 535 bine gevşerken Hazine ihalelerine talep gelmesi piyasada tansiyonu düşürdü. Ancak öğleden sonra kurun yeniden hareketlenmesi nedeniyle Merkez Bankası 1 milyon 555 bin seviyesinde ikinci kez müdahale etti. 25 milyar doları bulduğu tahmin edilen müdahaleler sonrasında kurun bankalararası piyasada 1 milyon 530 bin seviyesinde dengelendiği görüldü. 
Kurdaki yükselişte gelişmekte olan piyasalarda trendin tersine dönmesi, beklentilerin üzerindeki cari açık ve YÖK gerginliğinin payı bulunmasına karşın gelinen seviyeler spekülatif bir düzeye işaret ediyordu. 

Tedirginlik sürüyor 
Merkez'in piyasaya sınırlı müdahalede bulunduğu ancak etkisinin büyük olduğu görüldü. Buna karşın piyasada tedirginlik h l azalmış değil. Çünkü imam hatip merkezli YÖK gerginliği tırmandırılırken, FED'in para politikasını değiştireceğine kesin gözüyle bakılması nedeniyle paritede dolar lehine seyrin de sürdüğü görülüyor. 

Faiz 3 puan gevşedi 
İhaleye yüksek talep gelmesi sonrasında, öğlen saatlerinde yüzde 31 seviyesinde bulunan gösterge faiz bugün valörlü işlemlerde yüzde 28.50 seviyesine gevşedi. Faizdeki yükseliş likidite eksikliğinden kaynaklanmadığı için ihalenin başarıyla atlatılmasından sonra oranların gevşediği görüldü. Hazine ihale öncesinde de rekabetçi olmayan tekliften kamu kuruluşu ve piyasa yapıcısı bankalara toplam 103.2 trilyon liralık bono ve 91.5 trilyon liralık tahvil sattı. Hazine çifte ihalede toplam 1.32 katrilyon lira borçlanma gerçekleştirdi. Hazine referans bono ihalesiyle birlikte bu hafta yapacağı 3.03 katrilyon liralık borçlanmasını karşılamış oldu. 

Borsa nihayet nefes aldı 
Faiz ve kurdaki düşüş borsaya alım yönünde yansıdı. Borsa endeksi gelen tepki alımlarının ardından yüzde 1.75 yükselişle kapandı. Önceki gün değer kaybeden eurobondlar da hızlı bir şekilde toparlandı. 2034 vadeli tahvilin fiyatı 5 dolarlık artışla 84 seviyesine yükseldi. 
Merkez Bankası'ndan yapılan açıklamada, kurların yakından izlendiği ve her iki yönde oluşabilecek aşırı oynaklık durumunda doğrudan müdahale edilebileceğinin daha önceden çeşitli defalar duyurulduğunun altı çizildi. Banka ayrıca açıklamasında belirttiği geçici döviz likidite ihtiyacına bağlı olarak, Merkez Bankası nezdinde faaliyet gösteren Döviz Efektif Piyasaları'nda bankalara borç alabilme limitleri çerçevesinde sağlanan 1 hafta vadeli döviz depolarına uygulanan faiz oranının yüzde 10'dan yüzde 6'ya indirildiği açıklandı. 

511 günlük vadeye talep yağdı Merkez'in dolara müdahalesi sonrasında kurdaki gevşeme nedeniyle Hazine ihalelerine yüksek talep geldiği görüldü. Değişen risk algılaması nedeniyle Hazine ihalelerine ilginin az olmasından endişe ediliyordu. Hazine, ikinci kez ihraç ettiği ve ikincil piyasada gösterge olan 5 Ekim 2005 vadeli iskontolu tahvil ihalesinde ortalama yüzde 30.94 bileşik faizle net 997.8 trilyon liralık satış gerçekleştirdi. 
Hazine ihaleye gelen 4.6 katrilyon liralık teklifin yüzde 31.5'ini karşıladı. 24 Kasım 2004 vadeli bono ihalesinde ise Hazine ortalama yüzde 29.2 bileşik faizle net 324.4 trilyon liralık satış gerçekleştirdi. Hazine ihaleye gelen 884.4 trilyon liralık teklifin yüzde 42.1'ini karşıladı. 


</TEXT>
</DOC>
