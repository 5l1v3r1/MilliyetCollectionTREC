<DOC>
<DOCNO> 235015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur17.html </URL>
<DATE> 2004/04/26/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bu da domates güreşi 
</HEADLINE>
<TEXT>

     Öner ŞAN- Ali KÖSE ANTALYA, DHA 

Antalya'nın Kumluca İlçesi'nde bu yıl 5'ncisi düzenlenen Tarım ve Seracılık Şenlikleri'nde, meydana domateslerin üzerinde güreş tutan pehlivanlar, kazanmak için kıran kırana mücadele etti. 
     Türkiye'nin turfanda sebze ve meyve ambarı olarak bilinen Kumluca'da gerçekleşen 5'inci Tarım ve Seracılık Şenlikleri, festival havası içinde kutlandı. 
     Şenliklere İçişleri Bakanı Abdulkadir Aksu, Bayırdırlık ve İskan Bakanı Zeki Ergezen, Antalya Valisi Alaaddin Yüksel ve çok sayıda AKP'li milletvekili katıldı. 
     
     KIRAN KIRANA GEÇTİ 

     Şenlik programında yer alan domates güreşleri ise büyük ilgi gördü. Karatepe Stadyumu'na serilen naylonun üzerine 3 ton domates döküldü. 16 pehlivan domates meydanına çıkarak kıran kırana güreş tuttu. Bakanlar Aksu ve Ergezen ile yaklaşık 5 bin kişinin izlediği güreşler sonunda Kırkpınar başpehlivanları Cengiz Elbeye ile Hasan Tuna finale kaldı. 
     Birbirlerini yenmek için ezilen domateslerin üzerinde mücadele eden pehlivanlardan Hasan Tuna, rakibi Elbeye'yi bırakarak 22 yıllık hakem İsmet Kocabıyık'a daldı. Hakem Kocabıyık'ın sırtını yere getiren başpehlivan Tuna, seyircilerden alkış aldı. Domates güreşlerine katılan pehlivanlara Kumluca Belediye Başkanı Hüsamettin Çetinkaya tarafından ödül verildi. 
     
</TEXT>
</DOC>
