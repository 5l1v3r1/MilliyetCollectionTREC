<DOC>
<DOCNO> 236641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun25.html </URL>
<DATE> 2004/05/02/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Berlin'de 1 Mayıs'ın bilançosu 186 gözaltı, 192 polis yaralandı 
</HEADLINE>
<TEXT>

     Almanya'nın başkenti Berlin'de dün gece 1 Mayıs gösterileri sırasında meydana gelen olaylarda 186 kişinin gözaltına alındığı ve 192 polisin yaralandığı açıklandı. 
     Berlin Eyaleti İçişleri Bakanı Ehrhart Körting, düzenlediği basın toplantısında, bu yılki olaylar sırasında gözaltına alınanların sayısının geçen yıl gözaltına alınanlardan 57 fazla olduğunu belirtti. 
     Olaylar sırasında yaralanan polislerin sayısının da geçen yıla göre 17 fazla olmasının üzücü olduğunu ifade eden Körting, ancak ilk kez bu yıl polisin hızlı bir şekilde olaylara müdahale etmesinin şiddet olaylarını büyük ölçüde azalttığını kaydetti. 
     Berlin'in Türklerin yoğun olarak yaşadığı Kreuzberg semtinde dün meydana gelen olaylarda, aşırı solcu Türk örgüt üyelerinin de dahil olduğu çok sayıda kişi gözaltına alınmış, aralarında Türk gazeteci Şenol Çörekçi'nin de bulunduğu birçok kişi yaralanmıştı. 
     
</TEXT>
</DOC>
