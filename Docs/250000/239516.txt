<DOC>
<DOCNO> 239516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas01.html </URL>
<DATE> 2004/05/12/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Portekiz filmleri haftası başladı... 
</HEADLINE>
<TEXT>

     Portekiz Büyükelçiliği ve Ankara Sinema Kültürü Derneği işbirliğiyle, BankEuropa'nın ana sponsorluğunda düzenlenen ''Portekiz Filmleri Haftası'' başladı. 
     Ritz Carlton Oteli'nde, Shop Miles Movie adlı sinema salonundaki gala gecesinde konuşan BankEuropa Yönetim Kurulu üyesi ve İcra Kurulu Başkanı Cüneyt Genç, sosyal sorumluluk çerçevesinde sanata sahip çıkmaya çalıştıklarını söyledi. 
     BankEuropa'nın ana kuruluşu olan Millennium BCP'nin Portekiz merkezli bir finans grubu olduğunu hatırlatan Genç, ''Millennium BCP, bugün Avrupa'nın karlılıkta ilk 10 bankacılık grubundan biri. Grubun toplam aktifleri, tek başına Türkiye'dekinin yarısı ediyor'' dedi. 
     Daha sonra, 96 yaşındaki yönetmen Manoel de Oliviera tarafından çekilen, John Malkovich, Michel Piccoli ve Catherine Deneuve'ün rol aldığı ''Eve Dönüyorum-I'm Going To Home'' adlı filmin gösterimi yapıldı. 
     Festival kapsamında 9 yönetmenin 9 filminden oluşan bir seçki sunulacak. Venedik Film Festivali'nde ödül alan ''Bir Tanrı Komedisi-A God's Comedy'', ''Üç Kardeş-Two Brothers, My Sister'', ''Bedenler'', Portekiz adına ''En İyi Yabancı Film'' dalında Oscar'a aday olan ''Varis-The Dauphin'', ''Solgun Yıllar-Green Years'', Cannes Film Festivali'nde gösterilen ''Yas-Lent'' ile 2002 yapımı komedi filmi ''Pencere-The Window'', festivalde İngilizce ve Türkçe altyazılı olarak gösterilecek. 
     Daha önce Ankara'da da gerçekleştirilen festivalin filmleri Beyoğlu'ndaki Alkazar Sineması'nda İstanbullu sinemaseverlerle buluşacak. 
     
</TEXT>
</DOC>
