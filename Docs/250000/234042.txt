<DOC>
<DOCNO> 234042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/spor/spo03.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
100. yıl Hagi'nin 
</HEADLINE>
<TEXT>

   Galatasaray'da yeni sezon için yapılan teknik heyet tartışmaları son buldu. Yönetim, Gheorghe Hagi'ye tam destek verip, 100. yılda da birlikte çalışma garantisi sundu 
      HALİL ÖZER 

   
   Nokta koyuldu 
   SARI - Kırmızılı kulüpte Gheorghe Hagi'nin takımın başına getirilmesiyle başlayan tartışmalara yönetim el koydu. Önceki gün yapılan toplantıdan genç teknik adama tam destek kararı çıkarken, böylece Hagi'nin önümüzdeki sezon da takımın başında kalması kesinleşti. İkinci Başkan Ergun Gürsoy, bu toplantıda Hagi'ye kendisinin sonuna kadar arkasında olduğunu söyledi. 
   
   Rahat nefes aldı 
   MEDYAYA yansıyan isimler nedeniyle adeta diken üstünde duran Hagi, sık sık yönetime bu konudan duyduğu rahatsızlığı dile getiriyordu. Yönetimin verdiği güvence sonrası genç teknik adamın yüzü güldü. Gürsoy "Hocamız Hagi'dir. Ülkemizi tanıyan, ligimizi tanıyan, futbolcularımızı tanıyan bir hocadır. Ve kendisi önümüzdeki yılda da takımın başındadır" diye konuştu. 
   
   Para dopingi    Yönetim kesenin ağzını açarak, Malatyaspor maçı öncesi oyuncuların transfer taksitleri için 2 milyon dolarlık ödeme yaptı. Bu durum Sarı - Kırmızılı takımda moralleri üst seviyeye çıkardı. Öte yandan dün Malatya'ya giden kafilede cezalı Ayhan, Volkan ile sakat Emrah ve Batista yer almadı. 
   
   Fatih'i resmen istediler    Sarı - Kırmızılı yönetim, eski yıldızını yuvaya döndürmek için kolları sıvadı, Fenerbahçe Başkanı Aziz Yıldırım'a teklif yaptı 
   Nabız yokladılar 
   GALATASARAY, eski futbolcusu Fatih Akyel'e yeniden kapıları açtı. Transfer görüşmelerine start veren yönetim, Fenerbahçe'ye teklifini iletti. İkinci Başkan ve Futbol Şube Sorumlusu Ergun Gürsoy'un geçtiğimiz günlerde Başkan Aziz Yıldırım'ı telefon ile arayarak, Fatih Akyel'i resmen istediği bildirildi. Bu konuda milli futbolcunun isteği belirleyici rol oynayacak. 
   
   Son adım Mayıs'ta 
   YILDIRIM ve Gürsoy arasındaki görüşmede tarafların bir süre daha bekleme kararı aldığı bildirildi. Fenerbahçe Başkanı Aziz Yıldırım'ın, Gürsoy'a "Şu anda şampiyonluk yarışındayız. Bu konuyu daha sonra görüşelim. Ancak futbolcu da isterse, size her türlü kolaylığı yaparız" dediği öğrenildi. Galatasaray yönetimi, lig biter bitmez Fatih'in transferini sonuçlandırmaya çalışacak. 
   
   Aslan pençe attı    NECMİ KEPÇETUTAN 

   LİGDE bu sezon hayal kırıklığı yaşayan ve yeniden yapılanma içine giren Galatasaray, Ankaragücü'nün üç yıldız adayı Umut, Adem Koçak ve Hüseyin'e kanca taktı. Yönetimin, Başkan Cemal Aydın'ın kapısını çalarak, üç oyuncuyu istediği öğrenildi. Aydın, lig sonunda teknik heyetin raporuna göre kararlarını bildireceklerini söyledi. 
   
   Uçak paniği    GALATASARAY'I Malatya'ya götüren THY'ya ait uçak herkesin yüreğini ağzına getirdi. Teknik nedenlerden dolayı yaklaşık iki saat rötarlı başlayan yolculukta, kalkış sırasında güç kaybına uğrayan uçak irtifa kaybetmeye başladı. Büyük panik yaşanırken, pilot cep telefonunun açık unutulması nedeniyle sorun yaşandığını açıkladı. 
   UÇAK korkusu ile bilinen Hasan Şaş, "Kimse telefonunu kapatsın" diyerek uyarıda bulundu. Tecrübeli oyuncu, tek tek oyuncuların telefonlarını kontrol etti. 1.5 saat süren yolculuk boyunca da sık sık türbülansa girilmesi oyuncuları adeta canından bezdirdi. Futbolcular, "Hayatımızda böyle bir uçağa binmedik. İnmek istiyoruz" diyerek veryansın etti. 
   
   Stada yeni formül    BAŞKAN Yardımcısı ve Basın Sözcüsü Turgay Kıran, Ali Sami Yen ve Olimpiyat Stadı arasında maçları paylaşma formülü üzerinde durduklarını söyledi. Kıran, "Derbileri ve havalar iyi olduğu zaman diğer bazı maçları Olimpiyat'ta oynayacağız. Hagi'nin takım ile ilgili raporu haftaya kaldı. Galatasaray'ın iflası söz konusu olamaz. Bugün bir Riva projemiz var, 250 milyon dolar konuşuluyor" dedi. 
   
   Volkan'a ağır fatura    PROFESYONEL Futbol Disiplin Kurulu PFDK , Denizlispor karşılaşmasının devre arasında müsabaka hakemlerine sözle hakaret ettiği gerekçesiyle tedbirli olarak sevk edilen Volkan'a 3 maç men cezası verdi. Kurul, talimata göre 2 maç ceza alması gereken Volkan'a yüzde 50 artırım uyguladı. Bu oyuncu, son hafta Elazığ maçında forma giyebilecek. 
   
   
</TEXT>
</DOC>
