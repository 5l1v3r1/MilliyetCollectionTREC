<DOC>
<DOCNO> 209330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur21.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Behram Salih Komşularımızdan içişlerimize saygı bekliyoruz 
</HEADLINE>
<TEXT>

     Irak Kürdistan Yurtseverler Birliği IKYB üst düzey yetkilisi Berham Salih, komşu ülkelerin Irak'ın içişlerine saygılı olmasını beklediklerini söyledi. 
     Ankara Sanayiciler ve İşadamları Derneği'nin ASİAD onuruna düzenlediği yemeğe katılan Salih, yemek öncesinde gazetecilerin sorularını yanıtladı. 
     Genelkurmay İkinci Başkanı Orgeneral İlker Başbuğ'un Irak'ın siyasi yapılanmasıyla ilgili dünkü sözlerinin hatırlatılması üzerine, Salih şunları söyledi 
     ''Biz komşularımıza saygılıyız. Komşularıyla barış içinde yaşayan yeni bir ülke kurma sürecindeyiz. Biz komşularımızın içişlerine müdahale etmek istemiyoruz ve aynı şekilde onların da bizim içişlerimize saygılı olmasını bekliyoruz.'' Salih, Irak'ın geleceğinin Irak halkı tarafından belirlenmesi gerektiğini söyleyerek, komşu ülkelerden bu kararı özgür iradeleriyle verebilmeleri için zaman istediklerini kaydetti. 
     Türkiye'nin, Türk kamuoyunun ve diğer komşu ülkelerin, ''Irak'taki Kürdistan'ın son 12 yıldır hemen hemen bağımsız olduğunu anlaması gerektiğini'' belirterek, burada önemli olanın, bundan daha fazlasını değil, dış politika ve milli savunma gibi alanlardaki mevcut bazı haklarından vazgeçmeyi istedikleri noktası olduğunu belirtti. Salih, Irak Kürdistanı'nın da bir parçasını oluşturacağı tek bir Irak istediklerini kaydetti. 
     Berham Salih, ABD'nin Irak için öngördüğü zaman çizelgesine karşı olup olmadıklarının sorulması üzerine de ABD'nin her zaman Irak halkının isteklerine saygı duyacaklarını söylediğini bildirdi. Salih, ABD'nin, Irak halkına özgürlüğünü vererek büyük bir hediye sunduğunu da ifade etti. 
     
     YEMEKTEKİ KONUŞMALAR 
     IKYB yetkilisi Salih, yemekte yaptığı konuşmada da, ASİAD'ın kendi bölgelerine gelen ilk işadamı grubu olduğuna dikkati çekerek, ekonomilerinin gelişmesinde gösterdiği katkılardan dolayı derneğe teşekkür etti. 
     Irak'ın dünyadaki en zengin ülkelerden biri olmasına rağmen, yıllar boyu süren savaşlar nedeniyle halkının fakirlik içinde yaşadığını belirten Salih, Türkiye'ye her gelişinde gözlemlediği ekonomik alandaki gelişmeyi Irak'ta da gerçekleştirmek istediklerini kaydetti. Salih, Türkiye'nin petrolünün olmamasına rağmen gösterdiği bu gelişmelerden gurur duyduklarını söyleyerek, Kürtler olarak Türkiye'nin önemini herkesten daha iyi bildiklerini kaydetti. 
     Salih, Kürtler olarak federal Irak'ın bir parçası olmayı ve Türkiye ile müttefik olmak istediklerini belirterek, bununla birlikte Türkiye'de ''Kürtler ne yaparsa endişelenen ve bunu tehdit olarak gören kesimler bulunduğunu'' savundu. Herhangi bir yabancı müdahaleyi kabul edemeyeceklerini de yineleyen Salih, Türk işadamlarını Irak'ta görmekten memnun olacaklarını ve bölgelerinin Türk yatırımcılarına açık olduğunu ifade etti. 
     ASİAD Başkanı Cengiz Bozbeyoğlu da 3 yıldır Salih'in partisinin bölgesinde iş yaptıklarını ve her zaman sıcak karşılandıklarını belirterek, ''Biz nasıl Türkiye'nin çıkarlarını korumaya çalışıyorsak, onlar da kendi bölgelerinin çıkarlarını korumaya çalışacaklardır'' dedi. 
     Bozbeyoğlu, iki ülke halklarının yüzyıllardır birlikte yaşadığını hatırlatarak, sorunların çözümleneceğini umduğunu bildirdi. Bozbeyoğlu, Salih'in ASİAD'a 40 kilometrelik bir yol inşaatı daha verdiğini de kaydetti. 
     Bozbeyoğlu, daha sonra Berham Salih'e bir teşekkür plaketi sundu. 
     
</TEXT>
</DOC>
