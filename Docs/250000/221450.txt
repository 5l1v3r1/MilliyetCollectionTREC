<DOC>
<DOCNO> 221450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yazar/bila.html </URL>
<DATE> 2004/03/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Doktorların eylemi 
</HEADLINE>
<TEXT>

   
   Doktorlar iki gündür işi bırakma eylemi yapıyorlar. Yaşam riski olan hastalar, kanser hastaları, çocuk hastalar, acil vakalar, yoğun bakım hizmetleri gibi bazı istisnalar dışında poliklinik hizmeti vermiyorlar. 
   Doktorlar kasım ayında da benzeri bir eylem yapmışlardı. Taleplerinin karşılanmadığı gerekçesiyle yeniden eyleme gittiler. 
   Doktorlar ne istiyor 
   Tabipler Birliği'ne göre insanca yaşayacak maaş, özel hizmet tazminatı, mahrumiyet ikramiyesi, 8 saatlik günlük çalışma süresi, iş riski zammı, ek göstergede adalet, nöbet ücretlerinde iyileştirme ve eğitim için izin istiyorlar. 
   Bütün bunlar bir arada değerlendirildiğinde aslında bir "sistem" değişikliği istedikleri söylenebilir. 
   Özlük haklarına ilişkin bu taleplerinin yanında, sağlık hizmetlerinin ücretsiz olması, yeni yasa hazırlıklarıyla hastanelerin her birinin işletmeye dönüştürülmesinin engellenmesi, adaletsiz döner sermaye gelirlerinin düzeltilmesi veya alternatif ücret artışı getirilmesi, muayenehane doktorluğu yapıp hem kamuda çalışmanın kaldırılması gibi sisteme dönük istekleri de var. 
   Bunların tümü sağlık hizmetinin kamusal niteliğinin korunması, kamu alanından çıkarılmaması talebi olarak görülebilir. 
   Keza sağlık hizmeti almak için yurttaş olmanın yeterli görülmesi, nüfus kağıdını gösteren her hastaya hizmet verilmesi ve sağlık giderlerinin tümüyle bütçeden karşılanmasını da öneriyorlar. 
   Hastanelere yeterli sağlık personeli kadrosu verilmediği, bu ihtiyaçların vakıf, dernek veya özelleştirilmiş hizmetleri gören şirketler üzerinden karşılanmasının salık verildiğini vurguluyorlar. Bu durumda da bir hastanede temizlik hizmeti veren özel şirketler üzerinden hemşire ve diğer sağlık personeli alındığı, temizlikçi kadrolarındaki bu personelin sağlık hizmeti verdiği, bunun bir sorumluluk, iş güvencesi ve hukuka aykırılık sorunu doğurduğu da şikayetleri arasında. 
   Eyleme katılan doktorlar, tıp fakülteleri hocalarının üniversite hastanelerinde paralı özel muayenehane hizmeti vermelerine de karşılar. Bu uygulamalar yerine doktorların ücretlerinin iyileştirilmesi, özel muayene uygulamasının kaldırılması, tam gün çalışma düzenine geçilmesi talepleri var. 
   Şikayetler de gösteriyor ki sağlık sistemi bir karmaşa içinde. İçinden çıkılması zor bir yapı gösteriyor. Neresini ele alsanız aksayan, eleştirilecek yönler bulmak mümkün. Sil baştan yeni bir yapılandırılmaya gidilmesi gerektiği açık... 
   
      
   
   
</TEXT>
</DOC>
