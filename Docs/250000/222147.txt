<DOC>
<DOCNO> 222147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/yozer.html </URL>
<DATE> 2004/03/14/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Kol kola 
</HEADLINE>
<TEXT>

   
   Aslında Galatasaray ligi, 5 Mart Cuma günü Florya'da yapılan basın toplantısı ile bitirdi. O gün, küçük basın odasında Başkan Özhan Canaydın ile Fatih Terim'in kolkola yaptığı açıklamalardan sonra, Galatasaray'ın, Sebat maçındaki kötü futbolununun nedenlerini uzakta aramamak gerek. 
   Futbolcu kafa olarak bitmiş. Ne oynayacak gücü var, ne de hırsı. Onlar da, basın toplantısından sonra teslimiyetçiliği kabul etmiş. Öyle ya, koca kulüp bu yolu seçtiyse, oyuncusu ne kadar ayakta kalabilir. Hele 100. yılda, hiç olmazsa UEFA Kupası'na katılma şansın varken, böyle davranmak akıl k rı değil. Hoca bırakacaksa, o gün bırakmalıydı. Bu uzatma, işte böyle yıkım getirir. 
   Eğer Galatasaray dün Sebat önünde puan alsaydı, gerçekten rakibine çok yazık olacaktı. Sahada hiçbir etkinliği olmayan Galatasaray on birinin korkulacak yanı kalmazken, Sebat koca sezonda yakaladığı gol pozisyonu kadar fırsatı dün eline geçirdi. Ancak son vuruştaki yeteneksizlik, Sebat'ın daha ilk yarıda oyunu koparmasına engel oldu. 
   90 dakikaya baktığınız zaman Galatasaray'ın elle tutulur yanı yoktu. Sadece ilk yarıda attığı golünde, Hasan Şaş'ın mükemmel pası ve Hakan'ın vuruşu akıllarda kaldı. 10 saniyeye sığan bu golün gerisinde kalan 89 dakika 50 saniyeyi, herhalde hiçbir Galatasaraylı bir daha hatırlamak istemez. 
   Taktik, düzen, organizasyon, birliktelik, disiplin ve kontrol, futbolun içinde önemli ögelerdir. Eğer bunlardan biri bile aksarsa, o takım maçı kazanmakta güçlük çeker. Ama bu futbol şartlarının hiçbiri Galatasaray'da yoktu. O zaman Sebat'ın maçı son ana kadar kurtaramaması bir mucizeden öte değildi. 
   Sebat'ın orta alanında oynayan Erman Özgür, Bayram ve Marek, belki de bu kadar rahat top oynadıklarını hatırlamazlar. İstedikleri zaman hücuma, istedikleri zaman savunmaya yardım ettiler. İstedikleri zaman da gol attılar. Buna karşın Galatasaray orta alanında direnç gösterecek tek oyuncu yoktu. 
   Sebat'ın son dakikada attığı golden sonra sevinç yumağının nedenini puan cetveline bakarsanız anlarsınız. Onlar için çok hayati üç puandı. Bir de Fatih Stadı'nın hakkını vermek lazım. Süper Lig'in deniz manzaralı tek stadında futbol oynamak çok zor. Ama rakı ve balık çok iyi gider doğrusu. 
   
      
</TEXT>
</DOC>
