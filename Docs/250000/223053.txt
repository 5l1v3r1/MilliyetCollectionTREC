<DOC>
<DOCNO> 223053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun22.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta kriz... Denktaş, görüşmecilikten çekilmeyi düşünüyor... 
</HEADLINE>
<TEXT>

     Dışişleri Bakanlığı Sözcüsü Namık Tan, KKTC Cumhurbaşkanı Rauf Denktaş'ın görüşmelerden çekileceği yönünde Ankara'ya herhangi bir bildirimde bulunmadığını söyledi. 
     De Soto'nun Ada'da "al-ver" sürecini başlattığına dikkat çeken Tan, sürecin nasıl devam edeceğinin De Soto'ya bağlı olduğunu belirtti. De Soto'nun taraflara sunduğu "al- ver listesinin" değişiklik taleplerini derleyen bir çaba olduğuna dikkat çeken Tan, "Bizim açımızdan bazı eksikler bulunduğu bir gerçektir" dedi. Tan, hangi konularda eksiklikler olduğu sorusunu ise, "Belgenin içeriğine girmem gerekiyor. Onu da bu aşamada doğru bulmuyorum" diyerek yanıtlamadı. 
     KKTC Başbakanı Mehmet Ali Talat da gazetecilerin sorularını yanıtlarken ''Cumhurbaşkanı Denktaş'ın görevden istifa edebileceğinin söylendiğinin'' hatırlatılması üzerine şöyle konuştu 
     ''Cumhurbaşkanı söylüyor ama görüşmelerin bu aşamasında böyle bir hareket çok yanlış olur. Çok yanlış bir şeyi yapabileceğini düşünmek istemiyorum. Ben olmaması gerektiğine inanıyorum ve yapamaz diye düşünüyorum.'' 

     
</TEXT>
</DOC>
