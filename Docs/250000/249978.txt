<DOC>
<DOCNO> 249978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy16.html </URL>
<DATE> 2004/06/22/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Milletvekillerinin dokunulmazlık hakkı değişikliği için teklif verildi. 
</HEADLINE>
<TEXT>

     İstanbul bağımsız Milletvekili Emin Şirin, TBMM İçtüzüğü'nün milletvekili dokunulmazlığını içeren 134. maddesinin değiştirilmesi için teklif verdi. 
     Şirin, TBMM Başkanlığı'na verdiği teklifinin gerekçesinde, yasama dokunulmazlığının kapsamının daraltılması için Anayasa değişikliğinin şart olmadığını, TBMM İçtüzüğü'nün 134. maddesinin son fıkrasının değiştirilerek, birçok milletvekiline yargılanma olanağının sağlanacağını bildirdi. 
     Emin Şirin, milletvekili dokunulmazlığı ile ilgili dosyaların büyük bölümünün beraatle sonuçlanacak dosyalar olduğunu, dokunulmazlık zırhı nedeniyle milletvekillerinin yargılanamadığı belirterek, TBMM İçtüğünün 134. maddesinin son fıkrasının şu şekilde değiştirilmesini teklif etti 
     ''Dokunulmazlığın kaldırılmasını üyenin bizzat istemesi yeterlidir. 
     Milletvekilinin bu yöndeki yazılı istemi Karma Komisyon Başkanlığı'na verildiği takdirde, ilgili dosya komisyonda öncelikle görüşülerek rapora bağlanır. Ancak bu takdirde, Karma Komisyon'ca kovuşturmanın ertelenmesi kararı verilemez.'' 
     
</TEXT>
</DOC>
