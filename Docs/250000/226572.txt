<DOC>
<DOCNO> 226572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/soneko15.html </URL>
<DATE> 2004/03/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
TMSF, 544 adet gayrimenkulu satışa çıkardı... 
</HEADLINE>
<TEXT>

     Tasarruf Mevduatı Sigorta Fonu TMSF , muhtelif yerlerde bulunan toplam 544 adet gayrimenkulü satışa çıkardı. 
     Satış, Turyap Yapı Sanayi ve Ticaret A.Ş. firması tarafından ''açık teklif alma usulü' 'ile Profile Alışveriş Merkezi'nde 27 Nisan 2004 tarihinde saat 10.00'da gerçekleştirilecek. 
     Gayrimenkul ihalesine katılmak için, muhammen bedeli 100 milyar liranın altındaki gayrimenkuller için 5 milyar lira, muhammen bedeli 100 milyar ile 1 trilyon lira arasındaki gayrimenkuller için 10 milyar lira, 1 trilyon liranın üzerinde olan gayrimenkuller için 25 milyar lira geçici teminat verilecek. 
     Muhammen bedeli 5 milyar liranın altındaki gayrimenkul alıcıları tarafından, muhammen bedel tutarında geçici teminat yatırılacak. 
     Arsa, tarla, büro, dükkan, apartman, zeytinlik, ev ve çayırdan oluşan taşınmazların muhammen bedeli, 500 milyon lira ile 2 trilyon lira arasında değişiyor. 
     TMSF tarafından satışa çıkarılan gayrimenkullere ilişkin ayrıntılı bilgi, ''www.bddk.org.tr'' adresinden alınabilecek. 
     Bu arada TMSF, daha önce de arasında tekstil fabrikası, tütün deposu, arsa ve meskenlerin bulunduğu, muhammen bedelleri toplamı yaklaşık 29 trilyon lira olan 11 gayrimenkulü satışa çıkarmıştı. 
     
</TEXT>
</DOC>
