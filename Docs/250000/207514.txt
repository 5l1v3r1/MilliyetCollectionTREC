<DOC>
<DOCNO> 207514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko16.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzülmez Suriye ile ticaret hacmimiz 3 kat daha artacaktır 
</HEADLINE>
<TEXT>

     Konya Ticaret Odası Başkanı KTO ve TOBB Yönetim Kurulu Üyesi Hüseyin Üzülmez, Suriye Devlet Başkanı Beşşar Esad'ın Türkiye ziyareti ile ilgili olarak, önemli adımların atıldığı ziyaretten sonra Suriye ile ticaret hacminin 2003 yılına göre 3 kat daha artış göstereceğini söyledi. 
     Üzülmez, tüm ülkelerin komşuları ile yaptığı ticaretin üst seviyelerde olduğunu, ancak Türkiye'nin komşuları ile ticaretinin arzu edilenin çok altında kaldığını kaydetti. 
     Özellikle son 3 yıla kadar Suriye ile ticaretin yok denecek kadar az olduğunu belirten Üzülmez, Türkiye-Suriye İş Konseyi'nin kurulması ile karşılıklı görüşmelerde canlanma başladığını kaydetti. 
     Son 1 yıl içinde ise ticaret hacminin önceki yıllara oranla 4 kat oranında artış gösterdiğini vurgulayan Üzülmez, şunları söyledi 
     ''Komşu ülke olmasına karşın neredeyse hiç görüşmüyoruz. Tüm ülkeler komşuları ile yaptığı ticaretten ekonomisini güçlendirirken, biz bunu son yıllara kadar başaramadık. Konya Ticaret Odası ve TOBB olarak bu konuda önemli girişimlerde bulunduk. Konya'da düzenlenen fuarlara Suriyeli iş adamlarını davet ettik. Tarım fuarımıza bu ülkenin en seçkin 300 işadamını çağırarak, bazı ürünler konusunda anlaşma sağladık.'' Üzülmez, son yıllardaki canlanmanın Suriye Devlet Başkanı Esad'ın Türkiye ziyaretiyle daha da artacağını ifade ederek, önemli adımların atıldığı bu ziyaretten sonra Suriye ile ticaret hacminin geçen yıla göre 3 kat daha artış göstereceğini söyledi. 
     Vize ve ulaşım gibi bazı konulardaki sorunların çözüme kavuşturulduğunu, artık karşılıklı görüşmelerde ciddi bir ilerleme kaydedilmesini beklediklerini vurgulayan Üzülmez, ''Suriye ile özellikle tarım makineleri, otomotiv ve un sanayi konusunda adını duyuran Konya, ticaretini üst düzeylere çıkaracaktır. Düzenlenecek fuarlarla karşılıklı davetlerle ticaretin hız kazanacağına inanıyorum'' diye konuştu. 
     
</TEXT>
</DOC>
