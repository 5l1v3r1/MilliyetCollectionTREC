<DOC>
<DOCNO> 246911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonspo27.html </URL>
<DATE> 2004/06/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yıldırım Medyada hiç duyulmamış birini alacağız... 
</HEADLINE>
<TEXT>

     Fenerbahçe Kulübü Başkanı Aziz Yıldırım, 1 yabancı oyuncu daha transfer edeceklerini belirterek, ''Medyada hiç ismi çıkmayan birini alacağız'' dedi. 
     TED İstanbul Koleji'nde panele katılan Aziz Yıldırım, okuldan ayrılırken gazetecilerle sohbet etti. Neşeli olduğu gözlenen ve sohbet sırasında gazetecilere takılarak espriler yapan Yıldırım, ''Yalan haberler yapmayın. Gazetelerde çıkan Zenden ve Overmars transfer haberleri doğru değil. Medyada hiç ismi çıkmayan birini, çok gizli bir operasyonla transfer edeceğiz. Alex'i nasıl aldık, onu da öyle alacağız. Sakın atlamayın'' diye konuştu. 
     Alacakları yabancı oyuncuyla, kontenjanı geçeceklerini vurgulayan Yıldırım, kadrolarındaki fazla olan yabancı futbolcuyu başka bir takıma kiralayabileceklerini ya da satabileceklerini söyledi. 
     Yıldırım, iç transferde Volkan ve Ali ile görüşmelerin sürdüğünü de ifade ederek, ''Arkadaşlarımız görüşmeleri yapıyor. Şu anda imza yok. İstediğimiz seviyeye gelince sözleşme imzalarız'' dedi. 

     
</TEXT>
</DOC>
