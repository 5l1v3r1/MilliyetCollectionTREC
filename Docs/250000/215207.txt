<DOC>
<DOCNO> 215207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/ekonomi/aeko.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonunda, Uzan Grubu topyekün devlete geçti 
</HEADLINE>
<TEXT>

   TMSF, Star TV ve Telsim de dahil Uzanlar'ın 219 şirketinin yönetimine el koydu. İmar Bankası'ndan kaynaklanan 7.5 katrilyon liralık yükün tahsilatına başlandı 
      A. ERHAN ÇELİK - DİLEK TAŞ 
   
   Tasarruf Mevudatı Sigorta Fonu TMSF Uzan Grubu'na ait 219 şirketin yönetimine el koydu. Önceki gece saat 03.00'de alınan karar üzerine, sabah Mali Şube ekiplerin Uzan Grubu'nun İkitelli'deki merkez binasına giderek giriş çıkışları kontrol altına aldı. Polis operasyonu ile birlikte yönetimi devralan yeni yönetim kurulları gerekirse satış veya iflas kararı alabilecek. 
   Uzan Grubu'na ait şirketlere hortumcularla mücadele yasası olarak bilinen 5020 sayılı yasaya istinaden el konuldu. Devralınan 219 şirket dört ayrı grupta toplanırken, her grup için ayrı yeni yönetim kurulu atandı. Yeni yönetim kurulları İmar Bankası'ndaki çifte hesap yolsuzluğundan doğan 7.5 katrilyon liralık Hazine alacağı tahsil edilinceye kadar her türlü tasarrufta bulunma yetkisiyle donatıldı. Operasyon şöyle gerçekleşti 
   TMSF, Uzan operasyonuyla ilgili karar için önceki gece saat 02.30'a kadar devam eden bir toplantı yaptı. Çıkan karar uyarınca mali polis bilgilendirildi. Kurul operasyonu yönetmek için sabah saat 08.30'da yeniden biraya geldiğinde Uzan Grubu'nun şirketleri polis güçleri tarafından güvenlik çemberine alındı. 
   Kaçakçılık ve Organize Suçlarla Mücadele Daire Başkanı Hanifi Avcı bilgilendirildi. Geçen hafta başında İstanbul'a giden Avcı'nın TMSF yetkilileriyle görüştüğü, ardından da Ankara'ya dönerek perşembe günü de Maliye Bakanlığı ile görüşmelerde bulunduğu tespit edildi. 
   
   Uzak durun mesajı 
   TMSF yetkilileri 7.5 katrilyon liralık Hazine alacağını tahsili için şirketleri yoketmeyi değil çalıştırmayı amaçladıklarını ifade etti. Çalışanlara yönelik herhangi tasarrufta bulunulmasının şimdilik öngörülmediğini belirten aynı yetkililer, vatandaşlara yönelik uyarılarda bulundu 
   "Karar, Uzan ailesiyle işbirliği yapanların mali takibini gerektiriyor. Vatandaşlar vaatlere kanarak bu ailenin şirketlerine ortak olmasınlar." 
   
   'Hortumcu yasası' ile el kondu    Toplam 8.5 katrilyon liralık İmar Bankası yolsuzluğu ile ilgili olarak 2003 yılı Ağustos ayında çıkartılan 4969 sayılı Kanunu'na göre mallarına ihtiyati tedbir konulan Uzan ailesi şirketlerine yönetici atanması 13 Aralık 2003 tarihinde çıkartılan 5020 sayılı Kanun ile mümkün oldu. 
   Kamuoyunda 'hortumcu yasası' olarak bilinen ve Bankalar Kanunu'nda değişik yapan 5020 sayılı Kanunu'nun 20'inci maddesi batık banka patronlarından tahsilatla görevlendirilen TMSF'ye geniş yetkiler tanıyor. 
   Buna göre Fon, alacağının tahsili bakımından yarar görmesi halinde ve Fona borçlu olup olmadıklarına bakılmaksızın hisseleri kısmen veya tamamen kendisine intikal eden bir bankanın yönetim ve denetimine sahip olduğu iştiraklerinin, yönetim ve müdürler ile denetim kurulu üyelerini görevden almaya ve üye atamaya yetkisi bulunuyor. Fon ayrıca yönetimini devraldığı şirketlerin hisselerini satma yetkisine de sahip. 
   
   TMSF Mal ve para kaçırıyorlardı    ANKARA Milliyet 
   Tasarruf Mevduatı Sigorta Fonu TMSF , İmar Bankası'nda, 'yüksek faiz vaadi'yle toplanan 7.5 katrilyonluk mevduatın Uzan Grubu'na aktarılması nedeniyle doğan kamu alacağının tahsili için uygulanan tüm yaptırımlara karşın Uzanlar'ın şirketlerden para ve mal kaçırdıklarını yönetim operasyonunun bu nedenle yapıldığını açıkladı. Açıklamada şunlar belirtildi 
   
   Plan sunmadılar 
   Kamu adına 7.5 katrilyon liralık alacağın tahsili ile görevli bulunan Fon'un yaptığı çalışmalara, yasalar gereği uygulanan çeşitli yaptırımlara karşın İmar Bankası'nın hakim ortakları bu borçlarını nasıl ve ne zaman ödeyeceklerine ilişkin herhangi bir plan sunmadı. Mutad zeminlerde bir araya gelip konuyu müzakereye bile yanaşmadı. 
   
   Acımasız kampanyalar 
   İmar Bankası hakim ortaklarından kamu alacağının tahsili için uygulanan yasal yaptırımlar bahane edilerek ve bazı insani duygular sömürülerek, kamu alacağının takip ve tahsili ile görevli kişi ve makamlara karşı acımasız kampanyalar düzenlendi. 
   
   Ücretleri ödemediler 
   Bu kampanyalarda, grup çalışanlarına ücret ödememelerinin sorumluluğu kamu görevi yapan kurumların omuzlarına yüklenmeye çalışıldı. Buna karşılık ücret dışındaki bazı büyük ödemeleri RTÜK payları gibi yapacak kaynağı rahatlıkla bulabildiler. Görevliler tarafından tespit edilen buna benzer sayısız olay, kamu alacağının tahsili için uygulanan yaptırımlara karşın şirketlerden mal ve para kaçırıldığını gösterdi. 
   
   
</TEXT>
</DOC>
