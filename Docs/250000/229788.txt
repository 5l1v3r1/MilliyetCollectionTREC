<DOC>
<DOCNO> 229788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/siyaset/siy20.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Atina da taahhüt mektubu gönderdi 
   Türkiye'nin ardından Yunanistan da Birleşmiş Milletler Genel Sekreteri Kofi Annan'a Kıbrıs'ta referandum için taahhüt mektubunu iletti. Edinilen bilgiye göre, Yunanistan mektubunda, referandumda halklardan birinin "hayır" demesi durumunda, "hukuken anlaşmanın baştan doğmamış sayılacağı" şerhini koydu. Diplomatik kaynaklar, "Yunanistan'ın bu tutumuyla Kofi Annan planından kaçmaya ne kadar arzulu olduğunu gösterdiği" yorumunda bulunurken, BM'nin, Türk tarafının taahhüt mektubu için "son derece olumlu" değerlendirmesinde bulunduğu belirtildi. Öte yandan, Kıbrıs'taki garantör ülkeler Türkiye, Yunanistan ve İngiltere'nin taahhüt mektuplarını iletmelerinin ardından Genel Sekreter Annan da, taraflara birer yanıt mesajı gönderdi. Annan mesajında, taraflardan 29 Nisan'a kadar tüm imza ve onay işlemlerinin tamamlanmasını istedi. Annan, aksi takdirde planın geçersiz olacağı uyarısında bulundu. 
   
   BM yeni barış gücü hazırlığında 
   Kıbrıs'taki referandumlar öncesinde Birleşmiş Milletler'in BM gündem maddelerinden biri, "Ada'daki yeni barış gücünün nasıl olacağı". BM kaynakları, 1964'te 186 sayılı kararla oluşturulan UNFICYP'in yerine geçecek yeni bir barış gücünün görev yönergesi konusunda çalışmaların sürdüğünü belirtiyor. Kıbrıs'ta görev yapacak BM Barış Gücü'nün ismi, kuvvet yapısı ve kuvvet düzeyinin değişeceği kaydediliyor. 
   Kıbrıs Özel Temsilcisi Alvaro de Soto, Güvenlik Konseyi'ne 2 Nisan'da verdiği Kıbrıs brifinginde, Annan'ın önümüzdeki günlerde Konsey'e bir rapor sunacağını bildirmiş ve BM Barış Gücü konusunda Konsey'in referandumlardan önce harekete geçmesini istemişti. Annan'ın bu talebi üzerine Konsey'in bu konuda yeni bir karar kabul edebileceği belirtiliyor. 
   
   Referandum yapılmasın 
   KKTC Cumhurbaşkanı Rauf Denktaş, Türk Maarif Koleji'nin TMK 40. kuruluş yıldönümü nedeniyle düzenlenen törende konuştu. Denktaş, Rumlar'ın Annan planına "hayır" demesinin, kendilerinin "evet" demesini gerektirmediğini söyledi. Denktaş, kendisinin ve Kıbrıs Rum yönetimi lideri Tasos Papadopulus'un Annan planına "hayır" dediğini ve planı imzalamayacağını açıkladığını, bu durumda referandumun yapılmaması ve BM'nin yeni bir değerlendirme yapması gerektiğini de ifade etti. 
   
   Gül İyisi olacaksa 'hayır' desinler 
   Dışişleri Bakanı Abdullah Gül, Annan Planı'nı eleştirenlere, iç siyasetten uzak değerlendirme yapmaları yönünde çağrıda bulunurak, "Gelecekte eğer bundan daha iyi noktalara geliriz diyorlarsa 'hayır' desinler, gelecekte bu imkanı da yakalayamayız düşüncesi içindelerse o zaman 'evet' desinler" dedi. 
   Bakanlıkta soruları yanıtlayan Gül, Annan Planı'nın son şeklinin Sevr Anlaşması'ndan daha kötü bir belge olduğu yorumunun yapıldığını anımsatarak "Bu hamasi laflarla bir yere varılamaz. Bu kişiler ya Sevr belgesini ya da bugün ortaya çıkan şeyleri okumuyorlar" diye konuştu. Gül, şunları kaydetti 
   "Herkes planın son şeklini iç siyasetten uzak uzmanlara inceletmeli. Kanaatimiz bununla gitmenin Türkler'in çok daha lehine olacağı yönündedir." 
   Gül, soğukkanlı analiz yapılmaması durumunda, kaybedenin Türkiye olacağını söyledi. 
   
   Esad Türkiye'ye sık sık geleceğim 
   Suriye'de temaslarda bulunan TBMM Başkanı Bülent Arınç, Devlet Başkanı Başar Esad ile görüştü. Sezer ile Erdoğan'ı Suriye'de davet eden Esad, kendisinin de Türkiye'yi sık sık ziyaret edeceğini söyledi. Esad'a halı hediye eden Arınç, tarihi mek nları da gezdi. 
   
   Cenazede sarığa soruşturma 
   İçişleri Bakanı Abdülkadir Aksu, CHP Milletvekili Canan Arıtman'ın, Fatih Camii'nde bir tarikat üyesinin cenaze namazına katılan "cüppe" ve "sarıklı" kişiler hakkındaki soru önergesine yanıt verdi. Konuyla ilgili Fatih Cumhuriyet Başsavcılığı'nın "İnkılap Kanunları" hükümlerine aykırılıktan soruşturma başlattığını belirten Aksu, cenazeye katılanların da İstanbul Büyükşehir Belediyesi'ne bağlı İETT'den 804 milyon lira karşığında kiralanan 6 otobüsle taşındığını kaydetti. 
   
   Eski bakan Doğan Baran vefat etti 
   Eski Sağlık Bakanı Doğan Baran 75 , bir süredir kanser tedavisi gördüğü Başkent Üniversitesi Hastanesi'nde vefat etti. Baran için bugün saat 11.00'de TBMM önünde tören düzenlenecek. Törenden sonra Niğde'ye götürülecek Baran'ın cenazesi yarın burada toprağa verilecek. Sağlık Bakanlığı'nın yanı sıra DYP'de genel başkan yardımcılığı görevinde de bulunan Baran 18, 19, 20 ve 21. dönemlerde Niğde Milletvekili olarak parlamentoda yer almıştı. 
   
   
   
</TEXT>
</DOC>
