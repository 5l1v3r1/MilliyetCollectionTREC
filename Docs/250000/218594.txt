<DOC>
<DOCNO> 218594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur15.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın polis, şube müdürünün kendisini taciz ettiğini öne sürdü 
</HEADLINE>
<TEXT>

     Aydın Emniyet Müdürlüğü'nde pasaport şubede görevli bir kadın memurun, ''bir şube müdürü tarafından taciz edildiği iddiası'' üzerine, konuyu soruşturmak üzere Emniyet Genel Müdürlüğü'nden müfettiş gönderildi. 
     Alınan bilgiye göre, pasaport şubede görevli N.Ö isimli kadın, Emniyet Müdürlüğü'nde görevli bir şube müdürünün kendisini sürekli taciz etmesi ve son günlerde cep telefonlarıyla gelen taciz mesajlarının artması üzerine, Aydın Emniyet Müdürü Cemil Demir'e şikayette bulundu. 
     Cep telefonlarındaki mesajları gören Demir'in de Emniyet Genel Müdürlüğü'nden görevlendirilmek üzere müfettiş istediği öğrenildi. 
     Bunun üzerine Aydın'da 5 yıl önce Bölge Trafik Müdürlüğü yaptıktan sonra APK'ya atanan Cemil Taş, konuyu araştırmak üzere Aydın'a geldi. 
     Taciz iddiasıyla hakkında şikayet dilekçesi verilen Şube Müdürü A.D hakkında soruşturma açılacağı öğrenildi. 
     Aydın'da yayınlanan yerel bir gazetede de olaya ''kadın memur, erkek amir ilişkisinden kaynaklanan şikayet soruşturması'' olarak yer verildi. 
     
</TEXT>
</DOC>
