<DOC>
<DOCNO> 222366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/yasam/yasz1.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Meğer 'Nazi'ler pornocuymuş    DIŞ HABERLER SERVİSİ 
   Nazilerin, 1941'de üst düzey yetkililerin beğenisine sunulmak üzere porno yapımcılığına soyunduğu ortaya çıktı. 1941'de çekilen ve Sachsenwald filmleri olarak isimlendirilen pornolarda lezbiyen seks sahneleri, ağaçlara bağlanmış çıplak kadınlarla ilişkiye giren erkekler gibi görüntüler var. O dönemde Almanya'da porno yasak olmasına rağmen, filmler seçkin Nazilere özel gösterimlerde izletiliyordu. Bu konuyu işleyen 'Soh Sahne - Endstufe' isimli mizahi romanın yazarı Thor Kunkel, bir anda Almanya'nın en çok konuşulan kişisi haline geldi. Kamuoyunda farklı yorumlarla değerlendirilen romanı Frankfurter Allgemeine gazetesi, yılın kitabı olarak ilan ederken, Der Spiegel ise Nazi dönemini övdüğünü vurgulayarak eleştiriyor. 
   
   Katlettiği çocukların hem babası hem dedesi    DIŞ HABERLER SERVİSİ 
   ABD'nin Fresno kentinde bir evden ikisi kadın, yedisi çocuk dokuz kişiye ait cesetlerin çıkarılmasının ayrıntıları ortaya çıkmaya başladı. Kent polisi, evden çıkıp teslim olan ve cinayetle suçlanan Marcus Wesson'ın, evde cesedi bulunan bazı çocukların hem babası, hem de dedesi olduğunu, 'morg evde' ensest ilişkilerin yaşandığını açıkladı. Olay, iki kadının eve gelip evdeki çocukları istemesiyle başladı. Wesson, çocukları vermeyi reddetti ve evde barikat kurdu, ancak polislerin gelmesi üzerine çıkıp teslim oldu. Eve giren polisler, kan gölüne dönen evde üst üste yığılmış 9 cesetle karşılaştı. 
   
   Müzikallerin de 'efendisi' olacak    DIŞ HABERLER SERVİSİ 
   İngiliz yazar JRR Tolkien'in, sinema uyarlaması 11 ödülle Oscar'a damga vuran eseri 'Yüzüklerin Efendisi' üçlemesi müzikal oluyor. Frodo'nun Orta Dünya'da, Mordor'a yaptığı destansı yolculuğun bir müzikal olarak sahnelenmesi 8 milyon sterline yaklaşık 19 trilyon mal olacak. Lord Llyod Webber ile yaptığı çalışmalarla tanınan yapımcı Kevin Wallace önümüzdeki yıl sahnelenmesi hedeflenen müzikalde, şarkıcısından, dansçısına, büyücüsünden, canavarına 50 oyuncunun rol alacağını açıkladı. Wallace, kulaklara inanılmaz gibi gelen projesiyle ilgili "Eğer Shakespeare 4. Henry'de tüm İngiltere'yi sahneye taşıyabiliyorsa, biz de Orta Dünya'yı sahneye taşıyıp aynı sürede üçlemeyi izleyicilere aktarabiliriz" dedi. 
   
   Yasak aşk kurbanı 8 ay sonra bulundu    DİNÇER ŞEREF İstanbul 
   Fatih'te bir parkta bekçilik yapan Mehmet Caneme 29 , iddiaya göre arkadaşının eşi Fatma Aydın ile ilişkiye girdi. Eşi ve arkadaşı Mehmet Caneme'nin birlikte olduğunu öğrenen Cemal Aydın, geçtiğimiz Ağustos ayında kardeşleriyle biraraya gelerek plan hazırladı. Caneme ile Aydın kardeşler konuşmak için parkta buluştu. Aydın ve kardeşleri, öldürdükten sonra bir battaniyeye sardıkları Caneme'yi bekçilik yaptığı parkın içindeki metruk binanın zeminine gömdüler. Caneme'nin eşi ve kardeşleri tarafından öldürüldüğünü bilen Fatma Aydın bu sırrı daha fazla saklayamayadı. Caneme'nin ailesine telefon açan Aydın, cesedin saklandığı yeri açıkladı. Polis cesedi gömüldüğü yerden çıkardı. Polis cinayeti gerçekleştirdikleri öne sürülen Aydın kardeşlerin yakalanması için çalışma başlattı. 
   
   Eski koca, çifte cinayet işledi    MERSİN DHA 
   İzmir'de pastane işleten Osman Polat 34 , 2 yıl önce eşi Zeynep'ten 28 şiddetli geçimsizlik nedeniyle ayrıldı. Genç kadın boşandıktan 6 ay sonra, eski eşinin pastanesinde çalışan Ziya Genç 24 ile evlendi. Karısının yanında çalışan işçiyle evlenmesini gururuna yediremeyen Polat, evliyken eşinin kendisini aldattığından şüphelenerek Genç çiftini öldürmeye karar verdi. Zeynep ve Ziya Genç'in Mersin'e taşındıklarını öğrenince bu şehre gelen Polat, dün önlerini kestiği genç kadın ve kocasına kurşun yağdırdı. Zeynep ve Ziya Genç hayatını kaybederken, Polat, kızı Sıla'yı alarak kaçtı ama polisin takibi sonunda yakalandı. Polat, çıkarıldığı mahnkemede tutuklandı. 
   
   Otoparkta kanlı hesaplaşma    MUSTAFA KURTARAN İstanbul 
   İstanbul Beyoğlu'nda aralarında husumet olduğu öne sürülen iki grubun kavgasında bir kişi öldü, iki kişi de yaralandı. Sıraselviler Caddesi Aslanyatağı Sokak'ta bulunan bir otoparka saat 03.30 sıralarında kimliği belirlenemeyen bazı kişiler geldi. Otopark görevlileriyle tartışan grup, sopalar ve bıçaklarla çalışanlara saldırdı. Kavgada Ulvi Gökçebey, Serkan Borucu ve kavgayla ilgisi olmadığı öne sürülen İbrahim Cihan Gürbüz yaralandı. Saldırganlar, kaçarken göğsünden bıçaklanan Gürbüz 26 , tüm müdahalelere rağmen kurtarılamadı. Yaralılar, ifadelerinde saldırganları tanımadıklarını söylerken olayla ilgili araştırma sürüyor. 
   
      
   
   
   
</TEXT>
</DOC>
