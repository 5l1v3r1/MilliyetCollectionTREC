<DOC>
<DOCNO> 230508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/siyaset/siy06.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık Kıbrıs'ta faaliyete geçmeliyiz' 
</HEADLINE>
<TEXT>

      SEFA KARAHASAN Lefkoşa 

   
   KKTC Cumhurbaşkanı Denktaş, Başbakan Erdoğan'ın "Kıbrıs'ta konuşsun" açıklamasının ardından, "Artık zannedersem burada faaliyete geçmemiz lazım" dedi. Denktaş, "Halkımıza Annan Planı'nın neden kabul edilemez olduğunu anlatmamız gerekir. İrade onlarındır. Daima söylüyorum, oylar atıldıktan sonra kimse kimseyi suçlamaya başlamasın, kararı kendileri vermiş olacaklardır. Başımıza gelen de çekilecektir. İnşallah korktuğumuz başımıza gelmez" dedi. Denktaş, Rum AKEL partisinin "referandum ertelensin" açıklamasını da şöyle değerlendirdi "Demek ki AKEL daha doymamıştır. Dahasını da istemektedir ki, birden uzatma istiyor, daha da alsın diye." 
   
   Rum Kilisesi'nden bildiri 'Hayır' deyin 
   Kıbrıs Rum Kesimi'nde, kilise de halktan referandumda Annan Planı'na karşı oy vermesini istedi. Rum Ortodoks Kıbrıs Kilisesi Sinodu, yayımladığı Paskalya Yortusu bildirisinde, halktan 24 Nisan'daki referandumda Annan Planı'na karşı oy kullanmalarını istedi. Tüm kiliselerde okunmak üzere hazırlanan bildiride, "Kıbrıs'ın tüm yasal vatandaşlarının bütün topraklarındaki insan haklarını ve temel özgürlüklerini korumayan her planı reddetmek için, her türlü çaba gösterilmeli" ifadesi kullanıldı. 
   
   
   
</TEXT>
</DOC>
