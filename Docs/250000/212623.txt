<DOC>
<DOCNO> 212623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/guncel/gun20.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Kemal Bebek'in kalbi 'sağ'da çıktı 
   Sakarya'nın Geyve İlçesi'nde dünyaya gelen Kemal Dönmez'in, akciğerlerinden rahatsızlanınca 70 günlükken götürüldüğü hastanede çekilen filmlerinde, kalbinin sağ tarafta olduğu belirlendi. Alınan bilgiye göre, konfeksiyon işçisi baba Nedim Dönmez, oğlu Kemal'i, gözlerinde iltihap oluşunca Geyve Devlet Hastanesi'ne götürdü. Gözleri iyileşen Kemal, daha sonra göğsünden hırıltılar gelmesi üzerine 7 gün hastanede tedavi gördü. Tedaviden sonra taburcu edilen Kemal, 2 gün sonra rahatsızlığın tekrarlanması üzerine tekrar hastanede yattı. SSK Adapazarı Hastanesi'ne yatırılan Kemal, buradan da ambulansla SSK Göztepe Hastanesi'ne sevkedildi. Baba Dönmez, filmleri çekilen oğlunun, kalbinin sağ tarafta olduğunun belirlendiğini söyledi. Dönmez, "Öğrenince şok oldum, çok kötü oldum. Ne yapacağımı bilemedim. Çok üzüldüm" dedi. 
   
   Patrik Mutafyan, kaza geçirdi... 
   Türkiye Ermenileri Patriği Mesrob Mutafyan, dün Antalya'da geçirdiği trafik kazasında yaralandı. Saklıkent Kayak Merkezi'nden Antalya'ya gelirken kaza geçirdiği bildirilen Mutafyan'ın burnu ve ayağının kırıldığı, vücudunun çeşitli yerlerinde de yaralar bulunduğu öğrenildi. Mutafyan, Antalya Vakıf Hastanesi'nde tedavi altına alındı. 
   
   Genç kızı kaçırıp 200 bin euro istediler 
   Van'da hamam işleten Selahattin Aslan, İzmir'de polise başvurarak, Ege Üniversitesi'nde okuyan kızı Şükran'ın kaçırıldığını ve kendisinden 200 bin euro fidye istendiğini öne sürdü. Polisin yaptığı operasonla genç kız Antalya'da bulundu. İzmir polisine başvuran Aslan, Ege Üniversitesi'nde okuyan kızı Şükran Aslan'ın, kaçırıldığı yönünde telefonlar aldığını ve kendisinden 200 bin euro fidye istendiğini bildirdi. Aslan, kızının kaldığı yurda gittiğini ve kızının 23 Ocak'tan beri yurda uğramadığını öğrendiğini anlattı. Aslan'ın başvurusu üzerine polis, telefon görüşmelerinin Antalya'dan yapıldığını belirleyerek, Antalya'ya özel bir ekip gönderdi. Gerçekleştirilen operasyonda, kaçırıldığı ileri sürülen Şükran Aslan bulundu. Aslan'ın sağlık durumunun iyi olduğu ve olayın aydınlatılması için operasyonların sürdüğü öğrenildi. 
   
   
   
</TEXT>
</DOC>
