<DOC>
<DOCNO> 242146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonsiy02.html </URL>
<DATE> 2004/05/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Meclis'te bu hafta işkence ve futbol var... 
</HEADLINE>
<TEXT>

     TBMM Genel Kurulu'nun bu hafta yoğun çalışması ve gündemindeki konuların bitimine kadar mesai yapması planlanıyor. 
     25 Mayıs Salı günü Genel Kurul'da Irak'taki işkence olayları genel görüşmeye açılacak. Genel görüşmenin ardından Futbol Federasyonu Yasası'nda değişiklik öngören tasarı ele alınacak. 
     Federasyon'un genel kurul üye sayısının artırılması ve spor kulüplerinin oy oranının yükseltilmesini öngören tasarıya göre, Federasyon başkanları en fazla iki dönem seçilebilecek. Merkez Hakem Komitesi'nin başkan ve üyelerini genel kurul seçecek. Milli maçlar şifreli yayınlanamayacak. 
     Aynı gün, Kamu Görevlileri Etik Kurulu oluşturulmasına ilişkin tasarı da ele alınacak. Tasarıya göre, 11 üyeden oluşacak Kurul, hediye alma yasağının kapsamını belirleyecek. Etik davranış ilkelerine aykırı bir tutum sergilendiği kesinleştiğinde bu durum Resmi Gazete aracılığı ile kamuoyuna duyurulacak. 
     TBMM Genel Kurulu'nda 26 Mayıs Çarşamba günü ise gıdaların denetimine ilişkin tasarı ile Mera Kanunu'nda değişiklik öngören yasa tasarısı ele alınacak. 
     Gıdaların üretim, tüketim ve denetiminin tek elde toplanmasına ilişkin tasarı, Sağlık Bakanlığı'nın, bu kapsamdaki bazı yetkilerinin Tarım ve Köyişleri Bakanlığı'na devredilmesini öngörüyor. 
     Mera Kanunu'nda değişiklik yapılmasına ilişkin tasarı ise meraların tespiti, köy ve belediye tüzel kişiliklerine tahsis edilmesi ve tahsis amaçlarının değiştirilmesini düzenliyor. 1 Ocak 2003'ten önce kesinleşen imar planlarında yerleşim yeri olarak işgal edilmiş meralar, tahsis amacı değiştirilerek Hazine adına tescil edilecek. 
     Genel Kurul, 27 Mayıs Perşembe günü Maden Kanunu Tasarısı'nı görüşecek. Tasarıya göre, madencilik teşvik edilecek. Ruhsat alanlarına ilişkin işlemler 3 ay içinde bitirilecek. Ruhsat ve işletme izni olmadan maden üretimi yapanlar, cevherin ocak başı fiyatının 5 katı ceza ödeyecek. 
     MTA herhangi ruhsat veya izne gerek kalmadan arama yapabilecek. Bor tuzu sahaları ve rezervleri 5 yıl içinde belirlenecek. Bor tuzu ruhsatlarını işletmekle görevli kuruluş Eti Holding , arama çalışmalarından sonra terk edeceği alanları 2 bin hektarı geçmeyecek şekilde ihale edebilecek. 
     Aynı gün, zaman kalması durumunda ise Basın Kanunu Tasarısı'nın ele alınması bekleniyor. 
     
     KOMİSYONLAR 
     TBMM KİT Komisyonu, 25 Mayıs Salı günü Emekli Sandığı'nın 2000-2001 yıllarına ait komisyon raporuna yapılan itirazları görüşecek. 
     Aynı gün Plan ve Bütçe Komisyonu, Büyükşehir Belediyeleri Kanunu Tasarısı'nı ele alacak. Çevre Komisyonu ise gündemindeki uluslararası anlaşma ve sözleşmeleri tali komisyon sıfatıyla görüşecek. 
     İçişleri Komisyonu, 26 Mayıs Çarşamba günü Yolsuzlukla Mücadele Kanunu Tasarısı ile Dahiliye Memurları Kanunu'nda değişiklik öngören tasarının görüşmelerini yapacak. 
     Plan ve Bütçe Komisyonu ise aynı gün TBMM Vakfı kurulmasına ilişkin kanun teklifini ele alacak. 
     Anayasa ve Adalet Komisyonu üyelerinden oluşan Karma Komisyon da 26 Mayıs Çarşamba günü toplanacak. Komisyon, gündemindeki yasama dokunulmazlığının kaldırılmasına ilişkin hazırlık komisyonu raporlarını görüşecek. 
     Milli Savunma Komisyonu da aynı gün, Harp Araç ve Gereçleri ile Silah, Mühimmat ve Patlayıcı Madde Üreten Sanayi Kuruluşlarının Denetimi Hakkında Kanun Tasarısı ile Savunma Sanayii Güvenliği Kanunu Tasarısı'nı ele alacak. 
     Plan ve Bütçe Komisyonu 27 Mayıs Perşembe günü çeşitli kanunlarda değişiklik öngören tasarının görüşmelerini yapacak. Ayrıca, Telekomünikasyon Kurumu'nun 2002 yılı faaliyetlerine ilişkin Kurum yetkililerinden brifing alacak. 
     Bu hafta TBMM Soruşturma ve Araştırma Komisyonları da çalışmalarını sürdürecek. Ayrıca AK Parti ve CHP TBMM Gruplarının 25 Mayıs Salı günü toplanması bekleniyor. 
     
</TEXT>
</DOC>
