<DOC>
<DOCNO> 240883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun13.html </URL>
<DATE> 2004/05/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Filistin, İsrail'in operasyonunu kınadı... 
</HEADLINE>
<TEXT>

     Gazze Şeridi'nin güneyindeki Refah'ta bir Filistinlinin daha öldürüldüğü bildirildi. 
     Hastane kaynakları, İsrail ordusu tarafından düzenlenen geniş çaplı operasyonda, 24 yaşındaki Said El Mugayir'in, Refah mülteci kampının batısındaki Tal El Sultan'da İsrail askerlerinin açtığı ateşte vurularak öldüğünü duyurdu. 
     Son ölümle, Refah operasyonunda ölen Filistinlilerin sayısı 13'e, Eylül 2000'de başlayan İntifada hareketinde ölenlerin sayısı 3 bin 50'si Filistinli olmak üzere toplam 4 bin 39'a yükselirken, İsrail ordusu, Refah'taki operasyonun Mısır'dan silah kaçakçılığının yapılmasına olanak sağlayan tünellerin yıkımı bitene kadar süreceğini açıkladı. 
     Filistin Yönetimi ise, İsrail'in Refah'taki operasyonunu kınadı. 
     Refah'taki operasyon sırasında İsrail'i ''savaş suçu'' işlemekle suçlayan Filistin Yönetimi, ABD'yi ve ayrıca Rusya, ABD, AB ve BM'den oluşan Dörtler'i bu duruma son verilmesi için müdahaleye çağırdı. 
     Filistinli müzakereci Saib Erakat, AFP'ye yaptığı açıklamada, ''Refah'ta işlenmeye devam eden savaş suçlarını kınıyor ve ABD ile Dörtler'i, İsrail'in buna son vermesini sağlamak için müdahaleye davet ediyoruz'' dedi. 
     
</TEXT>
</DOC>
