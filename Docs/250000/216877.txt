<DOC>
<DOCNO> 216877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/spo01.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teknikle, fizik farkı anlaşılmadı' 
</HEADLINE>
<TEXT>

   Teknik Direktör Lucescu, hava koşullarının futbolu etkilediğini belirtti, "Artık kalan maçlarımıza bakacağız" ifadesini kullandı 
      
   Luce'nin yorumu 
   BEŞİKTAŞ Teknik Direktörü Mircea Lucescu, hem eksik futbolcularının, hem de hava koşullarının galibiyet alamamalarında etkili olduğunu belirtti. İki takımın da elinden gelen mücadeleyi ortaya koyduğunu vurgulayan Rumen teknik adam, "Zemin kötü olduğu için teknik oyuncularla, fizik gücü yüksek futbolcular arasında fark kalmadı" dedi. 
   
   'Polemik olur ' 
   PANCU, Giunti, Zago ve Tümer gibi oyuncuların yokluğunda takımın kendine olan güveni daha da azaldığını vurgulayan Lucescu, "Artık kalan maçlara bakacağız" diye konuştu. Ahmed Hassan'ın pozisyonunda kulübede oturanların gol olarak yorumladığını söyleyen Beşiktaş Teknik Direktörü, "Ben kendi fikrimi söylesem yine polemik konusu olur" diye konuştu. 
   
   Lucescu haklı çıktı    BEŞİKTAŞ'TA hafta boyunca tartışılan "Ahmed Hassan niye on birde oynamıyor" krizinde haklı çıkan Lucescu oldu. Rumen teknik adam, on birde şans bulamadığı için isyan eden Mısırlı futbolcuya, Malatyaspor önünde 85 dakika şans tanıdı. Sonradan oyuna girdiği maçlarda rakip fileleri tam 11 kez havalandıran Ahmed Hassan, dün beklenen gol vuruşlarını yapamadı. 
   
   Kar sürprizi    BEŞİKTAŞ kafilesi, Malatya'da iki günde, iki farklı hava ile karşılaştı. İlk gün sonbahardan kalma bir havada Malatya'ya giden kafile, dün sabah başlayan karla birlikte şaşkına döndü. Maçtan önce tipinin artması nedeniyle İnönü Stadı'nın zemini 20 kişilik ekip tarafından temizlendi. Hakem Selçuk Dereli'nin isteği üzerine çizgiler de sarıya boyandı. 
   
   
</TEXT>
</DOC>
