<DOC>
<DOCNO> 218091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur32.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvalık açıklarında batan tekneden 5 ceset daha bulundu 
</HEADLINE>
<TEXT>

     Balıkesir'in Ayvalık İlçesi'nde iki gün önce bir teknenin alabora olması sonucu kaybolan kaçaklardan 5'inin daha cesedi bulundu. 
     AA muhabirinin aldığı bilgiye göre, Sahil Güvenlik Ege Deniz Bölge Komutanlığı'na bağlı ekipler, Pınar Adası yakınlarında sürdürdükleri arama-kurtarma çalışmaları sırasında 5 kişinin cesedini buldular. 
     Ekiplerin bugün buldukları cesetlerle birlikte tekne kazasında ölen kaçakların sayısının 20'ye yükseldiği, 12'si erkek, 8'i kadın olan kaçakların Somali ve Senegal uyruklu olduklarının öğrenildiği bildirildi. 
     Yetkililer, teknede kaç kişinin bulunduğunun tam olarak bilinmediğini, ancak kazadan sağ kurtulan 7 kaçağın ''teknede 30-35 kişiydik'' yönündeki ifadeleri doğrultusunda Sahil Güvenlik ekiplerinin havadan ve denizden, jandarma ekiplerinin de karadan arama çalışmalarını sürdüreceklerini söylediler. 
     Bu arada, bölgede akşam saatlerinde etkili olan şiddetli rüzgar nedeniyle arama çalışmalarına ara verildi. 
     
</TEXT>
</DOC>
