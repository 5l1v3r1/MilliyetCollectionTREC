<DOC>
<DOCNO> 227236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko47.html </URL>
<DATE> 2004/03/31/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Özince Kredi kartında herkes ayağını yorganına göre uzatmalı 
</HEADLINE>
<TEXT>

     İş Bankası Genel Müdürü Ersin Özince, İş-TIM ve Aycell birleşmesiyle kurulan TT TIM'ın net borç toplamının yaklaşık 1 milyar dolar düzeyinde oluştuğunu bildirdi. 
     Özince, Genel Kurul öncesi düzenlediği basın toplantısında İş Bankası'nın 3.5 katrilyon lira ile halka açık şirketler arasında en yüksek sermaye tavanına sahip kurum olduğunu kaydetti. 
     Ersin Özince'nin verdiği bilgiye göre, bankanın net komisyon gelirleri 484 trilyon liraya, mevduatı 19 katrilyon 562 trilyon liraya yükseldi. Mevduat pazar payı TL'de yüzde 12.1, yabancı parada yüzde 15.6 ve toplamda yüzde 13.7 olarak gerçekleşti. 
     İş Bankası'nın 2003 yılı bilanço özkaynakları 5 katrilyon 605 trilyon liraya ulaştı. Bu dönemde tamamı ticari firmalara toplam 494 milyon dolar kredi tahsis edildi. 
     KOBİ'lere yönelik geliştirilen projeler kapsamında Şubat ayı sonu itibarıyla yaklaşık 39 bin 629 işletmeye 584 trilyon liralık kredi kullandırıldı. 
     Tüketici kredisinde 2003'de 1 katrilyon 939 trilyon lira seviyesine çıkıldı. Geçen yıl 423 trilyon lira net kar elde eden İş Bankası, takipteki alacaklarına toplam 1 katrilyon 152 trilyon lira karşılık ayırdı. 
     Ersin Özince, daralan faiz marjlarının faiz dışı gelirlerle faaliyet giderlerinin karşılanmasının önemini artırdığına dikkat çekti, çok iyi idare edilmesi gereken bir marj olduğunu vurguladı. 
     Bankanın faiz dışı gelirlerinin faaliyet giderlerini karşılama oranının yüzde 130.4'e çıktığını anlatan Özince, geçen yıl 484 trilyon lira net komisyon geliri elde ettiklerini kaydetti. 
     Özince, 2003'de 13 adet yatırım fonlarının toplam portföy büyüklüğünün yüzde 93 artışla 3 katrilyon 931 trilyon liraya ulaştığını ve yatırım fonu pazar payının yüzde 20 olarak gerçekleştiğini belirtti. 
     
     KARTTA HERKES AYAĞINI YORGANINA GÖRE UZATMALI 
     İş Bankası Genel Müdürü Özince, gazetecilerin sorularını yanıtlarken, kredi kartlarına ilişkin bir soru üzerine, veren kuruluşların kredi prensiplerini uygulaması, borç alanların da ödeyebilecekleri borç yükü altına girmesi halinde sorun yaşanmayacağını kaydetti. Özince, ''Kredi kartlarında herkes ayağını yorganına göre uzatmalı'' diye konuştu. 
     Sektördeki mevduat sorununa ilişkin bir soru üzerine Özince, özel sektör bankası olarak krizin en derin günlerinde bile likidite sorunu yaşamadıklarını, mevduat büyüklüklerinin bunun en iyi göstergesi olduğunu söyledi. 
     Sektörün olabildiğince liberalleşmesi gerektiğine dikkat çeken Özince, şöyle devam etti 
     ''Paranın liberal ortamda olmadığı bir ekonomide liberal, gerçek anlamda demokratik olunamaz. Benim inancım piyasalara mavi bayrak çekmeliyiz. Yabancı sermayeyi davet edecek ve yerli sermayeyi biriktirecek şekilde mavi bayrak çekmeliyiz. Mavi bayrak ne demek Kamu, özel herkes şeffaf olmalıdır, para kazanan kuruluşlar olmalıdır. Merkez Bankası zarar etmiş diye manşet oldu. Niye acaba Bu zarar vatandaşlar olarak cebimizden mi çıkacak 
     Ülkemizde çok ciddi kamu bankacılığı birikimi var. Otorite, kamu ve özele zaten aynı eğilimle yaklaşmaya devam ettikçe bu konu kendiliğinden çözülür.'' 
     
     ''KURULUŞLAR KÜÇÜLME STRATEJİSİNE DAHİ GİREBİLİR'' 
     Özince, bir soru üzerine, ''ne olursa olsun büyüyelim'' diye düşünmediklerini dile getirerek, ''Şartlar yoksa hiç öyle bir iddiamız yok. Sadece bankalar değil kuruluşlar, tamamen geriye dönük küçülme stratejisine dahi girebilir. Kamu bankacılığında tersine bir gelişme olursa, herhalde büyüme stratejimizi gözden geçirmek zorunda kalırız'' diye konuştu. 
     Garanti Bankası'nın Banca Intesa tarafından satın alınmasına dair bir soruyu Özince, özellikle bankacılık sektöründe şirket satın almada hakim hissedar konumunun tercih edildiğini belirterek, şöyle yanıtladı 
     ''Ben Türkiye'de yapılabilecek en iyi bankacılık özelleştirmesinin piyasanın satılması şeklinde olacağını düşünüyorum. Özel bankacılığın önü ne kadar açılırsa, bunlara ne kadar rakipler eklenirse sektöre en güzel fon girişi buradan olur. Bu tür bir strateji güdüldüğünde, Borsa'nın köpük dönemlerindeki kadar olmasa da, Borsa'ya kote bütün şirketlerin değerlerinin çok artacağını düşünüyorum.'' Özince, bu yıl bankayı özellikle finans ve mali konulara konsantre edeceklerini, iştiraklerde ise etkinliklerini değil ancak paylarını azaltacaklarını belirtti. 
     İzmir Demir Çelik Sanayi A.Ş.'nin İZDEMİR satışıyla ilgili ise Özince, ''Demir çelik sektöründe olmamamızın uygun olduğunu düşündük. İZDEMİR'in alıcısı olursa değerlendiririz. Arzumuz, müşterisini bulduğunda bu iştiraki satmak, müşterisi olmazsa ille de satma gayretimiz yok'' dedi. 
     
     ''TASARIDA UFAK TEFEK İNCE AYARLAR YAPILMALI'' 
     Özince, Kamu Bankaları Ortak Yönetim Kurulu Başkanı Zeki Sayın'ın faizlerin düşeceğine ilişkin görüşlerinin anımsatılması üzerine şöyle dedi 
     ''Faizler pek tabii düşer. Bunu bilmek için müneccim olmaya gerek yok. Bunu kim başlatacak Türkiye'nin önde gelen müesseselerine bunu başlatmak düşer. Ben İş Bankası olarak bunu yaparım. Genel olarak Halk Bankası ile Ziraat Bankası'nın kaynak maliyeti buna uygun bankalar. Onlara önderlik etmek düşer. Ancak kar ve zarara da çok iyi bakmak gerekir. Faizi düşüreceğim derken, bankayı da zarar ettirmemeliyiz.'' Ersin Özince, başka bir soru üzerine de, İş Bankası'nın uzun aradan sonra bugünkü Genel Kurul toplantısında onaylanması halinde kar dağıtımı yapacağını belirterek, ''İş Bankası 2003'de karı dağıtmayı değil, hissedarlara küçük temettü dağıtmayı, geri kalanıyla mali bünyeyi desteklemeyi amaçladı. Yatırımcılarımıza vereceğimiz en büyük katkı, temettü dağıtmasak bile, hisse ve yatırım değerimiz ile cazibemizi artırmak suretiyle olacaktır'' diye konuştu. 
     Bankacılık sektörüyle ilgili hazırlanan yasa tasarısına ilişkin bir soru üzerine de Özince, tasarının şekil olarak çok uygun olmayan bir metodolojiyi içerdiğini, şekli bir düzeltmeye gidilebileceğini ifade ederek, ''Burada bir sürprize ihtiyaç duymuyoruz. Belki TMSF, BDDK ile ilgili birtakım düzenlemeler yapılabilir. Bankalar Birliği olarak ufak tefek ince ayarlar yapılmasını uygun bulduk'' dedi. 
     
     TT TIM'İN NET BORÇ TOPLAMI 1 MİLYAR DOLAR 
     Ersin Özince, İş-TIM'in Aycell ile birleşmesiyle kurulan TT TIM İletişim Hizmetleri A.Ş. ile ilgili olarak da, birleşme sonucunda 4 milyondan fazla abonesi olan ve 6 bini aşan baz istasyonuna sahip bir şirket ortaya çıktığını söyledi. 
     Özince, birleşmeye ilişkin mali tablolar çerçevesinde TT TIM'in aktif toplamının 8.1 katrilyon, sermayesinin 6.6 katrilyon ve özkaynaklar toplamının 6.2 katrilyon lira olduğunu, net borç toplamının ise yaklaşık 1 milyar dolar düzeyinde oluştuğunu bildirdi. 
     
</TEXT>
</DOC>
