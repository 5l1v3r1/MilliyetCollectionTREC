<DOC>
<DOCNO> 206646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur31.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinburnu'nda yangın... 1 çocuk öldü, anne yaralı... 
</HEADLINE>
<TEXT>

     Zeytinburnu'nda bir binanın çatı katında çıkan yangında 1 çocuk öldü, vücudunda yanık oluşan annesi ve dumandan etkilenen 2 kardeşi ise hastaneye kaldırıldı. 
     AA muhabirinin aldığı bilgiye göre, Merkezefendi Mahallesi Geçici 39. Sokak'ta bulunan 6 katlı binanın çatı katında oturan Fatma Helvacı'nın, ısınmak amacıyla sobaya attığı yanıcı maddeler parladı. 
     Odaya yayılan alevleri söndürmeye çalışan Fatma Helvacı, bunu başaramayınca 5 yaşındaki kızı Safiye ve 3 yaşındaki kızı Büşra'yı alarak dışarı çıkarttı. 
     Elleri ve vücudunun çeşitli yerlerinde yanıklar oluşmasına rağmen yatağında uyuyan 1 yaşındaki diğer kızı Eda Nur'u da kurtarmak için tekrar eve girmeye çalışan Fatma Helvacı, ahşap olan çatı katını tamamen alevler sardığı için başarılı olamadı. 
     Olay yerine gelerek yangını alt katlara ve çevre binalara sıçramadan söndüren itfaiye ekipleri, 1 yaşındaki Eda Nur Helvacı'nın cesedini buldu. Ceset, olay yerindeki incelemelerin ardından Adli Tıp Kurumu'na gönderildi. 
     Özel Avrasya Hospital'e kaldırılan anne Fatma Helvacı ile dumandan etkilenen 2 kızı müşahede altına alındı. 
     Durumlarının iyi olduğu öğrenilen Safiye ve Büşra Helvacı'ya dumandan etkilendikleri için oksijen verildiği, sakinleştirici verilen anne Fatma Helvacı'nın da yanık yaralarının tedavisine başlandığı belirtildi. 
     Dolmuş şoförlüğü yapan baba Sadi Helvacı'nın yangın sırasında çalıştığı için evde bulunmadığı öğrenildi. 
     Polis ve itfaiyenin olaya ilişkin başlattığı incelemeler sürüyor. 
     
</TEXT>
</DOC>
