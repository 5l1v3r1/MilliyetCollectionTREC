<DOC>
<DOCNO> 243751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/yasam/yas03.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sopayla döverek adam öldürdüler 
</HEADLINE>
<TEXT>


Sollama tartışması yüzünden kavgaya tutuştuğu 3 kişi tarafından sopalarla dövülen Yücel Çetin öldü. Plakayı tespit eden polis, saldırganları yakaladı 

OSMAN KARA İstanbul 

Devlet Köy Hizmetleri'nde 14 yıldır şoför olarak çalışan Yücel Çetin 37 , 6 yıllık eşi Ernur'la birlikte kayınpederinin Büyükçekmece Güzelce'deki evine gitti. Önceki gün teknesinin aküsünü tamir ettirmek için Tepecik'teki sanayi sitesine gitmek isteyen Çetin'e eşi "Yemekten sonra gidersin" diye ısrar ettiyse de sözünü dinletemedi. Çetin, 15.00 sıralarında 34 SG 168 plakalı otomobiliyle evden ayrıldı. 

Vura vura öldürdüler 
Tepecik yol ayrımına geldiğinde içinde 3 kişinin bulunduğu 34 GIJ 37 plakalı otomobil Çetin'in aracının önüne geçti. Çetin, kendisini tehlikeye atan otomobile yaklaşarak sürücüsüne kızdı. Yol kenarında başlayan tartışmanın ardından diğer otomobilden inen 2 kişi Çetin'i tartaklamaya başladı. Bu kişilerin elinden kaçarak aracına binen Çetin, yol kenarında gördüğü bir fırının önünde durarak yardım istedi. Ancak peşinden gelen saldırganlar, sokakta buldukları odunlarla Çetin'e vurmaya başladı. Kurtulmak için fırına giren Çetin'e işyeri sahibinin gözü önünde de vurmaya devam eden saldırganlar, Çetin'in yere düşmesinden sonra da vurdu, ardından otomobillerine binerek uzaklaştı. 

Basına saldırdılar 
Çetin, olayın bildirilmesinden yaklaşık bir saat sonra gelen ambulansla hastaneye kaldırıldı. Ancak, hastanede Çetin'in öldüğü anlaşıldı. Soruşturma başlatan polis, plakadan yola çıkarak saldırganların kullandığı otomobilin kiralık olduğunu belirledi. 
Daha sonra olayla ilgili Osman Tombul 22 , Erhan Karatay 25 , Ayhan Atmaca'yı 23 yakalayarak gözaltına aldı. Zanlılar, polisteki işlemlerinin ardından adliyeye sevk edildi. Adliye önünde bekleyen zanlıların yakınları da basın mensuplarına saldırdı. Zanlıların çeşitli suçlardan dolayı Emniyet'te kayıtlarının bulunduğu öne sürüldü. 



</TEXT>
</DOC>
