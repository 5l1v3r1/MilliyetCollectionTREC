<DOC>
<DOCNO> 205392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko29.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücretle günde sadece 8,5 simit alınabiliyor 
</HEADLINE>
<TEXT>

     Asgari ücrete 2004 yılı başından itibaren yapılan net 77.1 milyon liralık artış, asgari ücretlinin "sefalet" koşullarını değiştirmeyecek. Sözkonusu artışla asgari ücretli günde yalnızca 8.5 simit ya da 6.4 ekmek alabilecek. 
     Asgari ücret, 1 Ocak'tan geçerli olmak üzere net 225 milyon 990 bin liralık düzeyinden 303 milyon 79.5 bin liraya çıkarıldı. Yapılan 77 milyon 89.5 bin liralık artışla asgari ücretli, günde yalnızca 8.5 simit alabilecek. Sözkonusu tutar, günlük 6.4 ekmek parasına denk geliyor. 
     
     YALNIZCA YOL PARASINA YETİYOR 

     Asgari ücretli, yapılan artışla zorunlu harcamalarından yalnızca yol parasını karşılayabiliyor. Yılbaşından itibaren tam biletin 900 bin liraya ulaşacağı dikkate alındığında sağlanan artış, günde iki kez otobüse binmek zorunda kalan bir asgari ücretlinin 42 günlük yol parasına yetiyor. 
     1 Ocak'tan geçerli olacak zamla asgari ücretli, 5 kilo et, 6.4 kilo kıyma ya da 10.8 kilo peynir alabiliyor. Sözkonusu tutar, 44 paket sigaraya yetiyor. 
     
     ASGARİ ÜCRETLİ NELER ALABİLİYOR 

     2004 yılı başından itibaren geçerli olan net 303.1 milyon lirayla asgari ücretli 20.2 kilo et, 25.3 kilo kıyma, 42.7 kilo peynir, 80.8 kilo tavuk, 303 kilo un, 120 kilo pirinç, 262 kilo makarna, 43.6 kilo çay, 148 kilo şeker alabilecek. 
     
     YOKSULLUK SINIRININ YÜZDE 21.7'Sİ 

     Asgari ücretli "yoksul" bile sayılmıyor. 1 Ocak'tan itibaren 303.1 milyon lira olan asgari ücret, Türk-İş'in belirlemelerine göre 460 milyon lira olan aylık gıda harcamalarının yüzde 65.9'una yetiyor. Asgari ücret, 1 milyar 398 milyon liralık yoksulluk sınırının ise yalnızca 21.7'sine denk geliyor. 
     
</TEXT>
</DOC>
