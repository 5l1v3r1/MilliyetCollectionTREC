<DOC>
<DOCNO> 222905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas10.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Biyaloglar dillerin geçmişine el atıyor 
</HEADLINE>
<TEXT>

     İnsanlık tarihinin başlangıcında bir tek dilin konuşulduğu tezinden yola çıkarak, bugün nasıl olup da 6 bin dilin konuşulduğuna merak saran Amerikalı biyologlar, dillerin geçmişine el atıyor. 
     Biyologlar, dillerin soyağacının yeniden inşa edilerek dallara bölündükleri tarihlerin saptanması durumunda insanlık tarihinin bilinmesinde yeni pencerelerin açılacağına inanıyor. Geliştirdikleri karmaşık matematiksel araçlarla ırkların soyağaçlarını çıkarabileceklerini iddia eden biyologlar, genetik soyağacı ile dilsel soyağacı arasında çok fark bulunmadığı savından hareket ediyor. 
     MSNBC'de yer alan bir habere göre, Yeni Zellanda'daki Auckland Üniversitesi'nden Dr. Russel D. Gray, Hint-Avrupa dil ailesinin soyağacının çıkarılması durumunda dillerin gelişimi üzerindeki sır perdesinin aralanacağına inanıyor. Gray, Farsça ve Hintçenin yanı sıra bu dil ailesinden olan ve bir zamanlar bugünkü Türkiye topraklarında konuşulan Hitit dili ile Orta Asya'da konuşulan Tokharyan dili üzerinde yapılması gereken araştırmaların önemine dikkat çekti. 
     Gray'in hesaplamaları, bütün dillerin atası sayılan proto-Hint-Avrupa dilinin bundan yaklaşık 8700 yıl önce var olduğunu gösteriyor. Bu tarihin de dilbilimcilerin ön gördüğü tarihten çok daha eski olduğu kaydediliyor. Söz konusu dilin sadece 6000 yıl önce konuşulmakta olduğunu ileri süren dilbilimciler, bu dilin Orta Asya steplerindeki savaşçıların Karadeniz'in ve Hazar Denizi'nin kuzeyinden geçmesi esnasında Avrupa'ya yayıldığını ifade ediyor. 
     Cambridge Üniversitesi'nden Dr. Colin Renfrew ise karşı bir teori ileri sürerek Hint-Avrupa dilinin ilk olarak bugünkü Türkiye topraklarında yaşayan ve çiftçilik yapabilen kavimler tarafından kullanıldığını ve bu dilin tarım aracılığıyla 10 bin ya da 8 bin yıl önce yayılmaya başladığını iddia ediyor. 
     
</TEXT>
</DOC>
