<DOC>
<DOCNO> 236700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo15.html </URL>
<DATE> 2004/05/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Süreyya Ayhan, altın madalya kazanırsa, ömür boyu tatilden yararlanacak 
</HEADLINE>
<TEXT>

     Milli Atlet Süreyya Ayhan, olimpiyatlardan altın madalya ile dönerse, Akdeniz Turistik Otelciler Birliği'ne AKTOB üye yaklaşık 300 tesisten ömür boyu ücretsiz olarak yararlanabilecek. 
     Atletizm Federasyonu Başkanı Mehmet Yurdadön, Milli Atlet Süreyya Ayhan Kop, eşi ve antrenörü Yücel Kop, Antalya Valisi Alaaddin Yüksel'i makamında ziyaret etti. 
     Konukları ile bir süre yalnız görüşen Vali Yüksel, daha sonra kabul ettiği basın mensuplarına yaptığı açıklamada, Mehmet Yurdadön'ün, spor yaşamı boyunca çok başarılı olduğunu belirterek, ''O Cumhuriyet dönemine damgasını vurmuş bir atlettir. Kendisi sporculuk hayatında yakaladığı başarıyı Türk atletizminin başında da başarıyla sürdürmektedir'' diye konuştu. 
     Vali Alaaddin Yüksel, Süreyya Ayhan'ı da çok sevdiklerini belirterek, ''Süreyya Ayhan sadece bir sporcu değil. İradesini ortaya koyarak, neslin bir bölümüne Anadolu kızının neler yapabileceğini göstererek, herkese örnek olmuştur. Kendisine Atina Olimpiyatları'nda başarılar diliyoruz'' dedi. 
     Ziyarette, Vali Yüksel, Mehmet Yurdadön'e Türk spor hayatına verdiği desteklerden ötürü plaket verdi. 
     
     MADALYA GETİREN TÜM SPORCULARA TATİL 
     Görüşmeye katılan AKTOB Başkanı Osman Ayık da birlik üyesi turistik tesislerle yaptıkları görüşmede, olimpiyatlardan madalya ile dönmesi halinde Süreyya Ayhan'ı ömür boyu ücretsiz ağırlamaya karar verdiklerini kaydederek, ''Bu karar sadece Süreyya Ayhan için değil, olimpiyatlardan madalya ile dönen tüm sporcularımız için geçerlidir'' dedi. 
     Osman Ayık, Süreyya Ayhan'a turistik tesislerin kararının bulunduğu bir dosya verdi. Ayık, Süreyya Ayhan'ın, ''Tesislerden yararlanmak için madalya şart mı '' şeklindeki esprisi üzerine ise ''Siz bizim her zaman konuğumuz olabilirsiniz'' ifadesini kullandı. 
     
</TEXT>
</DOC>
