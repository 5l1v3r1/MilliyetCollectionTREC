<DOC>
<DOCNO> 239538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/dunya/adun.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de kesik baş şoku 
</HEADLINE>
<TEXT>


Amerikalı genç işadamı Nick Berg'in Irak'ta başı kesilerek vahşice öldürülmesi dehşet yarattı. Berg'in babası, oğlunun ölümünde ABD'li yetkililerin ihmalinin de payı olduğunu iddia etti 

DIŞ HABERLER SERVİSİ 


Günlerdir medyada yer alan ve Bağdat'taki Ebu Gıreyb Cezaevi'nde Iraklı tutuklulara yapılan işkence ve cinsel tacizi sergileyen fotoğraflar yüzünden büyük bir utanç yaşayan Amerikan kamuoyu, bu kez de Irak'ta El Kaide teröristlerinin bir Amerikalıyı boğazlamasının görüntüleriyle şoka girdi. 






26 yaşındaki Philadelphialı işadamı Nick Berg'in El Kaide'nin lideri Usame Bin Ladin'in sağ kolu Ebu Musab Zerkavi tarafından kamera önünde boğazının kesilerek öldürülmesi ve kesik başının gösterilmesi, Amerikalıları "utanç, korku ve nefret" duygularının girdabına soktu. 

Ailesi Yıkıldık 
Nick Berg'in ailesi adına yapılan açıklamada, "Nick'in bu şekilde öldürülmesi bizi yıktı" denildi. Ailenin Philadelphia'daki evinde açıklamayı okuyan Nick Berg'in komşusu ve arkadaşı Bruce Hauser, Berg'in "harika bir çocuk" olduğunu söyleyerek, Berg ailesinin, aynı acıları çeken diğer ailelerin üzüntülerini paylaştığını belirtti. Baba Michael Berg ise oğlunun zamanında Irak'ı terk etmesine yardımcı olmayan Amerikalı yetkilileri suçladı. Baba Berg'e göre, Irak'ta iletişim sektöründe ihaleler alan oğlu Nick, ABD'ye dönmek üzere bineceği 30 Mart'taki uçağına Amerikalı yetkililerin ihmali yüzünden yetişemedi. Michael Berg, oğlunun bu sırada Musul'da Iraklı güvenlik güçleri tarafından gözaltında tutulduğunu söyledi. Berg'in neden gözaltına alındığı ise öğrenilemedi. Nick Berg'in en son 9 Nisan'da görüldüğü, ondan sonra izinin kaybedildiği belirtildi. 
Beyaz Saray, Nick Berg'i öldürenlerin bulunacağını ve cezalandırılacağını bildirdi. Beyaz Saray Sözcüsü Scott McClellan, "Bu olayın, özgürlük düşmanlarının gerçek doğasını gösterdiğini ve bu kişilerin masum erkek, kadın ve çocukların hayatlarına saygı duymadığını" söyledi. Sözcü, "Sorumluların peşine düşeceğiz ve adalet önüne çıkaracağız" dedi. 

Guantanamo rengi 
Geçtiğimiz cumartesi Bağdat'ta başşız cesedi bulunan Nick Berg'in öldürülüşüyle ilgili görüntüler "Muntada Al Ansar" adlı sitede yer almıştı. Silahlı militanlar, Nick Berg'i Ebu Gıreyb'teki Iraklı tutuklularla değiş tokuş etmek istediklerini ancak ABD'li yetkililerin kendilerine cevap vermediğini belirterek, "Bu durumda tutuklulara yapılanların intikamını almak için rehineyi öldürüyoruz" demişlerdi. ABD Başkanı Bush'a hitaben bir bildiri de okuyan teröristler, "Irak'tan tabut üzerine tabuttan başka bir şey elde edemeyeceksin. Buraya adım attığın güne lanet okuyacaksın ve çok pişman olacaksın" ifadelerini kullanmışlardı. 
Görüntülerde, yerde elleri arkadan bağlı olarak oturan ve portakal rengi eşofman giydirilmiş Berg'in, arkadan yanaşan eli bıçaklı maskeli bir terörist tarafından gırtlağı kesilerek öldürülürken yüksek sesle bağırdığı duyuluyordu. Teröristler daha sonra Berg'in kesik başını kameraya gösteriyordu. 
Teröristlerin Berg'e Guantanamo'daki tutukluların üzerindeki kıyafetin bir benzerini giydirdikleri görülmüştü. 




</TEXT>
</DOC>
