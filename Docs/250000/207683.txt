<DOC>
<DOCNO> 207683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yazar/bila.html </URL>
<DATE> 2004/01/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
CTP-DP hükümeti 
</HEADLINE>
<TEXT>

   
   Çankaya'da yapılan Kıbrıs zirvesinden sonra Başbakan Erdoğan'ın KKTC'de parti liderleriyle yaptığı görüşmeler sonrasındaki tablo nedir 
   Başbakan Erdoğan'ın liderlerden mümkün olduğunca geniş tabanlı bir hükümeti zaman yitirmeden kurmalarını istediği biliniyor. 
   KKTC'de hükümeti kurmakla görevli olan CTP lideri Mehmet Ali Talat'ın süresi pazartesi sona eriyor. Talat'ın bugün ve yarın hükümetin çatısını ortaya çıkarması gerekli. 
   Ankara görüşmelerinden sonra kulislere yansıyan bilgiler, KKTC'de yeni hükümetin CTPDP eksenli kurulmasının en yüksek olasılık olduğunu gösteriyor. 
   CTP lideri Mehmet Ali Talat ile DP lideri Serdar Denktaş'ın görüşmeleri komisyon çalışmalarına dönüştü. Komisyon çalışmaları esasen hükümet protokolünün hazırlanması niteliğinde. DP lideri Denktaş, Talat'a kesin yanıt vermek için Ankara'nın tavrını bekliyordu. Başbakan Erdoğan'ın tutumunu öğrendi. 
   Talat, BDH lideri Mustafa Akıncı'nın koalisyona girmesi veya destek vermesine daha sıcak bakıyor. Ancak BDH cephesinden gelen haberler, Mustafa Akıncı'nın, Cumhurbaşkanı Denktaş'ın görüşmeciliğine ısrarla karşı çıktığı ve bu nedenle hükümetin dışında kalmayı tercih ettiği yönünde. Eğer Akıncı bu tavrını değiştirmez ve Denktaş'ın görüşmeciliği nedeniyle, hükümete girmez ve destek vermezse, bu kez CTP-DP hükümetinin kurulması Derviş Eroğlu liderliğindeki UBP'nin tutumuna bağlı olacak. 
   Ancak, UBP'nin hükümete girmesi halinde bir Başbakanlık sorunu yaşanabileceği de gelen haberler arasında. Bu nedenle UBP'nin dışarıdan desteği üzerinde duruluyor. 
   Ankara kulislerindeki duyumlar, Başbakan Erdoğan'ın, geniş tabanlı veya güçlü destekli bir hükümet modelinden yana olduğu için UBP desteğini tercih edeceği yönünde. Ancak Serdar Denktaş cephesinden gelen eğilim CTP ile ikili koalisyon kurmak ve bir sandalye fazlasıyla da olsa BDH'nın desteğini istememek şeklinde. İki partinin sandalye sayısı 26, yarıdan bir fazla. Pamuk ipliğine bağlı böyle bir hükümet Erdoğan ve Denktaş tarafından kabul edilmiyor ama KKTC'den geceyarısı gelen haberler bu modelin uygulanacağı yönünde. 
   Başbakan Erdoğan, kendi girişimcileri için de KKTC'de bir an önce hükümet kurulması gerektiğini dört lidere de ısrarlı biçimde iletti. 
   Erdoğan'ın ilk girişimi BM Genel Sekreteri Kofi Annan'la ABD'ye gitmeden önce görüşmek olacak. Bu görüşmenin Davos'te gerçekleşebileceği kaydediliyor. Erdoğan-Annan görüşmesi, müzakerelerin başlayabilmesi için bir dönüm noktası olarak görülüyor. Başbakan Erdoğan'ın, zirvede de ortaya konulduğu gibi Türk tarafının duyarlılıklarını Annan'a iletmesi ve plan üzerinde yapılacak değişiklik önerilerinin BM Genel Sekreteri tarafından müzakerelere engel görülmemesini sağlamaya çalışacağı belirtiliyor. 
   Erdoğan, bu konuda ABD Başkanı Bush'un da desteğini isteyecek. 
   Başbakan Erdoğan'ın yapacağı temaslar bir anlamda ön müzakere niteliği de taşıyacak. Bir çeşit dolaylı görüşme yöntemiyle asıl müzakereye zemin oluşturulacak. 
   KKTC Cumhurbaşkanı Denktaş da, asıl müzakerelerin başlayabilmesi için bazı temel ilkelerin saptanması amacıyla bir çeşit ön müzakere veya dolaylı müzakere yapılmasının yararlı olacağı düşüncesinde. 
   Erdoğan-Denktaş görüşmesi hem KKTC'de hükümetin kurulması, hem de Başbakan Erdoğan'ın Annan ve Bush'la yapacağı görüşmelerde vereceği mesajlar açısından önem taşıyor. 
   
      
   
   
</TEXT>
</DOC>
