<DOC>
<DOCNO> 236482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonsiy11.html </URL>
<DATE> 2004/05/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gül "AB'ye tam üye olduğumuzda 1 Mayıs resmi tatil olacak" 
</HEADLINE>
<TEXT>

     Dışişleri Bakanı ve Başbakan Vekili Abdullah Gül, 1 Mayıs'ı emekçinin, çalışanın hak ve hukukunun gözden geçirilmesi günü olarak gördüklerini ifade ederek, ''Türkiye AB'ye tam üye olduğunda, bu günler resmi günler olacak'' dedi. 
     Abdullah Gül, 1 Mayıs İşçi Bayramı dolayısıyla Hak-İş Genel Başkanı Salim Uslu ve beraberindeki heyeti Başbakanlık'ta kabul etti. 
     İşçi Bayramı'nın bütün çalışanlar, emekçiler ve herkes için kutlu olmasını dileyen Gül, 1 Mayıs'ın emeğin ve çalışanların değerinin anlaşılmasının günü olduğunu söyledi. 
     Gül, 1 Mayıs'ın uzun yıllar bütün sendikalar ve konfederasyonların birlikteliğiyle kutlandığını hatırlatarak, ''Ne yazık ki Bu sefer böyle olmamıştır'' diye konuştu. 
     Kutlamalar yapılırken mevcut yasalara uymanın herkesin sorumluluğu olduğunu ifade eden Gül, bunu bir güç gösterisi, liderlik gösterisi haline getirmenin emeğe ve emekçiye yapılacak en büyük haksızlık olduğunu anlattı. 
     Bugünü emekçinin, çalışanın hak ve hukukunun gözden geçirilmesi günü olarak gördüklerini vurgulayan Abdullah Gül, şunları kaydetti 
     ''Çalışanların hukukunu korurken, onların hakkını vermek isterken, çalışmaya hazır olup iş bulamayanlar da düşünülüp, istihdamın artırılması bugün düşünülmesi gereken bir konudur. Aksi takdirde çalışanların da manevi huzuru olmaz. Biz hükümet olarak bu işe bir bütün olarak bakıyoruz, çalışma hayatı meselesi olarak bakıyoruz. Bizim birinci gündemimiz daima çalışma hayatı, ekonomi oldu. Bunlar sağlam olmazsa, çalışan mutlu olmazsa başka konularda da başarılı olamayız.'' Dışişleri Bakanı Abdullah Gül, Ekonomik ve Sosyal Konsey'in hükümetin önem verdiği bir platform olduğunu kaydederek, şöyle konuştu 
     ''Burada çalışanların ve çalıştırılanların bir arada bulunması, hükümetin de gözlemesi önemli. Bu konseyin daha sivil ağırlıklı olmasına biz de taraftarız. Bunun için kanun değişikliği yapılmaktadır. Biz açıkça bunu tamamen sivil örgütlere bırakmaktan da yanayız ama inanıyoruz ki hala ekonomide çalışanlar ve çalıştıranlar arasında katalizör sorumluluğumuz vardır. Bu bakımdan orada olmaya devam ediyoruz. Ancak gerekirse çekilebiliriz. Yine sorumluluğumuzu taşıyarak, üzerimize düşeni yapma azmini taşıyarak... Şimdi önümüzde yeni bir anayasa paketi vardır. Gelecek hafta bu da tamamlanacaktır ve önümüzde başka engel kalmadığı inancındayız'' dedi. 
     Gül, enflasyonun tek rakama indiğini belirterek, ''Çalışanlara verilen zamlar, başka ellerle onlardan alınır hale gelinmemiştir. Bundan sonra refahın daha da artması için uğraşacağız'' diye konuştu. 
     Barışçı, halkla bütünleşen toplantılardan korkmadıklarını ifade eden Gül, kötü niyetlilerin istismarına engel olmak için el birliğiyle çalışmak gerektiğini söyledi. 
     Gül, gelecek senelerdeki 1 Mayıslar'ın, bütün çalışan kesimlerin, bütün sendikaların toplu olarak, hükümetin ve siyasi partilerin de katıldığı çok daha barışçı ve coşkulu bir şekilde kutlanmasını diledi. 
     Abdullah Gül, bir gazetecinin, ''1 Mayıs resmi tatil olacak mı '' sorusu üzerine, ''Gerek iktidar partisi olarak bizim, gerek muhalefet partisinin verdiği kanun teklifi var. Ümit ediyorum ki bu da en kısa zamanda değerlendirilir. Çünkü, zaten Türkiye AB'ye tam üye olduğunda bunlar resmi günler oluyor'' karşılığını verdi. 
     Gül, Hak-İş Genel Başkanı Uslu'nun, ''Gelecek 1 Mayıs'a başbakanın katılacağı sözünü almış oluyoruz herhalde'' sözleri üzerine de, ''Şüphesiz ki büyük bir mutluluk duyarım. Hükümetimde sayın Başbakan ve bakanların da bu fikirde olduğuna inanıyorum. Bunu emeğin en iyi şekilde bütünleştiği toplantılar haline getirelim. Bazı grupların bugünü istismarını önleyelim'' dedi. 
     Hak-İş Genel Başkanı Uslu da, 1 Mayıs'ın geleneksel olarak meydanlarda kutlandığını, çalışanların dilek ve isteklerini meydanlarda dile getirdiğini ifade ederek, ''Ancak, taleplerimizin çok da dikkate alındığını görmedik. Onun için dileklerimizi birinci ağızdan iletmeye geldik'' diye konuştu. 
     1 Mayıs'ın ilk kez konfederasyon olarak kutlanmamasının burukluğunu yaşadıklarını dile getiren Uslu, işçi örgütü olarak güç birliğini sürdürmeleri gerektiğini vurguladı. 
     Daha çok ekonomik istikrar, daha çok gayret ve barışa ihtiyaç olduğunu kaydeden Uslu, bugün AB'ye 10 aday ülkenin katılacağını, Türkiye'nin bu ülkeler arasında olmamasının üzüntüsünü yaşadıklarını anlattı. 
     Hükümetin ciddi reformlar ortaya koyduğuna dikkati çeken Uslu, refahı sağlamak ve sosyal yapıyı geliştirmek adına bu gayretlerin sürmesini diledi. 
     Hak-İş Genel Başkanı uslu, AB ülkelerinde 1 Mayıs'ın resmi tatil günü olduğunu hatırlatarak, ''Türkiye'de de 1 Mayıs AB üyelik sürecini beklemeden tatil ilan edilerek, küçük ama önemli bir adım atılacaktır'' dedi. 
     1 Mayıs kutlamaları için seçilen alanların gözden uzak olmasından duydukları rahatsızlığı da dile getiren Uslu, yasakçı yaklaşımların AB görüşmelerinde Türkiye'nin önüne çıkmasından kaygı duyduğunu belirtti. 
     Uslu, hükümetin ciddi bir istihdam stratejisine ihtiyacı olduğunu da vurgulayarak, en basit özelleştirmelerin bile istihdam daraltıcı girişimlere dönüşmesini eleştirdi. Salim Uslu, sosyal güvenlik sisteminin AB'ye uygun hale getirilmesi gereğini de sözlerine ekledi. 
     
</TEXT>
</DOC>
