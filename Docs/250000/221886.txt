<DOC>
<DOCNO> 221886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/ekonomi/eko02.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk Telekom'a operatörler değil yabancı finansçılar ilgi gösteriyor 
</HEADLINE>
<TEXT>

   Türk Telekom Yönetim Kurulu Başkanı Akdemir, yabancı finans kuruluşlarının T. Telekom'la ilgilendiklerini söyledi 
   ANKARA Milliyet 
   
   Türk Telekom Yönetim Kurulu Başkanı Erkan Akdemir, yabancı şirketlerin özelleştirmede T. Telekom'un yüzde 45'inden daha fazla pay almasına olanak veren yasa taslağının, önümüzdeki günlerde Bakanlar Kurulu'na gönderileceğini açıkladı. Akdemir, yapılacak olan düzenlemenin yabancı şirketlerin T. Telekom'a olan ilgisini artıracağını kaydetti. 
   Erkan Akdemir, düzenlediği basın toplantısında operatörlerden daha çok, finansal kuruluşların T. Telekom'a ilgi gösterdiğini kaydederek, bu tür finansal kuruluşların bir araya gelerek fon oluşturduklarını, bu kapsamda ABD, İngiltere ve hatta Uzakdoğu'dan Telekom'a ilgi gösterildiğini söyledi. 
   
   2 katrilyon net k r 
   1.3 milyar dolara satılan Tüpraş'ın "ucuza gittiği", bu kapsamda Telekom'un değeriyle ilgili tartışmaların anımsatılması üzerine Akdemir, gelir ve giderine bakıldığında Tüpraş'ın "ucuza gittiği" görüşlerine katılmadığını söyledi. Akdemir, "Size göre kızınız güzeldir, değerlidir ancak damat adayı beğenmeyebilir. Fiyat tümüyle arz ve talebe göre belirlenir" diye konuştu. 
   T. Telekom'a iç piyasadan da talep olduğunu kaydeden Erkan Akdemir, Koç ve Sabancı grubunun bu konuda duyuru yaptığını, bu grubun dışında da "nabız yoklayan" şirketlerin bulunduğunu söyledi. Akdemir, Ülker Grubu'nun bu konuda bir girişimi olmadığını kaydetti. 
   T. Telekom'un 2003'te brüt satışının 9.5 katrilyon lira olduğunu açıklayan Akdemir, net satışların 5.6 katrilyon lira, net k rın ise 1 katrilyon 950 trilyon lira olduğunu bildirdi. Akdemir, tarifelerle ilgili çalışmanın bir aya kadar biteceğini, yeni tarifelerde indirimin de, zammın da gündeme geleceğini kaydetti. 
   
   'İhale ilanı gecikebilir'    Erkan Akdemir, şirketin özelleştirilmesinde gerekli olan danışman firmanın seçimi için açılan ihalenin Kamu İhale Yasası'nın "azizliğine uğrayarak" iptal edildiğini belirterek, iptal kararının Telekom özelleştirmesi için ilana çıkılmasını 1 ay kadar geciktirebileceğini söyledi. 
   Akdemir, "Bütün eksikliklerimizi gidermiştik. Planımızı 31 Mayıs'ta ihaleye çıkılacak şeklinde yapmıştık." dedi. Akdemir, T. Telekom'un 2004 özelleştirme programının önemli varlıklarından biri olduğunu hatırlararak, gecikmelerin 2004 yılı programını aksatacağını kaydetti. 
   
   
</TEXT>
</DOC>
