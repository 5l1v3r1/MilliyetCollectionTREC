<DOC>
<DOCNO> 212549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sondun16.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadan kurban bayramı kutlamaları... 
</HEADLINE>
<TEXT>

     Kırgızistan'da Kurban Bayramı kutlamaları, başkent Bişkek'in en büyük meydanı olan Alatoo'da yaklaşık 50 bin kişinin katıldığı bayram namazının kılınmasıyla başladı. 
     Kırgızistan Başmüftüsü'nün vaazının ardından Başbakan Birinci Yardımcısı ve Adalet Bakanı Kurmanbek Osmonov ve Türkiye'nin Bişkek Büyükelçisi Muzaffer Eröktem, vatandaşların bayramını kutladı. 
     Büyükelçi Eröktem'in bayram kutlamasının ardından ABD ve İran büyükelçileri halkın bayramını kutladı. 
     Bu arada Devlet Başkanı Askar Akayev de yayımladığı mesajla Kurban Bayramı'nı kutlarken, ABD Başkanı George Bush'un da Kırgız halkına kutlama mesajı gönderdiği belirtildi. 
     Öte yandan Türkiye Cumhuriyeti Diyanet İşleri Başkanlığı'nın vekaletle kurban kesimi uygulaması çerçevesinde başkent Bişkek ile ülkenin ikinci büyük şehri Oş'ta 140 kurban kesildi. Kesilen kurbanların etleri, ülkedeki çocuk yurtlarına, düşkünler evlerine, belirlenen yoksul ailelere ve çeşitli derneklere dağıtılıyor. 
     
     KOSOVA 
     Kosova'da Kurban Bayramı kutlamaları, Priştine'deki Fatih Sultan Mehmet Camii'nde kılınan bayram namazıyla başladı. 
     Kosova İslam Birliği Başkanı Naim Tırnava, vaazında, bayramların sevgi, dayanışma, saygı ve birliği ifade ettiğini belirterek, Kosova'daki İslam aleminin bayramını kutladı. 
     Kosova'daki Türk Barış Gücü Komutanı Yarbay Sadullah Sadullahoğlu da bayram mesajında, Mehmetçik'in, büyük önder Atatürk'ün ''Yurtta sulh cihanda sulh'' özdeyişi doğrultusunda Kosova, Bosna ve Afganistan'da barış görevini yaptığını hatırlatarak, bu bayramda Kosova'da onurlu bir görev yapmaktan gurur duyduğunu kaydetti. 
     Sadullahoğlu, Kosovalılarla dört yıldan bu yana aynı duyguları paylaştıklarını, barış içinde güvenli bir geleceğe sahip olmaları için en iyi şekilde hizmetlerini sürdüreceklerini söyledi. 
     Yarbay Sadullahoğlu, Prizren'deki Sultan Murat Kışlası'nda bayram tebriklerini kabul etti. 
     BM Kosova Geçici Yönetim UNMİK Başkanı Harri Holkeri ise Kurban Bayramı'nın özündeki barış ve hoşgörünün, Kosova'nın yolu olmasını dilerken, Kosova liderleri de halka barış ve huzur diledirler. 
     
     AZERBAYCAN 
     Azerbaycan halkı, bağımsızlığın kazanılmasından sonraki dönemde resmi bayram ilan edilen Kurban Bayramı'nı 13'üncü kez kutluyor. 
     Bakü'deki Türk vatandaşlarıyla birlikte Azerbaycan vatandaşları da sabahın erken saatlerinde, Türkiye tarafından yaptırılan Şehitler Camii başta olmak üzere, Bakü'deki camilerde bayram namazı için toplandı. 
     Halk daha sonra kurban kesim yerlerine giderek kurban kesti. Gelir düzeyinin düşüklüğü nedeniyle halkın önemli bölümünün kurban kesemediği Azerbaycan'da, ''kurban eti'' adıyla fahiş fiyata et satışı yapıldığı da görüldü. 
     Kurban kesemeyenlerin ''tadımlık'' düşüncesiyle rağbet gösterdiği bu satış için dini yetkililer, kurban etinin satılmasının kesinlikle doğru olmadığını, ancak ülkede birçok bölgede bilgisizlik nedeniyle bu tür satışların yapılabilidiğini kaydettiler. 
     Yetkililer, ortalama bir koyun fiyatının 50-70 dolar arasında değiştiği Azerbaycan'da kurban kesenlerin sayısının her geçen yıl arttığını da belirttiler. 
     Azerbaycan Cumhurbaşkanı İlham Aliyev, Kurban Bayramı nedeniyle mesaj yayımlarken, ABD Başkanı George Bush da Aliyev'e mesaj göndererek bayramını kutladı. 
     Öte yandan Azerbalcan devlet meteoroloji yetkilileri, bayramın ilk günü mevsim normallerindeki havanın yarından itibaren bozulacağını, bazı bölgelere aşırı yağış beklendiğini duyurdu. 
     
</TEXT>
</DOC>
