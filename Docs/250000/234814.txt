<DOC>
<DOCNO> 234814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun14.html </URL>
<DATE> 2004/04/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
KKTC için AB'de genel eğilim Tanımayız ama ambargoları hafifletiriz 
</HEADLINE>
<TEXT>

     Kıbrıs'ta yapılan referandumların ardından, "birleşik biçimde AB'ye girmeyi" kabul eden KKTC için, Rum tarafından "hayır" oyu çıkması üzerine, tanınması dışında, ekonomik açıdan yapılabilecek iyileştirmeler konusunda harekete geçildi. 
     Batı basınının önde gelen gazeteleri, KKTC'nin tanınmasının çok uzak bir olasılık olduğunda ancak, yıllardır süren ekonomik ambargoların, "yasal düzenlemelerin elverdiği ölçüde" hafifletilmesi için AB'nin çalışmalara başladığını yazdılar. 
     
     THE GUARDIAN OLUMSUZ OY RUMLAR İÇİN YIKICI OLACAK 

     İngiltere'nin etkili gazetelerinden The Guardian, AB'nin Kıbrıs Türkleri'ni ödüllendireceğini yazdı. Gazeteye göre, Lüksemburg'da bugün toplanan AB Dışişleri Bakanları, Türkler'e ekonomik ambargonun kaldırılmasına hazırlanıyorlar. Türk tarafından çıkan "evet" oyu Türkiye'nin uzun zamandır beklediği AB üyeliği müzakereleri için ortaya koyduğu değişimleri de güçlendirebilir. Rum tarafından çıkan "hayır" oyu, AB'nin, aralarında Rum tarafınında bulunduğu, 10 ülkeyi kapsayan genişlemesi üzerinde büyük bir gölge oluşturacak. AB diplomatlarına göre, "hayır" oyunun etkileri, Rum tarafı için yıkıcı olacak. 
     
     FT "TÜRKİYE HÜKÜMETİ 'TANIYIN' ÇAĞRISINI KESMELİ" 

     İngiliz Financial Times ise, AB, BM ve ABD'nin, Kıbrıslı Türkler'i ödüllendirirken, Rumlar'a ceza vermeye niyetli olduklarını kaydetti. Gazeteye göre, diplomatlar, Ada'nın kuzeyinde kullanılan kimlik belgeleri tanınmaksızın, ticaret, hava ulaşımı ve spor alanlarında mevcut bulunan BM ambargolarının hafifletilmesinin çok zor olacağını savunuyorlar. Geçen hafta BM güvenlik Konseyi'nde oylanan Kıbrıs tasarısını veto eden Rusya, Rum kesimiyle bağlarının yanısıra, kendi içindeki sorunlu bölgelerin olası yararlanma isteğine karşı, ambargoların kaldırılmasını da veto edebilir. Fransa ise, hükümet içindeki Türk karşıtı unsurlar nedeniyle ambargonun kaldırılması önerisini reddedebilir. 
     Gazetede Türkiye hükümetinin de, KKTC'nin tanınması için yapmakta olduğu çağrıların "kısa kesilmesi" gerektiği de öne sürüldü. Konuyla ilgili yetkililere dayanarak, böylesi girişimlerin "verimlilik açısından ters etki" yapabileceğine dikkat çekildi. 
     
     BBC "AMBARGONUN TAMAMEN KALDIRILMASI ZOR" 

     İngiliz yayın kuruluşu BBC de, Kıbrıslı Türkler'e yönelik olarak yapılması planlanan ekonomik iyileştirmelerin, Ada'nın kuzeyini tatmin edip etmeyeceğinin kesin olmadığını belirtti. Avrupa Adalet Divanı'nın kararlarına göre, ambargonun tamamen kaldırılmasının zor olduğuna dikkat çekilirken, Rum tarafının, Ada'yı kendilerinin temsil ettiği yaklaşımına ters düşecek herhangi bir girişimle sert biçimde mücadele edeceği de ifade edildi. 
     
     INDEPENDENT "RUM HÜKÜMETİ ACIMASIZ TAKTİKLER KULLANDI" 

     "Kıbrıs AB'nin Genişlemesine Gölge Düşürdü" başlığını kullanan İngiliz The Independent gazetesi, AB diplomat ve yetkililerinin Rumların tutumu ve liderleri Tasos Papadopulos'a öfkeli olduklarını belirtti. Rum hükümetinin kullandığı, sansür gibi "acımasız" taktiklere öfke duyulduğunu ifade eden gazete, bir İngiliz yetkilisinin "Rumlara açık bir sinyal göndermeliyiz" sözlerine yer verdi. 
     Buna karşın gazete, "Ancak AB'nin Rumlar üzerinde yeterli baskı yapıp yapamayacağı belli değildir. Tüzük konusunda anlaşma sağlanamazsa Rumlar'ın çıkarlarına zarar vermeyebilecek bir hukuki belirsizlik yaratılır" diye yazdı. 
     
     TELEGRAPH "ÖFKELİ BM KIBRIS'TAN ÇEKİLİYOR" 

     İngiliz The Telegraph gazetesi, "BM Aracıları Kıbrıs'ı Terkediyor" başlıklı yazısında Rumların referandumda büyük bir çoğunlukla "hayır" oyunu kullanmalarına "öfkeli" BM müzakerecilerinin referandumdan bir gün sonra Kıbrıs'a çekilmeye başladığına dikkat çekti. 
     
     LE FIGARO "ANNAN İÇİN KİŞİSEL BAŞARISIZLIK" 

     Fransız gazetesi Le Figaro da, AB'nin genişlemesine bir hafta kala Rumlar'ın Annan Planı'nı reddettiğine işaret ederek bu gelişmeyi BM Genel Sekreteri Kofi Annan için "kişisel bir başarısızlık" olarak nitelendirdi. Gazete, Türkiye'nin KKTC'ye uygulanan ambargonun kaldırılmasını istediğini de belirtti. 
     
     ABC "İHANETİN ÖDÜLÜ" 

     İspanya'nın önde gelen gazetelerinden ABC de, "Rum Şantajı" başlıklı başyazısında referandumda "hayır" diyenler AB'ye girerken, "evet" oyu kullananların dışarda kalmasını "ihanetin ödülü" olarak nitelendirdi. Gazete, "AB'nin genişlemesini bencil çıkar oyunları olarak görenler, Rum vakasında çok iyi bir cephane bulacak" yorumunu yaptı. 
     
     LA VANGUARDIA AB STRATEJİ DEĞİŞİKLİĞİNİ GÖRÜŞÜYOR 

     Diğer bir büyük İspanyol gazetesi La Vanguardia da, Rumların reddinden rahatsızlık duyan Brüksel'in, Kıbrıslı Türkler'i ödüllendirmek için bir strateji değişikliğini görüştüğünü belirtti. AB'nin Kıbrıslı Türkleri ödüllendirmek için KKTC'nin tanınmasının dışında pek çok önlem alabileceğini de yazan gazete, referandumun sonucunun AB'nin Türkiye ile olan ilişkilerin parametrelerini değiştirebileceği yorumunu da yaptı. La Vanguardia, Kıbrıs'taki bölünmüşlüğün sürmesinin AB'de "hukuki" bir başağrısı yaratacağını da öne sürdü. 

     
</TEXT>
</DOC>
