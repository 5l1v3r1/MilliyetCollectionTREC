<DOC>
<DOCNO> 246495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko14.html </URL>
<DATE> 2004/06/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bürokratlar, IMF ile yapılacak yeni anlaşma alternatiflerini hazırladı 
</HEADLINE>
<TEXT>

     Ekonomi bürokratlarının, Uluslararası Para Fonu IMF ile gelecek yıl Şubat ayı sonunda sona erecek olan mevcut Stand-by'ın yerini alacak olan yeni anlaşma formatı üzerindeki alternatifli çalışmayı tamamlayarak ekonomi yönetimine teslim ettikleri öğrenildi. 
     ''Program Sonrası İzleme'', ''İhtiyati Stand-by'' ve ''Normal Stand-by'' olarak üç seçenekten oluşan alternatifli çalışma, özellikle dışarıdan gelecek kaynağın miktar ve vadesine göre, üç alternatifli tercihin fayda ve maliyetlerini ortaya koyuyor. 
     Yetkililer, teknik düzeydeki çalışmanın tamamlandığını, ancak bundan sonraki süreçte, üst düzey ekonomi yetkililerinin, IMF üst yönetimiyle görüşmesinin ardından, nihai kararı hükümetin vereceğini vurguluyorlar. 
     Hükümetin de, IMF'nin tatile gireceği Ağustos ayı öncesinde nihai kararı verebileceği, yeni anlaşma formatının kesinleşmesinin de piyasaların görüş vadesini güçlendireceği ifade ediliyor. 

     
</TEXT>
</DOC>
