<DOC>
<DOCNO> 245238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun18.html </URL>
<DATE> 2004/06/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Verheugen AB henüz Türkiye kararını vermedi 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, ''Türkiye'deki reform sürecinin başarılı olmasının Avrupa'nın çıkarına olduğunu'' söyledi. 
     Verheugen, Almanya'da akredite olan yabancı gazeteciler için düzenlediği basın toplantısında, Almanya'daki siyasi partilerin Türkiye'nin AB'ye girmesi konusundaki tartışmaları Avrupa'nın çıkarlarını zedelemeden yapmaları gerektiğini ifade ederek, ''Türkiye'deki reform sürecinin başarılı olması Avrupa'nın çıkarınadır. Siyasi olarak nerede durursak duralım, Türkiye'deki reform sürecinin başarılı olma isteği hepimizi birleştirmeli. 
     Bu Avrupa'nın güvenlik ve geleceği açısından önemli. Bundan dolayı, yapılan tartışmaların Türkiye'deki reform sürecine zarar vermemesi gerekir'' dedi. 
     AB Komisyonu'nun kapsamlı incelemelerden sonra ilerleme raporu hazırlayacağını ifade eden Verheugen, Türkiye'nin siyasi kriterleri yerine getirdiği takdirde zaman geçmeden müzakerelerin başlamasının öngörüldüğünü, komisyonun bu raporu sonbahara yetiştirilmesi için çalışmaya başlayacağını söyledi. 
     Türkiye ile ilgili genişleme raporunun üç kısımdan oluşacağını belirten Verheugen, bu bölümlerden birincisinin, son 5 yıl içinde Türkiye'de ne gibi ilerlemeler yapıldığını içereceğini belirterek, ''Biz sadece şu anki durumu değil, Helsinki toplantısından sonra Türkiye'deki gelişmeleri değerlendireceğiz. 
     Raporun ikinci bölümü, Türkiye'nin AB'ye girmesi durumunda siyasi, ekonomik ve kültürel olarak AB'ye ne gibi etkisi olacağı değerlendirmesini içerecek. 
     Bu bölümü çok önemsiyoruz. Bu bölüm AB ülkelerinin devlet ve hükümet başkanlarına karar vermede yardımcı olacak'' diye konuştu. 
     Verheugen, ''Üçüncü bölümde ise komisyonun tavsiyeleri yer alacak. Komisyon, Türkiye ile ilgili üyelik müzakerelerine başlanıp başlanmayacağı konusunda bir karar vermiş değil'' dedi. 
     Verheugen ayrıca, raporun objektif ve tarafsız olacağını, bundan şüphe duyulmaması gerektiğini belirtti. 
     
</TEXT>
</DOC>
