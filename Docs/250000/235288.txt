<DOC>
<DOCNO> 235288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo15.html </URL>
<DATE> 2004/04/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İspanyol basını Real Madrid Roberto Mancini ile anlaşmaya çalışıyor... 
</HEADLINE>
<TEXT>

     İspanya'nın Real Madrid kulübünün bu sezon hedeflediği kupaları kaçırmasında sorumlu olarak gösterilen teknik direktör Carlos Queiroz'un görevden alınması beklenirken, yerine Roberto Mancini'nin getirilmesi için görüşmelere başlandığı iddia edildi. 
     Marca gazetesinin bugün manşetinden verdiği haberde, Real Madrid'in gelecek sezon için şu anda SS Lazio'da görev yapan Mancini'yi düşündüğü ileri sürüldü. Real Madrid'teki bazı yöneticilerin 40 yaşındaki İtalyan teknik adamın son yıllardaki başarısını çok yakından takip ettikleri ve önümüzdeki günlerde şartlarını öğrenmek için Mancini ile temasa geçecekleri ifade edildi. Kulübü ile 30 Haziran 2008 tarihine kadar kontratı bulunan Mancini'yi İtalyan FC İnter Kulübü de istiyordu. 
     Bu arada Real Madrid Spor Genel Direktörü Jorge Valdano, zevkine uymayan bir teknik direktörün takımın başına getirilmesi halinde görevinden ayrılacağını söyledi. 
     
</TEXT>
</DOC>
