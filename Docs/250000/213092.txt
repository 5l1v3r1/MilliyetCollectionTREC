<DOC>
<DOCNO> 213092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo02.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş hırçınlaştı 
</HEADLINE>
<TEXT>

     Beşiktaş, bu sezon gördüğü sarı ve kırmızı kartlarla son dönemdeki en hırçın sezonunu yaşıyor. 
     Özellikle Mircea Lucescu'nun geçen sezon takımın başına gelmesinin ardından, Beşiktaşlı oyuncuların gördüğü kart sayılarında bir artış gözlendi. 
     2001-02 sezonun ilk 19 haftasının ardından 38 sarı, 2 de kırmızı kart gören siyah-beyazlılar, Lucescu'nun takımın başına geldiği geçen sezon bu sayıyı 45 sarı, 2 kırmızı karta, bu sezon da adeta patlama yaparak 48 sarı, 7 de kırmızı karta çıkardı. 
     Beşiktaş, 19. haftalar itibariyle 1997-98 sezonunda 28 sarı, 1 kırmızı, 1998-99'da 35 sarı, 3 kırmızı, 1999-2000 sezonunda 35 sarı, 2000-01 sezonunda da 33 sarı, 1 kırmızı kart görmüştü. 
     Beşiktaş, Avrupa Şampiyonlar Ligi'nde bu sezon yaptığı 6 maçta 11 sarı, 1 de kırmızı kart gördü. Siyah-beyazlıların kırmızı kartını Londra'daki Chelsea maçında İlhan Mansız görürken, Giunti de 3 sarı kart görüp, son Chelsea maçında cezalı duruma düşüp, forma giyememişti. 
     
</TEXT>
</DOC>
