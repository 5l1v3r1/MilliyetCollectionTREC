<DOC>
<DOCNO> 218167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/yguven.html </URL>
<DATE> 2004/02/27/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Gurur duyduk 
</HEADLINE>
<TEXT>

   
   Bu maçın en güzel özetini ilk yarı bittiğinde bir avuç Türk seyirci yapıyordu 
   "Türkiye seninle gurur duyuyor" 
   Gerçekten gurur duyulacak bir futbol oynuyordu Gençlerbirliği. Bir de gol atabilseydi ilk yarıda 
   Aslında Ennio Tardini stadı'nda gol beklemek gerçek bir fanteziydi. Maçtan iki saat önce başlayan kar zorlukla temizlenmiş ve maç 18 dakika geç başlamıştı. Aynı karşılaşma Türkiye'de oynansa, biz bunu "cinayet" olarak niteleyebilirdik ama, temizledikten 15 dakika sonra tekrar bembeyaz olan sahada "buzkıran gibi bir Gençlerbirliği vardı. 
   Ersun Yanal, üçlü defansına Erkan'ı ekleyip, ilerde Youla'yı bırakmış, geri kalanları orta sahaya yığmıştı. İnanılmaz işe yaradı bu kurgu. Orta alanı adeta garantileyen Gençlerbirliği, ilk yarı boyunca kalesi önüne inen bir tek kafa topunu bile rakibe bırakmayınca, bu kez sponsoruna özenip sahada iflas etti Parma. Gençlerbirliği'nin ya presle aldığı toplar ya da defansından çıkan çapraz paslar "tehlike" olup iniyordu Parma ceza alanına. 
   Gel de kaçan gollere yanma .. 
   Parma Teknik Direktörü Prandelli orta sahayı geri almak için Marchionni ve Camara'yı oyuna soktuğunda Gençlerbirliği'nin gol pozisyonları azalsa da bu kez ilahi adalet yürürlüğe girdi. 59. dakikada Skoko, Mustafa'nın mükemmel pasını Parma ağlarına gönderirken, Parma savunması adeta fotoğraf çektirir gibi hareketsizdi. Gençlerbirliği sahanın fiziksel engellerini inatla avantaja çeviriyordu. Adı inatçıya çıkan Parma'ydı, ama Gençlerbirliği inat ediyor, rakibinin savaşçı kimliğine nazire yapıyordu adeta. Öyle ki, Prandelli mecburen Castellini'yi çıkarıp Bonera ile savunmasını güçlendiriyordu. 
   Bir an olsun rölantiye düşmedi Gençlerbirliği. Bir futbolcusu tembellik etmedi. Üşümedi, titremedi. Maç bittiğinde karşılığını alıyorlardı 
   "Türkiye onlarla gurur duyuyor." 
   
      
</TEXT>
</DOC>
