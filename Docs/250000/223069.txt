<DOC>
<DOCNO> 223069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun38.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Külotlu protesto karakolda noktalandı... 
</HEADLINE>
<TEXT>

     Lütfullah Göktaş bildiriyor 

İtalya'nın başkenti Roma, bugün renkli bir protesto gösterisine sahne oldu. Hayat pahalılığını protesto amacıyla imza kampanyası başlatan tüketicileri koruma derneklerinin külotlu gösterisi, karakolda noktalandı. 
     Meclis önünde üzerlerindeki beyaz bornozları aralayarak külotlarını gösteren ve ''Bizi bu hale getirdiniz'' mesajı veren dernek yetkililerinden üç kişi hakkında, ''yasadışı gösteri'' ve ''kamu ahlakına aykırı davranış'' gerekçeleriyle soruşturma açıldı. 
     Çevre ve Tüketicileri Savunma Dernekleri Birliği CODACONS yetkililerinden Carlo Rienzi, Marco Donzelli ve Enrico Marchetti, önce Meclis'in yanı başındaki Nazionale otelinde basın toplantısı düzenlediler. Basın toplantısı, tüketici derneklerinin Haziran ayındaki Avrupa Parlamentosu seçimlerine bizzat katılmayı planladıklarını duyurma amacıyla düzenlenmişti. Üç yetkilinin, basının huzuruna bornozla çıkmaları dikkati çekti. 
     Seçimler için belirledikleri adayların isimlerini açıklayan yetkililer, ''Partilerin yalanlarından ve asla yerine getirmedikleri vaatlerinden bıktık. Karar mekanizmalarında artık tüketicilerin temsilcileri de bulunmalı'' dediler. Hayat pahalılığından şikayet eden yetkililer, bornozları çıkarıp sadece külotla kalmalarının ardından ise ''Hükümet tüketicileri bu hale getirdi'' diye konuştular. Külotların üzerine, İtalya'da iflaslarıyla tüketicilerin zarara uğramasını da beraberinde getiren Parmalat ve Cirio gibi şirketlerin isimlerinin de yazılmış olması dikkati çekti. 
     Yetkililerin daha sonra Meclis önündeki Montecitorio Meydanı'na çıkarak protesto eylemlerini sürdürmeleri ise bir müddet sonra polisin müdahalesiyle sonuçlandı. Protestocular, bornozlarını aralayıp külotlarını gelen geçene göstererek, ''İtalya'yı bu hale getirdiler'' dediler. 
     Yetkililer, eylem gerekçelerini şu sözlerle açıkladılar 
     ''Sadece külotla olmamız, euro'yla başlayan hayat pahalılığı neticesinde, İtalyanların ekonomik açıdan ne denli güç durumda olduklarını gözler önüne seriyor. İtalyanların gerçek durumlarını örtbas eden bu pinokyo hükümeti de protesto ediyoruz''. 
     Üç gösterici, daha sonra bir polis aracına bindirilerek, Meclis yakınlarındaki karakola götürüldüler. Karakolda, CODACONS yetkilisi olan üç göstericinin kimlikleri tespit edilerek, haklarında suç duyurusunda bulunuldu. Kimlik tespiti sonrasında serbest bırakılan göstericiler hakkında, ''yasadışı gösteri'' ve ''kamu ahlakına aykırı davranış'' gerekçeleriyle soruşturma açıldığı bildirildi. 
     
</TEXT>
</DOC>
