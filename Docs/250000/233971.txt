<DOC>
<DOCNO> 233971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas07.html </URL>
<DATE> 2004/04/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
AB'de hastalıkların kaynağı DEPRESYON 
</HEADLINE>
<TEXT>

     Sağlık seviyesi Türkiye ile kıyaslanamayacak durumda olan Abrupa Birliği ülkelerinde depresyondan kaynaklı hastalıkların yaygın olduğu bildirildi. 
     Dünya Sağlık Örgütü, "Avrupa Birliği'nde Sağlığın Durumu" başlıklı rapor hazırladı. AB vatandaşlarının yaşam süresinin her yıl uzadığına dikkat çekilen raporda, kadınların erkeklerden daha fazla yaşadığı belirtildi. 
     
     5 KİŞİDEN BİRİ AKIL HASTASI 
     AB'de hastalıkların en önemli nedenlerinden birinin hafif depresyon kaynaklı psikiyatrik rahatsızlıkların ilerlemesi olduğu kaydedilen raporda, yetişkinlerin yüzde 15-20'si ile 18 yaşın altındaki gençlerin yüzde 17-22 akıl hastalığına sahip olduğu bildirildi. 
     AB üyelerindeki önemli bir başka psikiyatri sorununun şizofreni olduğu belirtilen raporda, hastalığın 100 kişiden 1'inde görüldüğü bildirildi. Rapora göre, AB'de sara hastalığı her 1000 kişiden 3-6'sında görülüyor. Raporda, yememe hastalığı olan anorexia ve yedikten sonra kusma hastalığı olan bulimia gibi yemek yeme düzensizliklerinin gençler arasında arttığı vurgulandı. 
     65 yaşında yüzde 1 görülen bunaklığın 85 yaşında yüzde 30'lara kadar yükseldiği kaydedilen DSÖ raporunda, 60-95 yaşları arasında her 5 yılda bir bunaklık oranının yaklaşık ikiye katlandığı bildirildi. AB ülkelerinde gençlerin intihar etme oranının yüksek olduğu belirtilen raporda, son 20 yılda intihar olaylarının genç erkeklerde yükseldiği, genç kadınlarda ise düştüğü kaydedildi. 
     Raporda, "Bu belirlemede İsveç hariçtir. Burada hem erkek hem de kadın intihar sayısında düşüş olmuştur" denildi. 
     
</TEXT>
</DOC>
