<DOC>
<DOCNO> 248987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko23.html </URL>
<DATE> 2004/06/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bakan Şener Uzan Grubu ile herhangi bir görüşmem olmadı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kendisinin Uzan Grubu ile ilgili herhangi bir görüşmesinin olmadığını söyledi. 
     Şener, TMSF ve Dünya Bankası'nın ortaklaşa düzenlediği ''Aktif Satışı ve Varlık Yönetim Şirketleri'' konulu konferansın ardından, basın mensuplarının sorularını yanıtladı. 
     Şener, TMSF'nin asli görevinin tasarruf mevduatını sigortalamak olduğunu, ancak 2000-2001 yıllarında yaşanan krizler nedeniyle çok sayıda bankanın fona devredilmesi sonucu bankaların yükümlülüklerinin ödenmesi ve varlıklarının yönetilmesi konusunun fonun üzerinde ağır bir yük yarattığını ve fonun asli görevine bağlı önemli bir uğraşı alanı oluşturduğunu bildirdi. Şener, şu görüşleri dile getirdi 
     ''Türkiye'de bankacılık sektörü iyiye doğru gitmektedir. 2000-2001 yıllarında yaşanan krizlerden sonra bugün geldiğimiz nokta itibarıyla bankacılık sektörünün aktiflerinde iyileşme vardır. Mevduat miktarında artış vardır. Mevduatın kredileşme oranında yükseliş vardır. Rasyolarda düzelme vardır. Dolayısıyla sektörde iyileşmeler ortaya çıktığı sürece ve de Fon'a devredilen bankaların yükümlülükleri tasfiye edilip aktiflerin değerlendirilmesi ve yönetilmesinde mesafeler alındıkça TMSF asli ve temel görevi olan mevduatın sigortalanması işine dönecek demektir.'' Abdüllatif Şener bu sürecin ne zaman tamamlanacağı yönündeki bir soru üzerine, bu sürecin zaten yaşandığını belirterek, ''Fon'a devredilen bankaların yükümlülükleri tasfiye ediliyor. Alacakları da tahsil ediliyor. Bu tamamlandığı zaman ve de yeni bir sorun yaşanmadığı sürece bu demektir ki son asli görevini yerine getirecek'' dedi. 
     Şener, Uzan Grubu ile görüşme yapıp yapmadığına ilişkin soruya da ''Benim bu Uzan Grubu ile ilgili herhangi bir görüşmem olmadı'' şeklinde yanıt verdi. 
     
</TEXT>
</DOC>
