<DOC>
<DOCNO> 221785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko19.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
JCR, kredi notumuzu teyit etti, görünümü olumluya çevirdi 
</HEADLINE>
<TEXT>

     Japon kredi derecelendirme kuruluşu JCR, Türkiye'nin, döviz cinsinden uzun vadeli borçlanma ile yerel para birimi cinsinden uzun vadeli borçlara ilişkin olarak B B artı olan kredi notunu aynen teyit ederken, daha önce durağan olan ekonomik görünümünü de olumluya çevirdi. 
     JCR tarafından yapılan açıklamada, IMF ile sürdürülen Yedinci Gözden geçirmenin bir sonucu olarak eğer yapısal reformlarda ilerleme sağlanması halinde, B olan kredi notunun yükseltilebileceği kaydedildi. 
     Japon kredi derecelendirme kuruluşu JCR, en son geçen yıl eylül ayında, Türkiye'nin kredi notu görünümünü ''negatiften durağana'' çevirerek, Türkiye'yi negatif izlemeden çıkarmıştı. 
     JCR, Türkiye'nin B artı olan kredi notunda ise bir değişikliğe gitmemişti. 
     JCR'nin verdiği kredi notu, Türkiye'nin, Japonya'daki Samurai piyasasına tahvil ihracı açısından önem taşıyor. 
     
     GÜÇLÜ SİYASAL DESTEĞİN ESERİ 

     Japon kredi derecelendirme kuruluşu JCR, Hükümetin, Avrupa Birliği AB yolunda gerçekleştirdiği yapısal reformlar ile Uluslararası Para Fonu IMF ile üzerinde anlaşılan ekonomik reform programının uygulanmasının güçlü siyasal desteğin bir sonucu olduğunu vurguladı. 
     JCR tarafından yapılan açıklamada, Türkiye açısından üç faktörün yakından izleneceği belirtilirken, bu üç faktörden ilkinin, artan cari işlemler açığının, Türk Lirası TL ve faiz oranları üzerindeki etkisi, ikincisinin Kıbrıs konusu ve bunun, Türkiye'nin AB üyeliği üzerindeki muhtemel etkisi ve üçüncü olarak da Irak'taki siyasi durumun Türkiye üzerindeki etkisi olduğu kaydedildi. 
     Yapısal reformlarda ilerleme sağlanmasının, istikrarlı bir ekonomik büyümeyi de güçlendireceğinin belirtildiği açıklamada, enflasyonist beklentinin azaldığı, geçen yıl yüzde 5'lik ekonomik büyümenin sağlandığı, faiz oranlarının da düşmeye başladığı, özel tüketim ve yatırımların artış gösterdiği bildirildi. 
     JCR, özel tüketim ve yatırımların artış göstermesi, faiz oranlarının düşmeye devam etmesi, refromların sürdürülmesi halinde, 2004 yılında, Gayri Safi Yurtiçi Hasıla GSYİH temelinde yüzde 4 ile 5 arasında bir ekonomik büyümeye ulaşılmasının mümkün göründüğünü kaydetti. 
     Ayrıca, IMF ile üzerinde anlaşılan ekonomik programın uygulanmasının, bu yıl yüzde 6.5 oranındaki faiz dışı fazla hedefinin gerçekleştirilmesini mümkün kılacağı kaydedildi. 
     Açıklamada, ihracatın ve dolayısıyla ekonomik büyümenin artış göstermesinde, euro'nun göreceli olarak değerlenmesi ve rekabet etme imkanı veren işçilik ücretlerinin etkili olduğu ifade ediliyor. 
     
     CARİ İŞLEMLER AÇIĞI UYARISI... 

     Diğer taraftan, cari işlemler açığının, bu yıl ve gelecek yükselmeye devam etmesi halinde, TL'nin değerinde görülecek bir düşüşün, enflasyonist beklentiyi yükselteceği, faiz oranlarını artıracağı, mali refromlarda da kötüleşme görülebileceği ifade edilirken, böylesi bir durumda, ekonominin yumuşak bir inişe doğru yönlendirilmesinin gerekebileceği tavsiye ediliyor. 
     
</TEXT>
</DOC>
