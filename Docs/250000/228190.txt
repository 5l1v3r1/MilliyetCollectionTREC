<DOC>
<DOCNO> 228190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun07.html </URL>
<DATE> 2004/04/03/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'li seçmenler mali konularda demokrat aday Kerry'i destekliyor 
</HEADLINE>
<TEXT>

     The Los Angeles Times gazetesi tarafından yapılarak yayınlanan son kamuoyu araştırmasına göre, Amerikalı seçmenler, Demokrat aday Senatör John Kerry'yi, daha çok mali konularda destekliyor. 
     Araştırma sonuçlarına göre, seçmenler, Kerry'nin mali konularda Amerikalılar için Başkan George W. Bush'tan daha parlak bir gelecek hazırlayacağına inanıyor. ''Ortalama bir Amerikalı'nın mali güvenliğini hangi adayın daha iyi koruyacağı''na ilişkin soruya, seçmenlerin yüzde 47'si ''Kerry'' cevabını verirken, ''Bush'' diyenlerin oranı yüzde 34'te kalıyor. 
     Seçimlerin kaderini belirleme potansiyeli olan bağımsızlar arasında ise uçurumun çok daha yüksek olduğu kaydediliyor. Bu seçmenlerin yüzde 49'u ''Kerry'' derken, yüzde 26'sı Bush'un umut vaat ettiğine inanıyor. 
     Gazetenin verdiği sonuçlara göre, ankete katılanların çoğunluğu, Bush yönetiminin sıradan Amerikalı çalışanların ekonomik çıkarlarından ziyade, belirli iş çevrelerinin çıkarlarına hizmet ettiğine inanıyor. Amerikalıların yüzde 63'ü, Başkan Bush'un şirketlerin çıkarlarıyla daha fazla ilgilendiğine inanırken, çalışanlarla ilgilendiğini söyleyenlerin oranı yüzde 21'de kalıyor. 
     Askeri güvenliğe ağırlık veren Bush'un mali güvenlikte geri kaldığı yorumları yapılırken, 1616 yetişkinin katılımı ile yapılan araştırmada, yıllık 50 bin doların altında kazananların yüzde 69'u Başkan Bush'un şirketlerin mali çıkarlarıyla daha fazla ilgilendiğini kaydetti. 50 bin doların üzerinde gelire sahip olanlarda ise bu oran yüzde 56'ya düşüyor. 
     Şirketler ve siyaset ilişkisine yönelik seçmen duyarlılığının Enron ve WorldCom gibi dev Amerikan firmalarında yaşanan mali skandallardan ve son olarak Martha Stewart ile Tyco International firmasına dair yolsuzluk davalarından sonra daha da arttığı belirtiliyor. 
     Ankete katılanların yarısı, şirket yolsuzluklarını ''yaygın bir problem'' olarak görürken, yüzde 40'ı bu skandalların birkaç kişinin yolsuzluğundan kaynaklandığını ifade ediyor. 
     
</TEXT>
</DOC>
