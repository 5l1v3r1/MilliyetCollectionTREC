<DOC>
<DOCNO> 245786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy18.html </URL>
<DATE> 2004/06/06/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Dışişleri bakanı Gül Mısır'a gitti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İstanbul'da düzenlenecek İslam Konferansı Örgütü İKÖ Dışişleri Bakanları Toplantısı öncesinde temaslarda bulunmak üzere Mısır'ın başkenti Kahire'ye gitti. 
     Bakan Gül, Esenboğa Havaalanı'nda yaptığı açıklamada, İKÖ Dışişleri Bakanları toplantısının önümüzdeki günlerde İstanbul'da yapılacağını hatırlatarak, kendisinin bu toplantı öncesinde katılacak ülkelere çeşitli ziyaretler yaptığını ve Mısır ziyaretinin de bu çerçevede planlandığını söyledi. 
     Kahire temasları sırasında Mısır Cumhurbaşkanı Hüsnü Mübarek tarafından kabul edileceğini ve Arap Birliği Genel Sekreteri Amr Musa ile görüşeceğini ifade eden Gül, başta Irak ve Filistin olmak üzere İKÖ'yü ilgilendiren konularda görüş alışverişinde bulunacağını kaydetti. 
     Temasları çerçevesinde Kıbrıs konusundaki gelişmeler hakkında bilgi vereceğini belirten Gül, Türkiye'nin İKÖ'deki genel sekreterlik adaylığına destek isteyeceğini belirtti. 
     Abdullah Gül, İstanbul'da bir gemide ele geçirilen silahlar konusunun ziyaretinde ele alınıp alınmayacağını ilişkin bir soru üzerine, Kahire ziyaretinin çok önceden planlandığını söyledi. Gül, ''Bu teknik bir konudur. Kısa sürede halledileceğini düşünüyorum. Kanımca bir problem olmayacaktır'' dedi. 
     Edinilen bilgiye göre Gül ayrıca ziyareti sırasında Mübarek'e, Cumhurbaşkanı Ahmet Necdet Sezer'in yazılı mesajını iletecek. 
     Gül'ün, yarın Türkiye'ye dönmesi bekleniyor. 
     
</TEXT>
</DOC>
