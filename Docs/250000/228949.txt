<DOC>
<DOCNO> 228949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko34.html </URL>
<DATE> 2004/04/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İşsizler ordusu büyüyor... İşsiz sayısı 1 yılda yüzde 1.2 arttı... 
</HEADLINE>
<TEXT>

     Enflasyondaki hızlı düşüş, yüksek oranlı büyüme ve diğer makroekonomik göstergelerde kaydedilen iyileşmelere karşın, işsizlik sorunu artarak sürüyor. Geçen yıl işsiz sayısı, önceki yıla göre yüzde 1.2 artarak 2 milyon 493 bin kişiye ulaştı. 2002 yılında yüzde 10.3 olan işsizlik oranı, geçen yıl yüzde 10.5'e yükseldi. 
     Devlet İstatistik Enstitüsü DİE 2003 yılı Hanehalkı İşgücü Anketi'nin geçici sonuçlarını açıkladı. Buna göre, Türkiye'de kurumsal olmayan sivil nüfus önceki yıla göre 1 milyon 86 bin kişi artarak 69 milyon 479 bin kişiye ulaştı. 
     Kentsel yerlerde kurumsal olmayan sivil nüfus 1 milyon 82 bin kişilik artışla 42 milyon 135 bin kişiye, kırsal yerlerde ise 4 bin kişilik artışla 27 milyon 344 bin kişiye yükseldi. Kurumsal olmayan sivil nüfus içinde kentsel nüfusun payı yüzde 60'dan yüzde 60.6'ya çıktı. 
     
     İŞ GÜCÜNE KATILMA ORANI GERİLEDİ 
     2002 yılında Türkiye genelinde yüzde 49.6 olan iş 
     gücüne katılma oranı, 2003 yılında yüzde 48.3'e geriledi. İş gücüne katılma oranı, erkeklerde yüzde 71.6'dan yüzde 70.4'e, kadınlarda yüzde 27.9'dan yüzde 26.6'ya düştü. Kentsel yerlerde işgücüne katılma oranı yüzde 44.4'ten yüzde 43.8'e, kırsal yerlerde ise yüzde 57.6'dan yüzde 55.5'e geriledi. 
     
     İSTİHDAM EDİLENLER 
     2003 yılında istihdam edilenlerin sayısı bir önceki 
     yıla göre Türkiye genelinde 207 bin kişi, kırsal yerlerde ise 383 bin kişi azalırken, kentsel yerlerde 176 bin kişi arttı. Türkiye genelinde tarım sektöründe çalışan sayısı 293 bin kişi, sanayi sektöründe çalışan sayısı 108 bin kişi azaldı. Sanayi sektöründe, kentsel yerlerde istihdamda artış yaşanırken, kırsal yerlerde düşüş gözlendi. Tarım sektöründeki istihdam yüzde 3.9, sanayi sektöründeki istihdam ise yüzde 2.7 oranında küçüldü. Buna karşılık istihdam, inşaat sektöründe yüzde 0.7, hizmetlerde ise yüzde 2.1 oranında artış gösterdi. 2003 yılında istihdam oranı, 2002'ye göre Türkiye genelinde yüzde 44.4'ten yüzde 43.2'ye, erkeklerde yüzde 63.9'dan yüzde 62.9'a, kadınlarda ise yüzde 25.3'ten yüzde 23.9'a geriledi. 
     
     İŞSİZLER ORDUSU 
     Türkiye'de işsizler 2003 yılında, önceki yıla göre yüzde 1.2 oranında 29 bin kişi artarak 2 milyon 493 bin kişiye ulaştı. İşsiz sayısı 2003 yılında kentsel yerlerde yüzde 2.2 oranında azalırken, kırsal yerlerde yüzde 11.1 artış gösterdi. 2003 yılında işsizlik oranı, önceki yıla göre Türkiye genelinde yüzde 10.3'ten yüzde 10.5'e, kadınlarda yüzde 9.4'ten yüzde 10.1'e yükselirken, erkeklerde değişmeyerek yüzde 10.7 düzeyinde gerçekleşti. 
     Türkiye genelinde tarım dışı sektörlerdeki işsizlik oranı, önceki yıla göre herhangi bir değişim göstermeyerek yüzde 15'te kaldı. 
     
     EN FAZLA İŞSİZLİK GÜNEYDOĞU'DA 
     Bölgelere göre en yüksek işsizlik oranı yüzde 21.6 ile Güneydoğu Anadolu Bölgesinde, en düşük işsizlik oranı ise yüzde 4.8 ile Karadeniz'de gerçekleşti. Güneydoğu'da işsizlik oranının kentsel yerlerde yüzde 23, kırsal yerlerde yüzde 20.1 olduğu belirlendi. İşsizlik oranında Güneydoğu'yu yüzde 11.8'le Marmara, yüzde 10.9'la Akdeniz, yüzde 10.7 ile Ege, yüzde 10.2 ile İç Anadolu, yüzde 6.3'le Doğu Anadolu izledi. Marmara, İç Anadolu ve Güneydoğu'da kadınların işsizlik oranı erkeklere göre daha yüksek çıkarken, Ege, Akdeniz, Karadeniz ve Doğu Anadolu'da erkeklerdeki işsizlik oranının daha yüksek olduğu belirlendi. 
     
     EĞİTİMLİ İŞSİZ SAYISI AZALDI 
     2002 yılında yüzde 29.1 olan eğitimli gençlerde 
     işsizlik oranı geçen yıl yüzde 27.8'e geriledi. Eğitimli gençler arasında işsizlik, kentsel yerlerde yüzde 29.7, kırsal yerlerde ise yüzde 22.9 olarak tahmin edildi. Lise altı eğitim alanlar ile hiç eğitim almayanların işsizler içindeki payı yüzde 62.6'dan, yüzde 65'e, lise üstü eğitim alanların payı yüzde 10.8'den yüzde 11.6'ya yükselirken, lise mezunlarının payı yüzde 26.5'ten yüzde 23.3'e düştü. 
     
     BEŞTE BİRİ İŞTEN ÇIKARILANLAR 
     Türkiye genelinde işsizlerin 429 bin kişiyle yüzde 17.2'sini işten çıkarılanlar, 480 bin kişiyle yüzde 19.3'ünü 
     ise ilk kez iş arayanlar oluşturdu. Geçen yıl, işten çıkartılanlarla ilk kez iş arayanların sayısı düşerken, her iki grubun toplam işsizler içerisindeki payları azaldı. 2002 yılında işten çıkartılanların oranı yüzde 20.2, ilk kez iş arayanların oranı yüzde 20.8 düzeyinde bulunuyordu. 
     
     EKSİK İSTİHDAM ORANI 
     Eksik istihdamın işgücü içindeki payı yüzde 5.4'ten yüzde 4.8'e geriledi. Eksik istihdam oranı kentsel yerlerde yüzde 5.8'den yüzde 5.2'ye, kırsal yerlerde ise yüzde 5'ten yüzde 4.4'e düştü. Eksik istihdam edilen eğitimli gençlerin iş gücü içindeki payı, kentsel yerlerde erkeklerde düşerken, kadınlarda arttı. Kırsal yerlerde ise bu oran hem erkeklerde hem de kadınlarda artış gösterdi. 
     
     iŞGÜCÜNE DAHİL OLMAYANLAR 
     İş gücüne dahil olmayanların, kurumsal olmayan çalışma çağındaki nüfus içindeki oranı, yüzde 50.4'ten yüzde 51.7'ye yükseldi. İş gücüne dahil olmayan ev kadınlarının payı göre yüzde 50.4'ten yüzde 49.8'e, çalışamaz durumda olanların oranı da yüzde 10.1'den yüzde 9.8'e düşerken, öğrencilerin payı yüzde 13.2'den yüzde 13.7'ye, emeklilerin oranı yüzde 11.2'den yüzde 11.8'e yükseldi. Ev kadınlarının yüzde 
     52.1'ini kentsel yerlerde yaşayanlar oluşturdu. 

     
</TEXT>
</DOC>
