<DOC>
<DOCNO> 207026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko10.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mastercard'ın yılbaşı harcamaları cirosu yüzde 35 arttı 
</HEADLINE>
<TEXT>

     Türk MasterCard hamillerinin kredi kartları ile 2003 yılının son haftasında yapılan yurtdışı yılbaşı harcamaları bir önceki yılın aynı dönemine göre işlem sayısında yüzde 50, ciroda yüzde 35 artış gösterdi. 
     MasterCard'dan yapılan açıklamaya göre, 2002 yılının 25-31 Aralık tarihleri arasında Türk MasterCard hamillerinin MasterCard kredi kartları ile yurtdışında yaptığı işlem sayısı 15.5 milyon iken, bu oran 2003 yılının aynı döneminde 23.4 milyona ulaştı. 
     Aynı tarihler itibarıyla ciro 2002'nin son haftasında 1.9 milyon Euro iken, 2003 yılının son haftasında 2.6 milyon Euro oldu. 
     Yeni yılın ilk 4 gününde yapılan harcamalar da göz önüne alındığında artışın hız kesmediği görüldü. 
     25 Aralık 2002 ile 04 Ocak 2003 tarihleri arasında yapılan MasterCard ödemeleri, 25 Aralık 2003 ile 04 Ocak 2004 tarihlerinde yapılan ödemeler ile karşılaştırıldığında işlem sayısında yüzde 43.63, ciroda yüzde 27.38 oranında artış oldu. 
     İşlem sayısı 24.84 milyondan 35.67 milyona çıkarken, ciro 3 milyon Euro'dan 3.93 milyon Euro'ya ulaştı. 
     Yapılan açıklamada, ekonomik göstergelerin iyileşmesi tüketicinin yüzünü güldürürken, kartlı ödeme sistemi sektörünün 2004 yılına yeni bir rekorla girdiği bildirildi. 
     MasterCard'ın istatistiksel verilerinin, ekonomik dengelerin rayına oturmaya başlamasıyla birlikte ödeme sistemlerinde ciddi bir artış kaydedildiğini bulguladığına işaret edilen açıklamada, şunlar kaydedildi 
     ''Bireysel ödemelerde yaşanan gelişmeler, 2003 yılına kıyasla tüketicilerin 2004 yılına daha büyük umut ve güvenle girdiğini ortaya koyuyor. MasterCard Türkiye kart hamillerinin 2003 yılına girerken yurtdışında yaptıkları harcamalar ile 2004 yılının aynı dönemi karşılaştırıldığında işlem adedi ve ciroda sağlanan artış, tüketici özgüveninin yeniden sağlandığını ve alışverişin umut verici doğrultuda yol aldığını gösteriyor.'' 
     
</TEXT>
</DOC>
