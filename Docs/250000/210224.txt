<DOC>
<DOCNO> 210224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur27.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Gelirler tahminin altında gerçekleşti... 
</HEADLINE>
<TEXT>

     Maliye Bakanı Kemal Unakıtan, 2003 yılında gelirlerin tahminlerin altında gerçekleştiğini, ancak harcamaların da tahminin altında kalması nedeniyle bütçede bir sapma olmadığını belirtti. 
     2003 yılı geçici bütçe sonuçlarını TBMM'de düzenlediği bir basın toplantısıyla açıklayan Unakıtan, 2003 yılında bütçe gelirlerinin 99 katrilyon 521 trilyon lira olarak belirlendiğini söyledi. 
     Şu ana kadar hesaplara intikal etmeyen gelirler ile bu rakamın biraz daha artabileceğini kaydeden Maliye Bakanı, başlangıçta 100 katrilyon 782 trilyon lira, ek bütçe ile yapılan revize sırasında ise 101 katrilyon 890 trilyon lira olarak öngörülen bütçe gelirlerinin böylece tahminlerin bir miktar altında kaldığına işaret etti. 
     Unakıtan, ek bütçe ile 86 katrilyon 800 trilyon lira şeklinde planlanan vergi gelirlerinin ise 84 katrilyon 339 trilyon lira olarak gerçekleştiğini vurguladı ve vergi gelirlerinde biraz daha iyileşme beklediklerini söyledi. 
     
     BÜTÇE HARCAMALARI 
     Unakıtan, başlangıçta 145 katrilyon 950 trilyon lira, ek bütçe ile yapılan revize sırasında ise 142 katrilyon 730 trilyon lira olması beklenen bütçe harcamalarının da yılın sonunda 140 katrilyon 6 trilyon lira olduğunu ifade etti. 
     Maliye Bakanı, kesin rakamlar sırasında harcamalarda bir artış olmasının beklenmediğinin de altını çizdi. 
     Unakıtan, bütçe disiplini ve harcamalardaki tasarruf nedeniyle faiz dışı harcama tutarının da öngörülen rakamın altında kaldığını belirtti. Unakıtan, bu çerçevede ek bütçe sonrasında 83 katrilyon 1 trilyon lira olması hedeflenen faiz dışı bütçe harcamasının, 81 katrilyon 397 trilyon lirada kaldığını vurguladı. 
     
     FAİZLERDE 7 KATRİLYONLUK TASARRUF 
     Maliye Bakanı Unakıtan, 2003 yılında alınan tedbirler sonucunda devletin faiz harcamalarında da 7 katrilyon liralık bir tasarruf sağlandığını bildirdi. 
     Bütçe hazırlanırken 2003 yılında 65 katrilyon 450 trilyon lira faiz ödemesi öngörüldüğünü kaydeden Unakıtan, faizlerdeki hızlı düşüş sonucunda bu rakamın 58 katrilyon 609 trilyon lira olarak gerçekleştiğini ifade etti. Unakıtan, ''Böylece 7 katrilyon lira daha az faiz ödemesi yapmış olduk. Türk milleti, faizlerden 7 katrilyon lira tasarruf etti. 7 katrilyon liralık kambur devletin sırtından kalktı'' diye konuştu. 
     
     AYNI İŞİ DAHA UCUZA YAPTIK 
     2003 yılı yatırımları hakkında da bilgi veren Maliye Bakanı, başlangıçta 7 katrilyon 990 trilyon lira olarak öngörülen bütçedeki yatırım ödeneklerini, revize sırasında 7 katrilyon 20 trilyon liraya indirdiklerine dikkat çekti. 
     Geçen yıl Kamu İhale Yasası nedeniyle bazı yatırımlarda yeterli hızı sağlayamadıklarını anlatan Unakıtan, ancak Karayolları ve Bayındırlık Bakanlığı yatırımları gibi alanlarda tasarrufa azami riayet ettiklerini ve aynı işi çok daha ucuza yaptıklarını söyledi. 
     Duran makinaları harekete geçirdiklerini, rakamlarda ince eleyip, sık dokuduklarını kaydeden Unakıtan, böylece yıl sonunda bütçeden 7 katrilyon 185 trilyon lira yatırım harcamasında bulunduklarını bildirdi. 
     
     FAİZ DIŞI FAZLADA DURUM 
     Maliye Bakanı Unakıtan, 2003 yılı bütçesindeki faiz dışı fazlanın da çok az bir sapmayla tutturulduğunu belirtti. 
     Bütçede 17 katrilyon 852 trilyon liralık faiz dışı fazla hedeflendiğine dikkat çeken Unakıtan, şöyle devam etti 
     ''Genel bütçede yüzde 5, diğer kamuda da yüzde 1.5 olmak üzere yüzde 6.5'lik faiz dışı fazla esas alınmıştı. Geçici rakamlara göre 17 katrilyon 852 trilyon liralık hedefe karşılık, bütçedeki faiz dışı fazla 17 katrilyon 4 trilyon lira oldu. Arada 316 trilyon liralık bir fark var. Bu da önemli değil. Belki bu rakam daha da kapanacak. Genel bütçedeki yüzde 5'lik hedefe karşılık, gerçekleşme yüzde 4.91 oldu'' açıklamasında bulundu. 
     
</TEXT>
</DOC>
