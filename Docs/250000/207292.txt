<DOC>
<DOCNO> 207292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko22.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, faiz dışı fazlaya ve son zamlara odaklanacak... 
</HEADLINE>
<TEXT>

     Uluslararası Para Fonu IMF Türkiye Temsilcisi Odd Per Brekk, IMF heyetinin 12 Ocak'ta başlayacak Türkiye ziyareti sırasında, ''GSMH'nin yüzde 6.5'i oranındaki faiz dışı fazlanın gerçekleştirilmesini sağlayacak adımlar ve emekli maaşları ile asgari ücretteki artışları karşılayacak önlemler üzerine odaklanacağını'' bildirdi. 
     Brekk, yaptığı yazılı açıklamada, Türkiye Masası Şefi Rıza Moghadam başkanlığındaki IMF heyetinin, 7. Gözden Geçirme çerçevesinde, 12-21 Ocak tarihlerinde Türkiye'yi ziyaret edeceğini hatırlattı. 
     Brekk görüşmelerde, 2003'teki etkileyici ekonomik gelişmelerin sürdürülmesi başta olmak üzere, 2004 yılındaki yapısal reform gündeminin geliştirilmesi konusunun da ele alınacağını belirtti. 
     Brekk, görüşmelerde ele alınacak diğer konuları ''Hükümetin bütçe yönetimi ve gelir toplama imkanını geliştirme, BDDK ve TSMF'nin bağımsızlığını ve etkinliğini güçlendirme ile özel sektör önderliğinde yatırım ve büyümenin sağlanacağı ortamı geliştirmek'' olarak sıraladı. 
     Brekk, 7. Gözden Geçirme çalışmalarının, üzerinde anlaşılması gereken reform gündeminin yoğunluğu, yaklaşan bayram tatili ve diğer lojistik nedenler yüzünden iki aşamada yapılmasının planlandığını, çalışmaların ilk bölümünün 12-21 Ocak 2004 tarihleri arasında yapılacağını, ikinci bölümünün ise Şubat ayında tamamlanacağını kaydetti. 

     
</TEXT>
</DOC>
