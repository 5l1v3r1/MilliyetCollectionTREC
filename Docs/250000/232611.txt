<DOC>
<DOCNO> 232611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur17.html </URL>
<DATE> 2004/04/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İsrail'in Ankara Büyükelçiliği önünde protesto gösterisi 
</HEADLINE>
<TEXT>

     İsrail'in Ankara Büyükelçiliği yakınlarında toplanan bir grup, Hamas'ın Gazze Sorumlusu Abdülaziz Rantisi'nin İsrail helikopterleri tarafından açılan ateş sonucu öldürülmesini, İsrail Bayrağı'nı simgeleyen bez parçasını yakarak protesto etti. 
     Mahatma Gandi Caddesi'ndeki İsrail Büyükelçiliği yakınlarında toplanan grubun elçiliğe yürüyüşü, Çevik Kuvvet tarafından oluşturulan barikat tarafından durduruldu. Sloganlar atan ve tekbir getiren grup adına basın açıklamasını okuyan İlmi ve Kültürel Araştırma Vakfı İLKAV Başkanı Mehmet Pamak, İsrail'in şiddet yanlısı tutumunu kınadıklarını belirtti. 
     Rantisi'nin öldürülmesinin İsrail tarafından düzenlenen ve Amerika tarafından da desteklenen bir suikast olduğunu vurgulayan Pamak, İsrail'in Filistinliler'e yönelik saldırılarında ambulansları hedef aldığını, ilaç ve yiyecek yardımlarını engellediğini savundu. Pamak, ''insan onuru ve adaleti savunan Müslümanlar olarak Rantisi'nin öldürülmesini lanetliyoruz'' diye konuştu. 
     Ellerinde ''Hepimiz Ahmed Yasin'iz'' ve ''Kahrolsun Amerika, Kahrolsun İsrail'' yazılı dövizler taşıyan grup, ''Katil Şaron Katil Bush'', ''İslami Direniş Engellenemez'' sloganları attı, tekbir getirdi. 
     Gruptakiler, basın açıklamasının ardından, İsrail Bayrağı'nı simgeleyen ve üzerinde ''Kahrolsun İsrail'' yazılı bir bez parçasını benzin dökerek yaktı. 
     
     RANTİSİ İÇİN KONYA'DA GIYABİ CENAZE NAMAZI KILINDI 

     Filistin'de İsrail güvenlik kuvvetlerinin saldırısında öldürülen Hamas Lideri Abdülaziz Rantisi için Konya'da gıyabi cenaze namazı kılındı. 
     Öğle namazı çıkışında Şerafettin Camii'nin avlusunda toplanan yaklaşık 30 kişilik bir grup, İsrail güvenlik güçleri tarafından düzenlenen operasyonda, füzeyle vurularak öldürülen Rantisi için gıyabi cenaze namazı kıldı. 
     Namaz sonrasında İsrail aleyhine sloganlar atılırken, bazı göstericilerin, boyunlarına Filistin poşusu taktıkları görüldü. 
     Göstericiler, güvenlik güçlerinin uyarısı üzerine dağıldı. 
     
</TEXT>
</DOC>
