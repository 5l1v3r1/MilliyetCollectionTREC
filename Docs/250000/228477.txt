<DOC>
<DOCNO> 228477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur15.html </URL>
<DATE> 2004/04/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Erzurumlular depremden kurtuldu, soğukta yaşama savaşı veriyor 
</HEADLINE>
<TEXT>

     Erzurum'un Aşkale İlçesi'nde çadırda yaşamlarını sürdüren depremzedeler, eksi 20 dereceyi aşan soğuğa karşı da mücadele veriyorlar. 
     Erzurum'un Aşkale İlçesi'nde 25 Mart'ta meydana gelen depremde evleri hasar gören ve çadırda yaşamlarını sürdüren depremzedeler, gece hissedilen hava sıcaklığının eksi 23 dereceye kadar düşmesiyle zor günler geçiriyorlar. 
     Depremde 100 haneden 80'nin ağır hasar gördüğü Aşkale'nin Güllüdere Köyü'nde depremzedeler, çadırlar içine kurdukları sobalarda tezek yakarak ısınmaya çalışıyorlar. 
     Yaktıkları ateşlerin közlerini de çadır içine alarak ısınmaya çalışan depremzedelerin en büyük korkusu ise zehirlenmek. Karbondioksit gazından çocukların zehirlendiği köyde, ısınma sorunun aşılması için yardım bekleniyor. 
     Köy Muhtarı Naim Kırkpınar, aşırı soğuklar nedeniyle çocukların hastalanmaya başladığını belirterek, ''Depremden kurtulduk ama soğuktan öleceğiz'' dedi. 
     Depremzedelerin en büyük sorunun ısınma olduğuna dikkat çeken Kırkpınar, şöyle devam etti 
     ''Çadırlarda mecburen soba kurduk ve tezek yakıyoruz. Zaman zaman dışarıda yakılan ateşin közünü mangallara koyarak çadır içine almak zorunda kalıyoruz. Bunlar da zehirlenmelere yol açabiliyor. Birkaç gün önce ısınmak için yakılan ateşin dumanından zehirlenen 8 kişiyi sağlık ocağına son anda yetiştirdik. Bölgedeki tüm depremzedeler, aynı sorunu yaşıyor.'' Çat'ın Yavi Beldesi'nde 25 Mart'ta meydana gelen depremde evleri hasar gördüğü için çadırda yaşamını sürdüren Diler Ailesi, gece yaktıkları sobadan sızan gazdan zehirlenmiş, baba Bahattin Diler 35 ile kızı Betül 9 ve oğlu İlhan Diler 7 hayatını kaybetmişti. 
     Zehirlenen anne Diler Diler ile çocukları Burhan ve Hacer Diler, Erzurum Aziziye Araştırma Hastanesi'ne tedavileri sürüyor. 

     
</TEXT>
</DOC>
