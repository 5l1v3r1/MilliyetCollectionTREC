<DOC>
<DOCNO> 229626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko35.html </URL>
<DATE> 2004/04/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Unakıtan 3 aylık rakamlar sevindirici ancak mühim olan yılsonu 
</HEADLINE>
<TEXT>

     Maliye Bakanı Kemal Unakıtan, geçen yıl büyük fedakarlıklarla tesis edilen mali disiplin ortamının sürdürülmesi için gerekli önlemlerin alındığını vurgularken, rakamların, mali disiplinin ne derece takip edildiğinin bir işareti olduğunu söyledi. 
     Bakan Unakıtan, 2004 yılı Ocak-Mart dönemi bütçe gerçekleşmelerini açıkladığı basın toplantısında, bütçe açığının düşük çıkmasının, kendileri için sevindirici bir durum olduğunu vurguladı. Unakıtan, şunları söyledi 
     ''Ancak bu sonuçlar 3 aylıktır. Mühim olan yıl sonudur. Bu, mali disiplinde kararlılığımızın bir göstergesidir. Hükümet ekonomi programına uymaktadır. 3 aylık olumlu sonuçlar, kimseyi rehavete sürüklemesin. Önemli olan yılsonu için belirlenen hedeflere ulaşmaktır. Aylık gerçekleşmeler arasındaki dalgalanmaları normal karşılamak gerekir.'' Unakıtan, kamu kurum ve kuruluşlarının, kamu hizmetlerini mali disipline ve tasarrufa sıkı sıkıya bağlı kalarak yürüteceklerine inançlarının tam olduğunu ifade ederken, ''Mali disipline uyumun aynı şekilde, aynı disiplinle sürdürülmesinde, maliye camiası olarak Başbakan'a teşekkür ederim'' diye konuştu. 
     
     SORULAR 

     Öte yandan bu yıl IMF ile yapılan Stand By Anlaşması'nın sona ereceği hatırlatılarak, daha sonra ne olacağının sorulması üzerine Bakan Unakıtan, Stand By Anlaşması'nın 2004 sonunda biteceğini belirtti ve şunları kaydetti 
     ''Bundan sonra IMF ile ilişkilerimiz ne olacak Aşağı yukarı Temmuz'da falan IMF ile toplantı yapılacak. Bu konuda görüş alışverişinde bulunulacak. IMF ile hangi formatta çalışmalar olacak mı, olmayacak mı sorusunun cevabı için henüz erken. Türkiye'nin tercihleri ne olacak, hangi formatta olacak, bu konuda Hazine detaylı çalışmaları yürütür. Önemli olan IMF ile 2005-2006 yılında ilişkilerin hangi formatta olacığından ziyade, bizim ne yapacağımızdır. 
     Türkiye bir tane, kendi memleketimizi biz düzelteceğiz, kimse dışarıdan gelip bizim evimize düzeltmez. Türkiye ekonomisini güzel noktalara getirmek istiyorsak, muhakkak suretle makro ekonomik hedefleri yakalamamız lazım.'' Enflasyondaki düşüşe işaret eden Bakan Unakıtan, devamla şöyle konuştu 
     ''Bakın enflasyon nerelerden nerelere geldi. Dolayısıyla bizim aynı mali disipline riayet edici ekonomik politikalara devam etmemiz lazım. Mali disiplinin altında, faiz dışı fazla yatıyor. Yüzde 6.5, bu rakam sihirli değil ama bizim kamu borç stokumuz bunu gerektiriyor. IMF olsun olmasın, bizi ilgilendirmez. Bizi biz ilgilendiriyor. Ayağımızı yorganımıza göre uzatmak zorundayız. Bu ister bir aile, ister bir şirket, ister bir devlet olarak düşünün. Mali disipline riayet etmeyen bir topluluktan hayır gelmez, hesabını bilmeyen bir kimseden hayır gelmez. Bu, kaynağı olmadan harcama demektir'' Konuşmasında mali disipline devam edeceklerini yineleyen Unakıtan, ''Mademki devlet yönetiyorsun hesabını bileceksin. Hesabını bilmeyenlerin, devleti veya milleti nereye sürüklediğini biliyoruz. Dolayısıyla 2004 yılında da 2044 yılında da hesabını bileceksin'' diye konuştu. 
     
</TEXT>
</DOC>
