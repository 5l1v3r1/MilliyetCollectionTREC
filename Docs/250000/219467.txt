<DOC>
<DOCNO> 219467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun34.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Raportörler Türkiye demokratikleşme alanında önemli adımlar attı 
</HEADLINE>
<TEXT>

     Avrupa Konseyi Parlamenterler Meclisi AKPM Türk heyeti başkanı Murat Mercan, Türkiye'de hükümetin insan hakları ve demokratikleşme alanındaki reformları kararlılıkla sürdürmeye devam edeceğini söyledi. 
     AKPM Denetim Komisyonu'nun Türkiye üzerindeki denetimin kaldırılması yolundaki kararının ardından, AKPM raportörleriyle ortak basın toplantısı düzenleyen Mercan, ''Türkiye'de reformların, denetim sürecinin kaldırılması için değil, Türk insanının demokratik yaşam standardının artırılması için yapıldığını'' söyledi. 
     Raporun olumlu bir hava taşıdığını belirten ve raportörlere olumlu katkılarından dolayı teşekkür eden Mercan, raporda özellikle azınlıklarla ilgili bazı tanımlamalara Türk heyeti olarak karşı çıktıklarını belirtti. Mercan, ''Fransa ve diğer bazı Avrupa ülkelerinde de ulusal azınlık tanımı konusunda sorunlar yaşanırken, bu konuya Türkiye raporunda da yer verilmesine karşı çıktıklarını'' bildirdi. 
     Basın toplantısında konuşan Türkiye raportörleri Lüksemburglu bayan parlamenter Delvaux Stehres ve Belçikalı parlamenter Van den Brande, ''Türkiye'nin son yıllarda demokratikleşme yolunda çok önemli adımlar attığını'' belirttiler. 
     Stehres, bir soru üzerine, ''idam cezasının kaldırılması, Milli Güvenlik Kurulu'nun MGK yapısında değişiklik ve Avrupa İnsan Hakları Mahkemesi'nin Rum kadın Titiana Loizidu davasında aldığı kararın uygulanmasının, izlenme sürecinin kaldırılmasında en önemli etkenler arasında yer aldığını'' söyledi. 
     Lüksemburglu parlamenter, cezaevindeki eski DEP'lilere ilişkin bir soru üzerine ise Avrupa İnsan Hakları Mahkemesi'nin AİHM kararından sonra eski DEP üyesi parlamenterlerin yeniden yargılanmasının önemli bir adım olduğunu bildirdi. 
     İzleme sürecinin kapatılarak, ''post-monitoring'' sürecine geçildiğini kaydeden Stehres, raporda da belirttikleri gibi eksik görülen 12 konu üzerinde Türkiye'nin gerekli düzenlemeleri yapmasını beklediklerini ifade etti. 
     Belçikalı raportör de, reformları önemli bulduklarını, ancak uygulanmasına da gereken önemin verilmesini beklediklerini söyledi. 
     
</TEXT>
</DOC>
