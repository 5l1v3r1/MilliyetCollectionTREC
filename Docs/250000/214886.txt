<DOC>
<DOCNO> 214886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/siyaset/siy05.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye anahtar oyuncu' 
</HEADLINE>
<TEXT>

   Türkiye'ye gelen İsrailli eski Bakan Peres, Ankara'nın yeni Ortadoğu'nun inşasında 'anahtar oyuncu' ve 'diplomatik merkez' haline geldiğini söyledi 
      ANKARA Milliyet 

   
   İsrail'in eski Dışişleri Bakanı Şimon Peres, Ankara'nın yeni Ortadoğu'nun inşasında "anahtar oyuncu" olabileceğini söyledi. Peres, Türkiye - İsrail ilişkilerinin iyi düzeyde olduğunu, bu olumlu süreç çerçevesinde Ankara'ya geldiğini kaydetti. Peres, Türkiye'nin Ortadoğu barış sürecinde önemli rol oynayabileceğine inandıklarını kaydetti. 
   Türkiye'nin hem Müslüman hem modern bir ülke olarak bölge için örnek oluşturduğuna işaret eden Peres, bölgeye barış ve umut getirebileceğine olan inancını dile getirdi. Türkiye'nin AB'ye girmesinin önemine değinen Peres, böylece birliğin Ortadoğu sürecinde daha aktif rol üstlenebileceğini belirtti. Türkiye'nin ekonomik gelişimini ve dengeli politikalarını yakından izlediklerini vurgulayan Peres, Ortadoğu politikasından da memnuniyet duyduklarını kaydetti. Peres, Ankara'nın İsrail ve Suriye arasında kolaylaştırıcı rol üstlenmesiyle ilgili soru üzerine, barışın gizli görüşmeler yoluyla değil, açık yapılması gerektiğini, aksi halde bunun yanlış olacağını söyledi. 
   Peres, Dışişleri Bakanı Abdullah Gül'le görüşmesinde de Türkiye'nin son dönemde yoğun bir diplomatik trafik içinde olduğunu belirtti. Gül'ün Türkiye'nin pek çok dış politika konusuyla meşgul olduğunu kaydetmesi üzerine, Peres, Ankara'nın diplomatik bir merkez haline geldiğini vurguladı. 
   
   
</TEXT>
</DOC>
