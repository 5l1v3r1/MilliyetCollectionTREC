<DOC>
<DOCNO> 209777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/magazin/amag.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Castro'nun 'yolunu kesen' film 
</HEADLINE>
<TEXT>

   Çekimlerinin bir bölümü Küba'da gerçekleştirilen 'Şans Kapıyı Kırınca' adlı film için Fidel Castro'nun konvoyu durduruldu. Ferhan Şensoy da film için 'dil icat etti' 
      Birsen Altuntaş 
   
   Yönetmenliğini Tayfun Güneyer'in yaptığı, yapımcılığını ise Öger Turizm'in sahibi Vural Öger'in üstlendiği "Şans Kapıyı Kırınca" filminin Küba çekimleri tamamlandı. 
   Başrollerini Ferhan Şensoy, Asuman Dabak, İlkay Saran, Rasim Öztekin, Necmi Yapıcı, Fethi Kantarcı ve Ayça Tekindor'un paylaştığı, Sinan Çetin ile Zeki Alasya'nın ise konuk oyuncu olduğu film, bir Türk ailesinin katıldığı yarışmayı kaybettikten sonra kazandıkları teselli armağanıyla hayatlarının değişmesini konu alıyor. Barboonia Adası tatili kazanan Türk aile, bir anda adalar liginde takımları son sırada olan, diktatörleri ve onun azgın kızı yüzünden talihsiz bir hayat yaşayan ada halkının yaşamını pratik Türk zek sı ile değiştirir. 
   
   Altyazı kullanılacak 
   Filmde hem Türk aile babasını hem de diktatörü canlandıran Şensoy'un katkılarıyla İspanyolca üzerinde oynanarak oluşturulan Barbooniaca dili kullanıldı. Filmde Barbooniaca konuşulan sahnelerde Türkçe altyazı kullanılacak. Çekimleri başlamadan bütün oyuncuların paralarının ödendiği 2 milyon euro bütçeli film, martta vizyona girecek. 
   
   Askerler geldi 
   Ekip, Küba sahnelerinin çekiminde ilginç olaylar da yaşamış. Yönetmen Tayfun Güneyer, bunlardan birini şöyle anlatıyor "Bir ay kaldığımız Küba, olağanüstü dokusuyla filmimiz için en uygun adaydı. Filmin kamera arkası da ayrı bir film oldu. Küba'daki arabalar 1950'den kalma ve dizeldi. Ortam çok gürültülüydü ve biz filmi sesli çekmek zorundaydık. Fidel Castro'nun evinin birkaç bina ilerisindeki bir sarayda çekim yaptık ve bir keresinde Castro'nun kortejini bile durdurduk. Askerler geldi ama Öger'in sayesinde bir aylık tüm çekimi sorunsuz hallettik..." 
   
   Kayık alabora oldu 
   Denizin ortasında çekim yapmak için motorlu bir deniz aracına ihtiyaçları olduğunu ancak Küba'da halk kaçar diye böyle araçların yasak olduğunu belirten Güneyer, şöyle devam etti "Böyle bir araca ihtiyacımız olunca pasaportlarımızı alıp izni verdiler. Senaryo gereği biz denizin ortasında duracağız, oyuncular da kayıkla bize doğru gelecekti. Ancak bu sırada oyuncuların içinde bulunduğu kayık alabora oldu. Kimi yüzerek kimi de kurtarılarak deniz motoruna çıkarıldı. Deniz kenarına gelince bütün oyuncular deniz tuttuğu için kusuyordu." 
   
   
</TEXT>
</DOC>
