<DOC>
<DOCNO> 237178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko16.html </URL>
<DATE> 2004/05/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Otomotiv sanayinde istihdam yüzde 21 artıyor... 
</HEADLINE>
<TEXT>

     Otomotiv sanayiinin büyüyen üretim ve ihracatına paralel olarak sektördeki istihdam da artıyor. Otomotiv Sanaii Derneği'nin OSD konuyla ilgili olarak yaptığı açıklamada, 2003 yılından bu yana süregelen istikrar ortamında artan iç talep ve hızla genişleyen ihracatın otomotiv sanayinde istihdamın artışına da yol açtığı ifade edildi. 
     OSD üyesi firmaların bildirimine göre bu firmaların 2004 yılındaki toplam istihdamı 2003 yılına göre yüzde 21 artarak ile 40.1 bin kişiye ulaşacak. Söz konusu şirketler geçen yıl 562 bin olan üretim adetlerini bu yıl 570 bine, 359 bin olan ihracatını da 470 bine çıkarmayı hedefliyor. Bu artışın otomotiv sanayinin ayrılmaz parçası olan yan sanayine de aynı oranda yansıyacağı ifade ediliyor. İstihdamdaki artışın, sektörde yoğun işten çıkarmaların yaşandığı 2001 yılındaki düzeyine göre 50'yi bulduğu belirtildi. 
     Açıklamada otomotiv sanayinin uluslararası rekabet gücünün oluşmasında, insan gücünün niteliğinin en önemli etkenlerin başında geldiği kaydedilerek, "Otomotiv sanayi bu amaçla yoğun bir eğitim faaliyeti sürdürerek, insan gücünün yeteneklerini sürekli olarak geliştiriyor. Bu nedenle yoğun kriz dönemlerinde üretimin azalmasına karşı insan gücü büyük oranda korundu" görüşü savunuldu. 
     1990'lı yıllarda başlanan ihracat projeleri ile sağlanan üretim artışının da iç pazardaki yüzde 80'lere varan talep azalmasına karşı, üretimin sürdürülmesini ve dolaysıyla istihdamın da devamını sağladığı ifade edildi. Otomotiv sektörü toplam 486 bin adetlik üretim yapıp, 104 binini ihraç ettiği 2000 yılında 31.8 bin kişi istihdam etmişti. Sektörün üretiminin 286 bine kadar düştüğü 2001 yılında istihdam ise 26.7 bin kişiye kadar gerilemiş ihracat ise 205 bin adede kadar çıkmıştı. 
     2002 yılında üretimini 375 bine ihracatını ise 261 bine çıkaran sektörde çalışanların sayısı ise 27.9 bin kişiye çıkmıştı. 2003 yılında ise 562 bin adet üretim yapıp bunun 359 binini ihraç eden otomotiv sektörünün istihdamı 33.1 bin kişi olmuştu. 

ANKA 
     
</TEXT>
</DOC>
