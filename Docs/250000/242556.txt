<DOC>
<DOCNO> 242556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/axspo01.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili fırtınası 
</HEADLINE>
<TEXT>


Beşiktaş'ta kısa bir süre sonra görevi bırakacak olan Bilgili, Lucescu ile birlikte basın tolantısı düzenledi. Başkan, "Kulüp içindeki sülüklerin bir an önce temizlenmesi gerekiyor" diye konuştu 


'Önümüzü iliklemeliyiz' 
30 Mayıs'ta yapılacak Olağanüstü Kongre ile birlikte Başkanlık koltuğundan kalkacak olan Serdar Bilgili, dün Lucescu ile birlikte veda toplantısı düzenledi. Bilgili, Rumen çalıştırıcının 100. yılda tertemiz bir şampiyonluk yaşattığını belirterek, "Bize düşen önünde ceketimizi iliklemek ve ona teşekkür etmektir. Onu önce övüp, sonra yerden yere vuran bazı arkadaşlarımız ayıp ediyor" dedi. 

'Beşiktaş'a yakışsınlar' 
BİLGİLİ yaklaşan kongre öncesinde adayları da uyardı. Beşiktaş Başkanı şunları söyledi, "2002'deki kongrede bana sandalye atan, küfür eden kişileri, bugün bazı aday arkadaşların yanında görüyorum. Buna dikkat etsinler. Başkan adaylarından ricam, Beşiktaş'a yakışır insanları yanlarına alsınlar. Eğer seçim dönemleriyle beslenen sülükleri temizleyemezsek, kulübümüz ileride çok büyük sıkıntılar yaşar" yorumunu yaptı. 

'İmza benim değil' 
ALAATTİN Çakıcı'nın yurtdışına kaçmasıyla her hangi bir ilgisinin olmadığını açıklayan Serdar Bilgili, kağıttaki imzanın kendisinin olmadığını tekrarladı. Bilgili, "Sinan Engin, göreve geldiğinden bugüne çok iyi hizmet etmiştir. Kendisi Çakıcı ile yakınlığını zaten belirtiyor. Eskiden gelen bir arkadaşlıkları var. Oraya Engin kanalıyla gelmiş bazı pasaportlar vardır. Burada yanlış yapılan şey, konuyla ilgili benim ve yönetimimin haberdar edilmemesidir. Ortada saflık vardır" diye konuştu. 

'Tazminat istemem' 

MİRCEA Lucescu, Serdar Bilgili ile birlikte örnek bir tablo çizdiklerini açıkladı. Rumen hoca, kontratı nedeniyle tazminat alma hakkının olduğunu ancak bunu Bilgili'ye saygı duyduğu için kesinlikle talep etmeyeceğini açıkladı. Lucescu, "Bu paranın Beşiktaş'ın projelerinde kullanılmasını istiyorum" dedi. 
LUCESCU, Türkiye'de çok güzel günler geçirdiğine de dikkat çekti. Tecrübeli teknik adam şunları söyledi "Hayatımın en önemli şampiyonluklarından birini, 85 puanlık zaferle 100. yılda Beşiktaş'ta yaşadım. Kimse bana İnönü Stadı'nda yaşadığımız o güzelliği unutturamaz." 

Toppmöller, İstanbul'a geliyor 

Kaynar açıkladı 
BEŞİKTAŞ başkan adaylarından Erol Kaynar, bir süredir görüştükleri Toppmöller ile bir yılı opsiyonlu olmak üzere üç yıllık anlaştıklarını açıkladı. Kaynar, Hamburg Teknik Direktörü ile 1.5 milyon Euro'ya el sıkıştıklarını ifade ederek, "Göreve gelirsek 1 Haziran'da takımımızın başında Toppmöller olacak. Kendisini eşi ile beraber perşembe günü Türkiye'ye davet ettik" diye konuştu. 

Listesini açıkladı 
KAYNAR, Yıldıray konusunda da Beşiktaşlılar'a hayırlı bir haber verebiliriz" dedi. Conrad Otel'de dün gece düzenlenen kokteylde yönetimini açıklayan Kaynar'ın listesinde şu isimler bulunuyor Yavuz Çizmeci, Necmi Kavuşturan, Kemal Köprülü, Mahmut Yeşil, Mehmet Hotiç, M.Sefa Dinçer, Cüneyt Çilingiroğlu, Gülnaz Arsel, Erhan Oymak, Turgay Pirinç, Tavit Köletavitoğlu, Ragıp Akın, Turgut Toplusoy. 

'Büyük hayalim Nihat' 

Esnaf desteği 
BEŞİKTAŞ Başkan Adaylarından Yıldırım Demirören, Türkiye Esnaf Odalar Birliği üyelerinin desteğini aldı. İncirli'deki toplantıda Birlik Başkanı Suat Yalkın, Demirören ve listesindeki isimleri tanıyıp, güvendiklerini belirterek, destek vereceklerini söyledi. Demirören ise, daha önce ayrıntılı olarak açıkladığı stat ile Akatlar projesi hakkında bilgiler verdi. 

İlk hedefi 
TRANSFERDE büyük gelişmeler sağladıklarını belirten Demirören, "Nihat benim büyük hayalim. Başkan seçilirsem, ilk işim Sociedad Başkanı ile Nihat konusunu karara bağlamak olacak" dedi. Demirören, çocuğunun rahatsızlığı nedeniyle eski basketbolcuların Zincirlikuyu'daki düzenlediği geceye katılamadı. Gecede listesindeki diğer isimler yer aldı. 

Orman altı ismi gizli tuttu 

Taksitli açıklama 
ÜÇ rakibiyle birlikte Beşiktaş'ta başkanlık yarışına giren Fikret Orman, yönetiminde bulunan 6 kişilik yönetim listesini açıkladı. Çırağan Oteli'nde gerçekleşen basın toplantısında Orman, şu isimlerin yeni yönetimde yer alacağını belirtti Levent Erdoğan, İbrahim Altınsay, Ömer Çimen, Ahmet Kavalcı, Kerem Üstünkaya ve Erdal Karacan. Diğer 6 aday ise bugün açıklanacak. 

Üzerine almadı 
ORMAN, "Beşiktaş 101 senelik, büyük bir kulüp. Önemli bir camiası var. Hatta yüce önderimiz Atatürk'ün bile Beşiktaşlı olduğuna inanıyoruz. Fakat bugünlerde hepimizi üzen olaylar yaşanıyor. Camiada büyük bir bölünmüşlük var. Bu bölünmüşlüğü ancak biz ortadan kaldırabiliriz" dedi. Fikret Orman, Serdar Bilgili'nin eleştirel açıklamasını ise üzerlerine almadıklarını belirtti. 

Affan Keçeci Vaat yok, iş var 

Keçeci BEGİAD'da 
YÖNETİM kurulu listesini yarın Çırağan Kempinsky Oteli'nde yapacağı kokteylle tanıtacak olan Affan Keçeci, dün Beşiktaş Genç İşadamları Derneği'nde projelerini tanıttı. Burada Siyah - Beyazlılar ile bir araya gelen Keçeci, tribünleri ayağa kaldıracak 5 dünya starıyla ön görüşme yaptıklarını, ancak takımın kadrosunun yeni teknik direktörün istekleri doğrultusunda oluşacağını belirtti. 

'Yönetimde uzmanım' 
DAHA önce üç dönem yöneticilik yaparak spor yöneticiliği konusunda uzmanlaştığını da söyleyen Affan Keçeci, işinin ehli bir ekiple üyelerin karşısına çıkacağını vurguladı. Keçeci konuşmasını şöyle sürdürdü "Hizmete talip olurken Yerine getiremeyeceğimiz vaatler yok, yapacağımız işler var ilkesini benimsedik. Beşiktaş'ı uluslararası alanda söz sahibi yapacak projelere sahibiz." 




</TEXT>
</DOC>
