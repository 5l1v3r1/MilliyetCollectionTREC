<DOC>
<DOCNO> 241669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko31.html </URL>
<DATE> 2004/05/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
THY Petrol fiyatları bu seviyede kalırsa fiyat artırmayı düşünmüyoruz 
</HEADLINE>
<TEXT>

     THY Genel Müdürü Abdurrahman Gündoğdu, petrol fiyatları bu seviyede kaldığı sürece bilet fiyatlarını artırmayı düşünmediklerini bildirdi. 
     Gündoğdu, THY ile Zorlu Enerji Grubu arasında ''Türkiye ve çevre ülkelerdeki endüstriyel gaz türbinlerinin bakım işlemlerinde ortak hizmet verilmesini'' öngören anlaşmaya ilişkin basın toplantısının ardından gazetecilerin sorularını yanıtladı. 
     Petrol fiyatlarındaki yükselişin bilet fiyatlarını artırıp artırmayacağına ilişkin bir soruya karşılık Gündoğdu, ''Petrol fiyatları bu seviyede kaldığı sürece, bunun üzerinde çok fazla artış olmadığı sürece, fiyat artırmayı düşünmüyoruz. Şu anda bizim maliyet yapımıza ilave bir zam beklentimiz yok. Fiyatların pek artacağını da tahmin etmiyoruz'' dedi. 
     Petrol fiyatlarının 40-42 dolar civarında seyrettiğini belirten Gündoğdu, geçen yıl bunun 26 dolar seviyelerinde olduğunu, fiyatların artması nedeniyle birçok havayolu şirketinin ekstra ücretler almaya başladığını söyledi. 
     Gündoğdu, THY'nin maliyet yapısında şu anda zamma gerek görülmediğini ifade ederek, ''Ama bunun üzerinde çok artış olduğunda, yani 45-50 dolar civarına çıktığında tekrar zam yapma gereğimiz oluşacak zannediyorum'' diye konuştu. 
     
     ''KURDAKİ ARTIŞ DA MALİYETLERİMİZİ ETKİLİYOR'' 

     Döviz kurunda son bir ay içinde yüzde 15-20 civarında artış olduğuna işaret eden Gündoğdu, ''Bu da tabii maliyetlerimizi çok etkiliyor. Bunun çok fazla üzerinde bir artış olmazsa, yine aynı şekilde döviz kurundaki artış da etkilemiyor'' dedi. 
     Gündoğdu, başka bir soru üzerine, Türkiye'de özellikle yurt içi piyasasında THY'nin en büyük firma olması dolayısıyla piyasayı regüle etme görevi bulunduğunu kaydederek, şöyle devam etti 
     ''Fiyatları biz belirliyoruz. Onlar kendi durumlarına ve maliyetlerine göre kendilerini ayarlayacaklardır. Ama bizim onlarla rekabet gibi bir şeyimiz yok. Zaten geçtiğimiz yıl itibariyle hem bizim fiyatlarımızı aşağıya çekmemiz hem de hükümetin bu konuda özel bazı vergileri kaldırması dolayısıyla uçak bileti başına yaklaşık 12 milyon lira indirim sağlanmıştı.'' 
     
     YOLCU SAYISI YÜZDE 150 ARTTI 

     Gündoğdu, yolcu sayısına ilişkin bir soru üzerine de vergiler ve özel havayolu şirketlerinin sektöre girmesi sayesinde yolcu sayısında yaklaşık yüzde 150'lik bir artış kaydedildiğini, yurt içi havayolu taşımacılığında aylık 500 bin olan ortalama yolcu sayısının şu anda 1 milyon 200 civarında olduğunu bildirdi. 
     THY Genel Müdürü Gündoğdu, ''Bu artışın bir kısmı rekabetten ziyade, bize yolcu olarak yansıdı. Bir kısmı da özel havayollarına... Bizim yaklaşık yüzde 20 civarında bir artışımız var'' dedi. 
     Yıl sonuna kadar THY'nin kaç yolcu taşıyacağının sorulması üzerine Gündoğdu, bu rakamın geçtiğimiz yılın üzerinde olacağını söyledi. 

     
</TEXT>
</DOC>
