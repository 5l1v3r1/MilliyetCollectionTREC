<DOC>
<DOCNO> 243746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/yersen.html </URL>
<DATE> 2004/05/29/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Aktuğ'un ilkeleri 
</HEADLINE>
<TEXT>



Fenerbahçe, Gökdeniz'in aklını çelmiş bir kere. Yıllık 1 milyon Euro'yu aşkın bir para genç oyuncunun Trabzonspor'dan alacağının neredeyse iki katı.. Para için futbolcu satmayacağını söyleyen Başkan Atay Aktuğ öyle bir baskı altında ki... Aslında Aktuğ da bu işi kafasında bitirmiş ama taraftara ne diyecek, nasıl hesap verecek bunu düşünüyor.. 
Hiç düşünme başkan... Gökdeniz'i bugün parayla satmayabilirsin. Ama seneye tek kuruş almadan yuvadan uçmasına da engel olamazsın.. Trabzonspor camiasına asıl verilecek hesap bu.. 
"Büyük kulübüz, hedefleri olan takımız" diyorsan çıkıp, Fenerbahçe'nin önerdiği para kadar olmasa da tatmin edeceksin Gökdeniz'i. Ardından diğer oyuncular ile arasında denge kuracaksın. Yani o kadar çok para harcayacaksın ki, Fenerbahçe'nin teklif ettiği devede kulak kalacak. Ve bu transfer hikayesinden Trabzonspor zararlı çıkacak. Sayın Aktuğ içine sindiremese de, yazık ki düzen bu 

Erzik unutulur mu 
Şenes Erzik, Türk futbolunun gelmiş geçmiş en önemli isimlerinden biridir. Özerk federasyonun "emekleme döneminde" pek çok sorunla uğraşan, bunların üstesinden gelmeyi bilen, uluslararası platformdaki deneyimi ile futbolun duayenleri arasında yer alan Erzik'ten, son yasa tasarısı hazırlanırken yeterince yararlanılmadı. Tahkim Kurulu ile ilgili maddenin düzenlenmesi sırasında fikrini söyleyip büyük bir yanlıştan dönülmesini sağlayan Erzik, ne komisyona davet edildi, ne de diğer konularda görüşü alındı. Oysa bilgi birikimi yasanın daha sağlıklı çıkmasını sağlayabilirdi. 

Futbol-Mafya kolkola 
Başbakanlık Teftiş Kurulu raporları talimat verilmediği sürece basına açıklanmaz, ancak gazetecilik deyimiyle gerekirse "bilgi sızdırılır". Kurulun hafta içinde futbol - mafya ilişkisi ile ilgili Başbakan Recep Tayyip Erdoğan'a sunduğu "inceleme raporu" Türk futbolunun bugün içine düştüğü batağın vehametini açıklıyordu. "Federasyonun mevcut idari yapısı mafya ilişkilerine açıktır, teşvik edicidir" kanaatine varan kurul, hükümeti uyarıyor, önlem alınması gerektiğinin altını çiziyordu. 
Yıllardır karanlık ilişkilerin yaşandığı futbolumuzda Teftiş Kurulu'nun raporu hiç de şaşırtıcı gelmedi bize. Federasyon genel kurullarının mafyavari yöntemlerle basıldığı günleri, kara para aklamak için kulüp satın alan, işi bitince kaçanları gördük hepimiz. Başkanlık koltuğunun diyetini ödemek için Eyüp Sultan'da kurban kesenlere, "bana teşvik priminin belgesini getirin" deyip, milli takım düzeyinde rakibe yüzbinlerce dolar göndermeyi "ulusal kahramanlık" ilan edenlere tanık olduk. Şike çetesi davalarını, Toprakbank "kıyaklarını" yaşadık. 
Ama kimin umurunda Futbolu ortaçağ karanlığına sürükleyen zihniyet ne acıdır ki, dimdik yerinde duruyor. Yargıtay kararları, Teftiş Kurulu raporları, suç duyuruları önlem alması gereken makamları harekete geçirmeye yetmiyor. Aksine bu suskunluk, bazılarının iştahını daha da kabartıyor, cesaret veriyor. 
Kimbilir, belki de böylesi onların da işine geliyor 

Ulusoy'a özel yasa... 

Kimse aksini iddia etmesin. TBMM Genel Kurulu'nda kabul edilen futbol yasası, kamu vicdanında "kişiye özel" damgasını yedi. Eğer bu şekliyle Cumhurbaşkanı Ahmet Necdet Sezer'in onayından geçerse, yıllar sonra bile "Haluk Ulusoy" yasası olarak anılacak. 
İlginçtir... Yasanın kabulünden sonra Bakan Mehmet Ali Şahin'in meclis kürsüsüne gelip "Huzurunuzda şu hususu ifade etmezsem görevimi tam olarak yapmamış olurum" şeklinde başlayan konuşması, aslında bir itiraf niteliği taşıyordu. Federasyon başkanında yüksek tahsil ve yabancı dil şartı aranması yolunda verilen iki önergeye katılmayan Şahin, tavrını "Biz Bakanlar Kurulu'nun buraya gönderdiği metne sahip çıkmak durumundaydık" ifadeleriyle savunsa da bu çok inandırıcı değildi. Çünkü, Bakanlar Kurulu'nun imzaladığı tasarının komisyon ve genel kuruldaki önergelerle değiştirilen 4 maddesine sayın bakan itiraz etmemiş, aksine destek vermişti Yani sahip çıkılan "tasarının orjinali" değil, "Ulusoy'un hakları" oldu." 
Bazılarına paranoyak bir senaryo gibi gelebilir. Ama bakın bundan sonra neler yaşanabilir Basit bir varsayım. Bu yasayla ilkokul mezunu bir genel kurul delegesi çıkıp federasyon başkanlığına adaylığını koyabilir. Tahsil şartı yok ya Toplar genel kurul üyelerinin beşte birinin imzasını, "aslanlar gibi yapar başkanlık mücadelesini". Biraz çevresi "geniş", biraz "nüfuslu", bir de malum yerlerden "icazetli" ise, kim engelleyebilir ki federasyon başkanı seçilmesini Bunun için de "tahsil" şart mı 
Yasa değişikliğini hazırlayanların bir de çok öğündükleri MHK'nin seçimle işbaşına gelmesi maddesi var. Yapmayın, milleti kandırmayın. Sorarım size. Merkez Hakem Kurulu listesini kim hazırlayacak Elbette başkan adayı veya adayları. Söz geçirebilecekleri, talimat verebilecekleri isimlerden oluşacak bu listeler, geçmişte olduğu gibi yine "başkanın adamlarından" oluşacak. Lafa gelince hakem hatalarının sorumluluğu genel kurul ile paylaşılacak. Sevsinler aklınızı Kurulun 4 yıl süreyle görevden alınamama koşuluna gelince. Bu senaryoyu yıllar önce görmüştük... Alırsın MHK üyelerinin elinden boş kağıda yazılmış istifalarını, atarsın çantaya. Zamanı gelince de çıkarırsın ortaya 




</TEXT>
</DOC>
