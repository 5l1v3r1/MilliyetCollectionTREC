<DOC>
<DOCNO> 234281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/guncel/gun03.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
23 Nisan notları 
</HEADLINE>
<TEXT>

      
   Cumhuriyet çocuklarından 23 Nisan dersleri 
   23 Nisan, yurt genelinde binlerce çocuğun birbirinden ilginç gösterileriyle kutlandı. Cumhurbaşkanı Sezer, koltuğuna oturtuğu küçük Doruk Hilmen'e, Kıbrıs referandumunu sordu. "İki tarafın eşit haklara sahip olduğu Birleşik Kıbrıs Cumhuriyeti'nin AB'ye girmesini istiyorum" yanıtını aldı. Başbakanlık koltuğuna oturan 11 yaşındaki Beyda Kılıç, Erdoğan'a "Ben olsam tüm bakanları kadın yapardım" dedi. 
   
   'Bütün kadınlar bakan olsun' 
   23 Nisan Ulusal Egemenlik ve Çocuk Bayramı nedeniyle Başbakan Recep Tayyip Erdoğan'ın makamına oturan Ahmet Hızel İlköğretim Okulu öğrencisi Beyda Kılıç 11 , kadınların siyasette daha çok yer alması gerektiğini belirterek, "Ben olsam tüm bakanları kadın yapardım" dedi. Çiğiltepe Zübeyde Hanım Anaokulu öğrencisi Damla Demir'in 5 kendisini öpen Erdoğan'a "sakallarınız batıyor" yanıtını vermesi de gülüşmelere yol açtı. 
   
   İlk talimat, 12 yıllık eğitim 
   Milli Eğitim Bakanı Hüseyin Çelik'in koltuğuna oturan Buğra Oğuzhan, gazetecilerin YÖK taslağını istemesi üzerine, "çekmecemde, verebiliriz" dedi. İlk icraatının zorunlu eğitimi 12 yıla çıkarmak olacağını söyleyen Oğuzhan, YÖK Taslağı çalışmalarına ilişkin soru üzerine eşitlikle her iki tarafın da suçlanmadan anlaşılır şekilde çözüme varması gerektiğini kaydetti. 
   
   'Ütülersek Sivas en geniş il olur' 
   Başbakan Yardımcısı Abdüllatif Şener'in koltuğuna oturan Sivas Sultan Murat İlköğretim Okulu'ndan Gülfem adlı öğrenci, "Sağlık hizmetleri, okul yapar, daha güzel bir Türkiye için çalışırdım" dedi. Öğrencilerin, Beden Eğitimi dersinin iki saatten dört saate çıkarılması yönündeki istediğini Çelik'e ileteceğini söyleyen Şener, "Dağları ütülersek en geniş il Sivas olur" dedi. 
   
   Protokolde imam da vardı 
   Mersin'in Tarsus İlçesi'ne bağlı Yenice Beldesi'nde belediye önünde Atatürk Anıtı'na çelenk konulması ile başlayan 23 Nisan töreni, futbol sahasında devam etti. Törene katılan Belediye Başkanı Veli Serin, Karakol Komutanı Mehmet Atmaca, 3 okul müdürünün yanı sıra Lokman Hekim Cami İmamı Nuh Özkan da protokolde oturdu. 
   
   Bayram sevincini kamyonet ezdi 
   Beyoğlu'nda, 5 yaşındaki Mehmet Ali Eryiğit, 23 Nisan Ulusal Egemenlik ve Çocuk Bayramı törenlerini izlediği evlerinin yakınındaki okuldan dönüşte, manevra yapan bir kamyonetin altında kalarak öldü. 
   
      Bu 23 Nisan kıyafetleri tartışma yarattı 
   Konya'daki 23 Nisan kutlamaları sırasında, 23 Nisan İlköğretim Okulu'nun kız öğrencilerinden biri kara çarşafı ve peçesiyle yürüdü. Bu öğrenciye başında takkesiyle erkek bir öğrenci eşlik etti. Vali Ahmet Kayhan, birçok ülke ve bölgelere ait kıyafetlerin sergilendiği geçitte, bir öğrenciye peçe ve çarşaf giydirilmesinin altında art niyet olup olmadığını inceleyeceklerini belirtti. 
   
   Sezer'e hediye kangal 
   Sivaslı çocuklar, yanlarında getirdikleri biri dişi biri erkek Sivas Kangal cinsi köpek yavrularıyla Cumhurbaşkanı Ahmet Necdet Sezer'e 23 Nisan sürprizi yaptı. Çocuklarca kendilerine sunulan hediyeleri tek tek kabul eden Sezer, Sivas Özel Sultan Murat Koleji öğrencilerine teşekkür etti. 
   
   'Biz de varız' 
   Ankara 19 Mayıs Stadyumu'ndaki 23 Nisan tören-lerine en-gelli çocuklar da katıldı. Kırmızı - beyaz elbiseleriyle geçit töreninde hazır bulunan engelli minikler "Biz de varız" pankartı taşıyarak büyüklerine mesaj verdi. 
   
   Çadlı miniklerden Arınç'a mini konser 
   TBMM Başkanı Bülent Arınç, Birinci Meclis'teki törenlerden ayrılırken, 23 Nisan Çocuk Şenliği'ne katılmak üzere Ankara'ya konuk olan Çadlı küçüklerle karşılaştı. Çocukları seven Arınç'a sevimli minikler, "mini mini bir kuş donmuştu" şarkısını söyledi. Çadlı küçükler, daha sonra televizyon kameraları karşısında, "İstiklal Marşı"nı da okudu. 
   
   Hastanede kutladılar 
   SAMSUN 19 Mayıs Üniversitesi Tıp Fakültesi Hastanesi'nde tedavi gören ve eğitimlerini hastane bünyesinde oluşturulan İlköğretim Okulu'nda sürdüren lösemi hastası 25 çocuk, bayramlarını hastanede kutladı. Yaşları 7 - 12 arasında değişen öğrenciler şiirler okudu, şarkılar söyleyip dans etti, bayrak sallayarak eğlendi. 
   
   Bayrağı bırakmadı 
   KAYSERİ'de Cumhuriyet Meydanı'ndaki çelenk koyma törenleri sırasında ilköğretim okulu son sınıf öğrencisi Onur Kamal baygınlık geçirerek yere düşerken, elindeki bayrağı bırakmadı. Arkadaşlarının ilk müdahaleyi yaptığı Kamal, kısa süre sonra kendine geldi. 
   
   
   
   
</TEXT>
</DOC>
