<DOC>
<DOCNO> 233552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo10.html </URL>
<DATE> 2004/04/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ç. Rizespor A. Sebatspor'u yenerek ligde kalmayı garantilemek istiyoruz 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, ilk hedeflerinin, hafta sonunda sahalarında Akçaabat Sebatspor'u yenerek ligde kalmayı garantilemek olduğunu söyledi. 
     Mustafa Tüylüoğlu, A.A muhabirine yaptığı açıklamada, ligde kalma barajını 39 puan olarak belirlediklerini hatırlatarak, ''Ancak geçen hafta Akçaabat Sebatspor'un sahasında Bursaspor'a yenilmesi, hedeflediğimiz 39 puan barajını bozdu'' dedi. 
     Ligde kalmayı garantilemek için 3 puan daha almaları gerektiğini ifade eden Tüylüoğlu, ''Son 4 haftada yapacağımız maçların hepsi birbirinden zor. Bu haftaki Akçaabat Sebatspor maçından sonra Bursaspor ve Samsunspor deplasmanları var. Son hafta ise sahamızda şampiyonluk mücadelesi veren Beşiktaş ile karşılaşacağız'' diye konuştu. 
     Tüylüoğlu, ilk hedeflerinin Akçaabat Sebatspor'u yenerek ligde kalmayı garantilemek olduğunu da kaydederek, ''Akçaabat Sebatspor'un da durumu ortada, kritik bir durumda onlarla karşılaşacağız. Gönül ister ki Akçaabat Sebatspor da ligde kalsın. Akçaabat Sebatspor bunu başaracak güce sahiptir ve başaracaktır'' dedi. 
     Ligin bitimine 4 hafta kaldığını ve ortada 12 puan olduğunu dile getiren Tüylüoğlu, ''Bizi şu anda kendi durumumuz ilgilendiriyor. Akçaabat Sebatspor maçını kaybeder veya berabere kalırsak, düşmeme mücadelesi veren diğer takımların alacağı sonuçlara göre düşebiliriz. Bunların hesabını en iyi şekilde yaptık'' diye konuştu. 
     
</TEXT>
</DOC>
