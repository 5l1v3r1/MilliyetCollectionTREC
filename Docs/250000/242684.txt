<DOC>
<DOCNO> 242684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy02.html </URL>
<DATE> 2004/05/25/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Arınç, Fas'ta "Filistin islam dünyasının kanayan yarasıdır" 
</HEADLINE>
<TEXT>

     TBMM Başkanı Bülent Arınç, Filistin'in İslam dünyasının vicdanı ve kanayan yarası olduğunu belirterek, ''Bu sorunu çözmek sadece İslam dünyasının değil, insan onuruna inana her devletin en önemli görevidir'' dedi. 
     TBMM Başkanı Arınç ve eşi Münevver Arınç, resmi ziyarette bulundukları Fas'ta Temsilciler Meclisi Başkanı Abdelwahad Radi'nin onurlarına verdiği akşam yemeğine katıldı. 
     Arınç, yemekte yaptığı konuşmada Türk ve Fas uluslarının köklerini tarihten alan sağlam dostluk ve kardeşlik ilişkileriyle bağlı olduğunu ve 1500'lü yılların başlangıcına dayanan bu köklü ilişkilerin, ortak değerlere dayanarak günümüze kadar sağlam bir şekilde geldiğini söyledi. 
     Türk ve Fas uluslarının dış güçlere karşı tarihte benzer mücadeleler ve sınavlar verdiğini ifade eden Arınç, modern Türkiye'nin kurucusu Mustafa Kemal Atatürk ve modern Fas'ın kurucusu V. Muhammed'in ülkelerini ve halklarını daha ileriye götürebilmek için benzer çabalar harcadıklarını söyledi. 
     
     ''DİNİMİZE ZARAR VERİYORLAR'' 
     TBMM Başkanı Arınç, 16 Mayıs 2003'de Kazablanka'da, 15-20 Kasım 2003 ile 9 Mart 2004 tarihlerinde İstanbul'da gerçekleştirilen terör saldırılarını yapanların, bu eylemleri din adına ve özellikle İslamiyet adına yaptıklarını ileri sürdüklerini belirterek, şunları söyledi 
     ''Oysa bizim dinimiz barış, kardeşlik, dostluk ve hoşgörü ilkeleri üzerine kuruludur. Dinimiz insanlığa karşı suç olan bu tür vahşi cinayetleri kabul edemez. Bu tür saldırıları yapanlar dinimize zarar verdiklerini bilmelidir. 
     Benim ülkem terörden çok acı çekmiştir. Biz, dünyanın neresinde olursa olsun her türlü teröre karşıyız. Terörizme karşı işbirliğinde tüm ülkelerin dayanışma içinde olmalarını daima savunduk ve bu yolda üzerimize düşeni yapmaktayız.'' Son günlerde Gazze'de sivil halka yönelik İsrail saldırılarının Türkiye'de büyük tepkilere neden olduğunu, Hükümet'in ve Meclis'in sivil halkın öldürülmesini şiddetle kınadığını ve uluslararası kamuoyunu bu katliamı durdurmaya davet ettiğini ifade eden Arınç, sözlerini şöyle tamamladı 
     ''Filistin İslam dünyasının vicdanıdır, kanayan yarasıdır. Bu sorunu çözmek sadece İslam dünyasının değil insan onuruna inanan her devletin en önemli görevidir. Bu bağlamda İslam Konferansı Örgütü Kudüs Komitesi Başkanı sıfatıyla Majeste Kral VI. Muhammed'in harcadığı çabaları takdirle izliyoruz. 
     Ortadoğu sorununun çözümlenememesinin yanında uzunca süredir komşumuz Irak'ta hepimizin endişeyle gözlemlediği, son derece tehlikeli durum yaşanmaktadır. Özellikle Irak hapishanelerinde Amerikan askerlerinin Iraklı kardeşlerimize yaptığı insanlık dışı işkenceler hepimizi derinden üzdü. Bu konuda da hükümetimiz ve meclisimiz işkence olaylarını kınayan açıklamalar yaptı. Irak ve Filistin sorununu 25 Mayıs 2004 günü Meclis'te genel bir görüşmeyle gündeme aldık. 
     Irak'taki bu ciddi sorunun ülkenin toprak bütünlüğüne ve egemenliğine saygı çerçevesinde, Irak halkının tümünün eşitlik içerisinde mutluluk, refah ve barışını sağlayacak şekilde en kısa sürede düzelmesini diliyoruz. 
     Irak'ın toprak bütünlüğüne zarar gelmesi tüm bölge için öngörülemeyen tehlikeler doğuracaktır. Böylesine kabul edilemez olumsuz bir gelişme sadece Irak'ın komşuları için değil tüm bölge için ciddi sonuçlar yaratacaktır.'' TBMM Başkanı Arınç, Fas Temsilciler Meclisi Başkanı Radi'nin verdiği akşam yemeğinden önce de Fas'taki parlamenter grupların başkanlarıyla bir araya geldi. 
     Arınç, Sosyalist Grup, Birlik Eşitlik ve İstiklal Grubu, Halk Hareketi Grubu, Adalet ve Kalkınma Grubu, Bağımsızlar Ulusal Birlik Grubu, Demokratik Anayasal Grubu, Sosyalist İttifak Grubu ve Demokratik Birlik Grubu başkanlarıyla yaptığı görüşmede Türkiye'deki parlamenter sistemle ilgili bilgi verdi, Fas'taki parlamenter yapı hakkında da grup başkanlarının değerlendirmelerini aldı. 
     Arınç, Fas-Türkiye Parlamentolararası Dostluk Grubu Başkanı Najib Boulif ile Fas Temsilciler Meclisi'nde bir görüşme yaptı. 
     Arınç ve beraberindeki parlamento heyeti yarın Fas Başbakanı Driss Jettou ile görüşecek ve öğleden sonra da Rabat'tan Kazablanka'ya hareket edecek. 
     
</TEXT>
</DOC>
