<DOC>
<DOCNO> 234675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo17.html </URL>
<DATE> 2004/04/25/ </DATE>
<TIME> 15.40 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Derbi maça doğru... Taraftarlar sahaya alınmaya başladı... 
</HEADLINE>
<TEXT>

     Beşiktaş ile Fenerbahçe arasında bu akşam yapılacak derbi maç öncesinde Kabataş İskelesi'nde toplanan Fenerbahçeli taraftarlar, polis kordonunda yürüyerek, BJK İnönü Stadı'na getirildi. 
     Sabah saatlerinde Kadıköy'de toplanan Fenerbahçeli taraftarlar, burada kontrollerden geçirilerek motorlara bindirildi. Bu sırada maç bileti bulunmayan veya Beşiktaşlı taraftarlara ait tribünlerden bilet alanlar tespit edilerek motorlara alınmadı. 
     3 motorla saat 13.30 sıralarında Kabataş İskelesi'ne getirilen taraftarlar, burada bulunan az sayıda sarı-lacivertli taraftarla buluşup, yine sıkı kontrolden geçirildi. Kabataş İskelesi'nde de bileti olmayan veya Beşiktaş tribününden bilet alanlar güvenlik güçleri tarafından tespit edilerek, 1'i çevik kuvvet olmak üzere 3 otobüse bildirilerek stat çevresinden uzaklaştırıldı. 
     
     2 TARAFTAR GÖZALTINA ALINDI 
     İskelede yapılan kontroller sırasında üzerinde çakı bulunan bir Fenerbahçeli taraftar gözaltına alındı. 
     Daha sonra maç bileti bulunan taraftarlar saat 14.30'da geniş güvenlik önlemleri altında stada getirildi. Sarı-lacivertli taraftarlar tezahüratlar eşliğinde yürürken, stadın çevresinde bulunan Beşiktaşlı taraftarlar da aleyhte tezahüratlarla karşılık verdiler. Eski açık tribün önüne getirilen taraftarlar, burada çembere alınarak, yine kontrolden geçirilip, kendilerine ayrılan bin 200 kişilik bölüme alınmaya başlandı. 
     Bu sırada yolun karşısında toplanan bir grup Beşiktaşlı taraftar, aleyhte tezahürat yapmaya başlayınca güvenlik güçleri bu taraftarları çembere alarak uzaklaştırdı. Bu sırada gruptan sıyrılan bir taraftar koşarak yolun karşısına geçip, Fenerbahçeli taraftarların üzerine taş attı. Daha sonra bu taraftar polis tarafından gözaltına alındı. 
     
     OLAĞANÜSTÜ GÜVENLİK 
     Beşiktaş ile Fenerbahçe arasında saat 19.00'da başlayacak sezonun en önemli ve son derbi maçı için BJK İnönü Stadı ve çevresinde olağanüstü güvenlik önlemleri alındı. 
     Derbi maçta güvenliği 4 bin 200 polis sağlıyor. 
     Stada her türlü yanıcı, yakıcı, parlayıcı maddenin yanı sıra, sahaya atılabilecek her türlü yabancı madde de kesinlikle sokulmazken, emniyet kuvvetleri stat çevresinde oluşturdukları barikatlarda taraftarları tek tek arayarak stada yaklaştırıyor. 
     Bu arada maç bileti olmayanlar stada yaklaştırılmıyor. 
     
     BİLETLER KARABORSADA 
     Derbi maça sporseverler büyük ilgi gösteriyor. Karşılaşma için 21 Nisan Çarşamba sabahı Biletix bayilerinden 190 ile 12,5 milyon lira arasında değişen fiyatlarla satışa sunulan biletler daha ilk gün birkaç saat içinde tükenmişti. 
     Maça olan yoğun ilgi nedeniyle biletler karaborsada yüksek fiyattan alıcı buluyor. Özellikle Beşiktaş iskelesi ile BJK İnönü Stadı yolu üzerindeki güzergahta karaborsacıların maç biletlerini 3-4 kat fazlası fiyatlara sattıkları gözlendi. 
     
     MEDYA ORDUSU 
     Derbi maçta adeta bir medya ordusu görev yapıyor. 
     Karşılaşma için 8'i Alman olmak üzere, Türkiye Spor Yazarları Derneği'ne TSYD toplam 281 gazetecinin akredite olduğu bildirildi. 
     Dev maçta basın tribününde 201, saha içinde de 80 medya mensubu görev yapacak. 
     
     PAF DERBİSİ ERTELENDİ 
     Beşiktaş ile Fenerbahçe'nin Profesyonelliğe Aday Futbolcular PAF Ligi'nde bugün yapmaları gereken derbi maçı gelecek haftaya ertelendi. 
     PAF derbisi, Fenerbahçe'nin genç milli takımlarda yer alan oyuncularının çokluğu nedeniyle 28 Nisan Çarşamba günü saat 14.30'da Ayazağa'daki Yusuf Tunaoğlu Stadı'nda yapılacak. 
     
     FENERBAHÇELİ YÖNETİCİLER TESİSLERDE 
     Derbi maç öncesi Fenerbahçe Kulübü Başkanı Aziz Yıldırım ile yöneticiler, sabah saatlerinde eşleriyle birlikte FB Faruk Ilgaz Tesisleri'nde biraraya geldi. 
     Birlikte ''brunch'' yapan başkan ve yöneticiler, daha sonra Samandıra Tesisleri'ne giderek, derbi maç öncesi takıma moral verdiler. 
     
</TEXT>
</DOC>
