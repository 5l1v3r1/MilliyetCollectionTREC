<DOC>
<DOCNO> 236207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy05.html </URL>
<DATE> 2004/04/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Zana affından Erbakan da yararlanmak istiyor... 
</HEADLINE>
<TEXT>

     CHP'nin, cezaevindeki DEP'lilerin serbest bırakılmasına yönelik düzenleme girişimi, SP'lilerin de Necmettin Erbakan'ın cezasının kaldırılmasını gündeme getirmelerine neden oldu. 
     CHP'nin DEP'lilere yönelik düzenmeyi ortaya atmaları, SP'yi de heyecanlandırdı. SP'liler, düzenlemenin yalnızca DEP'lilerle sınırlı kalmayıp, Erbakan'ı da kapsaması için harekete geçti. AKP ile CHP'nin düzenlemenin şekli konusunda anlaşmalarını bekleyen SP'liler, sonuçta ortaya çıkacak bir uzlaşma metninin TBMM'ye gelmesi halinde öncelikle AKP üzerinde baskıyı artıracak. Erbakan'ın 2.5 yıl hapis ve ömür boyu siyaset yasağı cezasından kurtulması için DEP'lilere çıkarılacak düzenlemenin "son fırsat" olduğu görüşüyle SP'liler AKP yöneticilerine yönelik kulis çalışmalarına da başladı. SP'liler AKP'lilerle DEP'lilerle ilgili düzenleme kapsamında yaptıkları ilk görüşmelerden henüz olumlu bir işaret alamadı. 
     SP AKP'ye, "Biz eski lideriniz Erbakan için düzenleme istediğimizde kişiye özel af olmaz diyerek bunu kabul etmediniz. Şimdi DEP'lileri Özel bir düzenlemeyle serbest bırakıyorsunuz. Erbakan'ın da bu kapsama alırsanız eleştirilerden de kurtulursunuz. Yoksa Erbakan'a yaptığımız haksızlığın bedelini bu dünyada da öbür dünyada da ödersiniz" görüşünü iletecek. 
     Başbakan Recep Tayyip Erdoğan ve AKP'nin buna yanaşmaması halinde SP'liler Erbakan'ı düzenlemeden yararlanmasını sağlaması önerisini CHP Genel Başkanı Deniz Baykal'a iletecek. 
     
</TEXT>
</DOC>
