<DOC>
<DOCNO> 217064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/siyaset/siy20.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Sarıgül hızlı başladı 
   CHP'nin Şişli Belediye Başkan adayı Mustafa Sarıgül, gövde gösterisi yaptı. Kurtuluş Meydanı'nda toplanan partililer ve iki oğluyla birlikte seçim otobüsüne binen Sarıgül, binlerce kişinin de yürüyerek eşlik ettiği konvoyla yaklaşık iki saatte Halaskargazi Caddesi Palazoğlu Sokak'taki seçim merkezine geldi. Miting gibi bir organizasyonla seçim merkezini açan Sarıgül, Şişlilere 10 yıl görevde kalma sözü verdiğini belirterek, "28 Mart'ta ilçemde yeni bir rekora imza atarak, en az 100 bin kişinin oyunu alarak yeniden başkan olacağım" dedi. 
   
   YTP'den eğitimci aday 
   YTP lideri İsmail Cem, İstanbul Büyükşehir Belediye Başkan adaylarının Parti Meclisi üyesi eğitimci Zekai Yılmaz olduğunu açıkladı. Bahçeşehir'deki bir kafeteryada düzenlediği basın toplantısında Bahçeşehir Belde Belediyesi Başkan adayı Mustafa Garip Şahin'i tanıtan Cem, "Adaylarımızı, dürüst, şaibeye bulaşmamış insanlardan seçiyoruz" dedi. Cem, seçimin iki ayrı Türkiye anlayışının mücadelesi olacağını savunarak, "Bu anlayışlardan biri Türkiye'yi Cumhuriyetçi, Atatürkçü, laik ve demokratik çizgide devam ettiren bizim vizyonumuz. Diğeri de Türkiye'yi değişik bir noktaya getirmenin iddiasını taşıyor" diye konuştu. 
   
   İP'den Ankara'ya Mumcu 
   İşçi Partisi İP lideri Doğu Perinçek, partisinin İstanbul adayının, yüksek elektronik mühendisi Ünal Erdoğan, Ankara adayının ise Uğur Mumcu'nun abisi avukat Ceyhan Mumcu olduğunu bildirdi. Perinçek, İstanbul'un 32 ilçesinden Şişli dışındaki ilçe belediye başkan adaylarını da belirlediklerini söyledi. 
   
   DEHAP gösterisi gibi 
   Mersin Metropol Miting Alanı'nda düzenlenen Demokratik Güçbirliği Mitingi'nde konuşan SHP Genel Başkanı Murat Karayalçın, katılımın çokluğuna dikkati çekerek, "Dakika 1, gol 1" dedi. Karayalçın, sarı, kırmızı ve yeşil renkli bayrakların ve DEHAP pankartlarının yoğunlukta olduğu gösteride AKP ve CHP'ye oy verilmemesini istedi. 
   
   
   
</TEXT>
</DOC>
