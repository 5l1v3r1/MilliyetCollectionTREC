<DOC>
<DOCNO> 216565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo31.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirlikli futbolculara 'Parma traşı' 
</HEADLINE>
<TEXT>

     Gençlerbirliği futbolcuları, UEFA Kupası 3. turunda yapacağı AC Parma maçı öncesi tesislerinde tıraş oldu. 
     Ankara'da futbolcuların berberi olarak bilinen Class Erkek Kuaförü, Beştepe İlhan Cavcav Tesisleri'ne gelerek futbolcuları 26 Şubat Perşembe günü yapacakları AC Parma maçı öncesi tıraş etti. 
     Erkek kuaförü Sezai ve Ufuk Kara kardeşler, Gençlerbirliği'nin futbolcularını UEFA Kupası'nda ilk 2 turda yaptığı maçlar öncesi de tıraş ettiklerini ve 2 turda da takımın başarılı olduğunu belirterek, ''Biz UEFA Kupası maçı öncesi yaptığımız tıraşların takıma uğur getirdiğine inanıyoruz. Bu nedenle daha önce kendi dükkanımızda yaptığımız tıraşı bu kez tesislere gelerek yaptık. İnanıyoruz ki bu tıraşımız da takıma uğur getirecek ve 4. tura çıkacaklar'' diye konuştular. 
     
</TEXT>
</DOC>
