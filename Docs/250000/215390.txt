<DOC>
<DOCNO> 215390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/ydemirkol.html </URL>
<DATE> 2004/02/16/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Sultan Ahmed 
</HEADLINE>
<TEXT>

   
   Ahmed Hassan'ı yedekte bırakmayı futbolun gerçekleri içinde nasıl açıklayabiliriz bilmiyorum. Her türlü stratejiye uyabilen bu kontracı, bu dar alancı, bu pasör, şutör, presçi, orta saha, forvet ve kanat oyuncusu... Bu müthiş yeteneği Lucescu nasıl oluyor da ilk 11'e almıyor, bunu futbolla nasıl açıklayabiliriz bilmiyorum. Felsefi bir yanıtı olmalı... Daha derin bir neden. Dün ilk yarıda Sinan'ın yerine oyuna girdiğinde hemen herkes onun oyunun şeklini değiştireceğini biliyordu. İyi alan daraltan Denizlispor savunmasını beş dakikada iki kez deldi, Rıdvanvari bir penaltı yaptırdı. Ve oyunun kaderini değiştirdi. İnsan ister istemez düşünüyor. Ankaragücü, hatta Samsunspor maçında olsaydı, Beşiktaş bu kadar kolay puan kaybeder miydi 
   Dün Beşiktaş'ın ligin ikinci yarısında yaşadığı futbol sorununun hakem tartışmaları dışında iyi gözlemleyebildik. Savunmalarından orta alana top geçirmekteki sıkıntı artık çok üst boyutlarda... Giray Bulak'ın ilk yarıda Beşiktaş savunma ve orta sahasının arasına Timuçin, Ali Akdeniz ve Ömer Rıza'yı sokuşu bu problemi iyice artırdı. Beşiktaş savunması bundan önceki dönemlerde en iyi yaptığı işi, çabuk bir şekilde en uygun orta saha elemanına topu geçirmeyi bir türlü yapamadı. Denizli'nin Timuçin ile öne geçişi sonrası geri çekilmesi de bu durumu değiştirmedi. 
   Bu sıkıntılar içinde Beşiktaş'ın övülmesi gereken bir yönünün de altını çizmeli. Kaan ve İbrahim'in dökülmelerine, orta saha ve savunmanın topu iyi kullanamamasına rağmen yedikleri gol dışında savunmada çok iyi kontrola sahip rakiplerine şans vermediler. Bu, Beşiktaş'ı hayatta tuttu. Gördük ki, iyi bir savunma herşeydir. 
   İkinci yarıda Denizlispor oyunun kaderini değiştiren bir değişiklik yaptı. Aynı Kadıköy'deki Fenerbahçe maçında olduğu gibi savunmalarını çok ileri çıkardılar ve İlie, Sergen ve Ahmed Hassan'a akıl almaz olanaklar sundular. Ve tıpkı Kadıköy'de olduğu gibi çok kolay pozisyonlar verdiler. Tutmayan ofsayt tuzakları Beşiktaş için yeni yaşam alanları oldu. Böylece dar alan otomatiğini yeni takımına henüz uyduramayan Adrian İlie için kafi şov olanakları ardı ardına geldi. Ünlü Rumen, Ahmed Hassan ile birlikte iki gol, bir asist gibi harika bir istatistikle oyuna damgasını vuran futbolcu oldu. 
   
      
   
</TEXT>
</DOC>
