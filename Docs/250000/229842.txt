<DOC>
<DOCNO> 229842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/toruner.html </URL>
<DATE> 2004/04/09/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
İç ve dış borçlar 
</HEADLINE>
<TEXT>

   
   Hazine 31 Mart ve 5 Nisan tarihlerinde iki açıklama yaparak iç ve dış borç stok ve ödeme takvimi hakkında bilgi verdi. Bu bilgilere internet sayfalarından ulaşılabilmekle birlikte, Hazine'nin bu davranışı şeffaflık ve hesap verebilirlik bakımından çok önemli. Açıklamalar, Hazine'nin şimdiki değerlendirme ile başarılı bir borç yönetimi yaptığını gösteriyor. Ancak, borç sarmalından kurtulabilinmiş değil. 
   Hazine genellikle işler iyi gittiği zamanlarda benzer açıklamalar yapar. Aslında, işler kötü gitse bile bir sorumluluk örneği göstererek, cesaretle bu bilgilerin kamuoyuna açıklanması lazım. Sonuç olarak, sorunlar hepimizin. Ama, bunu şimdiye kadar kimse yapamadı. 
   Açıklanan veriler ışığında aşağıdaki yorumları yapabiliriz 
   a İç borç maliyeti 2002 yılındaki ortalama 63 seviyesinden 24'e düşürülmüş. Aynı sürede ortalama iç borçlanma vadesi 9 aydan 16 aya çıkmış. Demek ki, borçlar için kolaylıkla yeniden borç alınabiliyor. Hem de daha ucuza ve daha uzun vadeli. Bu önemli bir başarı ama başarının bundan sonra da sürdürülmesi çok daha önemli. 
   b 2004 Ocak - Mart döneminde 12.1 katrilyon lira iç borçlar ve 1.8 katrilyon lira da dış borçlar için faiz ödenmiş. Buna karşılık hiç özelleştirme yok. Bütçedeki faiz dışı fazla da sadece 5 katrilyon lira. Yani, sadece bu yılın ilk 3 ayında bile anapara dışında faiz için yaklaşık 8.8 katrilyon liralık ek bir borçlanma yapılmış. 
   c 2004 yılının tümü için Hazine'nin yaptığı projeksiyona göre, iç borçlar için 47.5 katrilyon ve dış borçlar için de 6 trilyon olmak üzere toplam 53.5 katrilyon liralık faiz ödenecek. Özelleştirme gelirlerinin bu yıl sadece 1.4 katrilyon lira, faiz dışı fazlanın da 20.9 katrilyon olacağı tahmin ediliyor. Bu durumda bile, nereden bakılırsa bakılsın 30.3 katrilyon liralık açık var yuvarlamalar ve faiz dışı diğer kaynaklar nedeniyle rakamlar doğru olsa da toplamalar bire bir tutmuyor . Yani, bu yıl borç stoku en az 30.3 katrilyon lira daha artacak bu kadar faiz için de faiz ödenecek. 
   d Borçlanma faizleri düştükçe, vadeler uzadıkça, Türk lirası döviz karşısında değerlendikçe borçlanma kolaylaşıyor. Türk lirasının değerlenme sürecine girmesi, dış borçlar için, önce borçlanma ile elde edilen dövizin nispeten pahalı bozdurulması, sonra da anapara veya faiz ödenmesi sırasında daha ucuza döviz bulunması sayesinde borçlanan için borçlanmayı ucuz kılıyor. İç borçlarda da, Türk lirası değerlendiği sürece, bankalar ve kişiler için döviz tutma yerine Türk lirası tutulması karlı oluyor faizler düşüyor görünse de reel faizler yüksekliğini koruyor ve bu nedenle borçlanan için Türk lirası gittikçe daha düşük faizle ve daha uzun vadeli bulunabiliyor. Ekonomimiz bu süreç içinde olduğu için borç yönetimi başarılı. Ancak, işler tersine dönerse sıkıntı başlayabilir. Şimdiden, Hazine'nin "b" planının hazır olması lazım. 
   e Euro üzerinden alınan borçların dolar karşılığı arttı. Çünkü, dolar uluslararası piyasalarda değer kaybetti. Dış borçlarımızdaki artışın 10.8 milyar dolarlık bölümü bu etki nedeniyle oluştu. Zaten 2003 yılındaki toplam artış 16.3 milyar dolar. Dış borç stokumuz 2003 sonu itibariyle 147 milyar dolar. Bunun 32.5 milyar doları özel sektöre ait. 
   Bu rakamlara bakılarak, borç yönetiminin başarılı ama hala krizlere dayanıklı olmadığı anlaşılıyor. 
   
      
   
</TEXT>
</DOC>
