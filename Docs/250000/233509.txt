<DOC>
<DOCNO> 233509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko42.html </URL>
<DATE> 2004/04/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
TÜSİAD Müzakerelere başlamamanın bedeli orta vadede büyük olacak 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, diyalog kartlarını açık tutmak gerektiği konusunda uyarıda bulunarak, ''İnanıyorum ki Türkiye ile müzakerelere başlamamanın orta ile uzun vadeli bedeli, çok daha büyük olacaktır'' dedi. 
     Sabancı, Alman Sanayi Federasyonu BDI heyetinin katıldığı çalışma yemeğinde yaptığı konuşmada, Türkiye'nin AB adaylığı maratonunda iş dünyasının bakış açısını yansıtmak istediğini dile getirerek, ''Bu bizim gündemimizde sadece öncelikli bir konu değildir, gündemimizin ta kendisidir'' diye konuştu. 
     Kopenhag siyasi kriterlerinin, müzakerelerin başlaması ve başarılı şekilde tamamlanması için önemli olsa da ekonominin de unutulmaması gereken bir unsur olduğuna işaret eden Ömer Sabancı, Türkiye'nin pazar ekonomisinin işleyişini ne kadar ilerlettiği konusunda Komisyon'un şu değerlendirmesine yer verdi 
     ''Komisyon 2003 raporunda şöyle belirtmiş, Türkiye'nin pazar ekonomisi işleyişini büyük oranda iyileştirmesine rağmen makro ekonomide dengesizlikler sürmektedir. Makro ekonomik istikrar ve yapısal reformlar yolunda atılan kararlı adımların devam etmesiyle Türkiye'nin birlik içindeki rekabetçi baskılarla ve pazar güçleriyle başa çıkma kapasitesi artacaktır. 
     Komisyon kendine özgü yöntemiyle aslında bu bardağın yarı dolu, yarı boş olduğunu belirtmektedir. Ben de size ekonomi geliştikçe hızla dolan bir bardaktan söz etmek istiyorum. Artık Türk iş dünyasının görevi, bu bardağı sonuna kadar dolduracak miktarda sürahide su olmasını sağlamaktır.'' 
     
     ''MAKROEKONOMİK İSTİKRAR HABERLERİ ÇOK GÖRKEMLİ'' 
     Türkiye'nin 2001 yılında çok yıkıcı bir ekonomik kriz yaşadığına dikkati çeken Sabancı, GSMH'de büyük bir düşüşler olduğunu, herkesin çok büyük bir ve dramatik olaylar yaşadığını söyledi. 
     Türkiye'nin 2001 sonrasında IMF programını uygulamaya başladığını, şu anki hükümetin de bunu yakından takip ettiğini anımsatan Sabancı, ''Makro ekonomik istikrar konusunda haberlerimiz gerçekten çok görkemli'' diye konuştu. 
     Toptan eşya fiyatlarındaki artışın yüzde 8'e düştüğünü ve TÜFE'nin yıllık yüzde 12 oranında olduğunu, geçen yılki büyümenin yüzde 6'ya yaklaştığını, bütçe açığının büyük oranda azaldığını, ihracatın muazzam şekilde arttığını ve ticaret hacminin 120 milyar doları geçtiğini anlatan Sabancı, şöyle devam etti 
     ''Bu tablodaki tek karanlık nokta işsizlikteki yüksek oranlar. Yapısal reformlar konusu ise daha da zor bir konu. Fakat bu alanda da çok şey başarıldı. Yine de yapılması gereken çok şey var. Bunlar arasındaki en önemli konular, daha iyi kamu yönetişimi oluşturulması, Mali polikaların iyileştirilmesi ve aynı zamanda düzenleyici kurumlardaki etkinliğin, şeffaflığın ve hesap verilebilirliğin artmış olması. Reel sektör için borç verme imkanlarımız daha erişilir olmalı.'' Komisyon'un rekabet konusunda Türkiye'yi biraz küçümsediğini kaydeden Sabancı, Türkiye'nin Gümrük Birliği anlaşmasını imzaladığına ve fazla fon almadan çok rahat şekilde rekabetçi baskılara karşı dayanıklı olduğuna dikkati çekti. 
     
     RANT DAĞITIM MEKANİZMALARI KALKIYOR 
     Türkiye'de iş ortamının yerel iş camiası ve yabancı yatırımcılar için daha iyi bir hale getirildiğini anlatan Sabancı, bir şirket kurmak için 19 olan bürokratik adım sayısının 3'e düşürüldüğüne işaret etti. 
     Makro ekonomik istikrar, yapısal reformlar ve iş ortamındaki iyileşmelerin hem kamu sektörüne hem de özel sektöre büyük değişiklikler getirdiğini vurgulayan Sabancı ''Bu yeni ortam sayesinde rant dağıtım mekanizmaları ortadan kalkıyor ve bütün ekonomik oyuncular için adil bir oyun sahası açılmış oluyor'' dedi. 
     TÜSİAD Başkanı, ekonomide çok büyük ilerlemeler kaydedildiğine de işaret ederek, şunları söyledi 
     ''Türkiye'nin ekonomisi artık daha sağlıklı. Eğer aynı kararlılığı bir sonraki yapısal reformlar aşamasında da gösterebilirsek gerçekten kalkış yapmaya hazır bir hale geleceğiz. AB adaylık süreci bu yolculuğumuzun en önemli kısmı. AB ile önümüzdeki yıl başlayacak olan müzakereler bizim siyasi istikrarımızı daha da güçlendirecek ve böylece hükümetin yine cesur ekonomik reformlar yapabileceği sağlam temeller kurulmuş olacaktır.'' TÜSİAD'ın Türkiye'de yaklaşık 10 yıldır reform sürecinin öncüsü olduğunu aktaran Ömer Sabancı, ''Her zaman cephenin ön kısmındaydı. Birçok kez eleştirildik, birçok fırtınayı çıkardık ve gerçekten öncüler gibi davrandık. Eskiden çok cesurca görülenler artık kamuoyunda sağduyunun gerektirdiği şeyler olarak görülüyor. Türkiye'nin laik ve demokratik rejiminin önemi ve herhangi bir şekilde piyasa ekonomisi olmayan ülkelerin bulunduğu bir bölgenin ortasında iyi işleyen pazar ekonomisi, aslında ülkenin en inatçı karşıtları için bile çok önemli bir değerdir'' diye konuştu. 
     
     ''MÜKARELERE BAŞLAMAMANIN BEDELİ, ÇOK BÜYÜK OLACAK'' 
     11 Eylül ve Irak savaşı sonrası dünyada Türkiye'nin öneminin hem güvenlik ortağı hem de Batılı müttefikleri ve Ortadoğu arasında bir aracı olarak daha büyük bir önem arzettiğini vurgulayan Ömer Sabancı, şöyle devam etti 
     ''O yüzden herkesi yetinmeye karşı uyarmak istiyorum. Bence AB'nin artık iki seçenek arasında yapması gereken bir seçim var. Türkiye'nin de içinde bulunduğu bir AB, uluslararası siyasette çok büyük bir oyuncu olacaktır ve böyle bir durumda siyasi ağırlığı kendi ekonomik ve medeni önemiyle eşit olacaktır. Türkiye olmadığı zaman ise bu seçenek biraz zordur, ama ulaşılması imkansız değildir. 
     Kesinlikle diyalog kartlarımızı açık tutmalıyız. İnanıyorum ki Türkiye ile müzakerelere başlamamanın orta ile uzun vadeli bedeli çok daha büyük olacaktır. Çünkü Türkiye, Kopenhag siyasi kriterlerini karşılama yolunda çok büyük bir ilerleme kaydetmiştir. Sonuçta sadece ilk siyasette kısa vadeli kazanımlar sağlamak için buna değmeyecektir.'' 
     
     ALMAN SANAYİCİLERDEN DESTEK TALEBİ 
     TÜSİAD Başkanı Sabancı, konuşmasının sonunda Alman sanayicilerden de destek isteyerek, şöyle dedi 
     ''BDI'yı birkaç yıl önce ziyaret ettiğimizde siz demiştiniz ki, Türkiye'yi çok büyük bir iş potansiyeli olan bir ülke şeklinde görüyoruz. Hatta şunu da söylediniz ki, bu potansiyel sadece Türkiye'nin AB'ye entegrasyonu sayesinde gerçeğe dönüştürülebilir. Doğal olarak biz de size katılmıştık. Şimdi sizden bir ricamız var Bize böylesine kritik bir dönemeçte, AB adaylık müzakelerinin başlaması için yardımcı olunuz. Burada, Türkiye'nin istikrarından daha fazlası söz konusudur.'' Bu arada TÜSİAD eski Başkanlarından Erkut Yücaoğlu da, gazetecilerin sorusu üzerine, BDI'nın, Türkiye'nin AB müzakere sürecinin başlamasını desteklediğini belirterek, ''Hem kendi organizasyonlarında, hem siyasilerle olan ilişkilerinde bunu da dile getireceklerini bize vaat ettiler'' dedi. 
     
</TEXT>
</DOC>
