<DOC>
<DOCNO> 212234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo25.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası kuralarına kulüplerden tepkiler şöyle.. 
</HEADLINE>
<TEXT>

     Türkiye Kupası'nda çeyrek finalde eşleşen kulüplerin yöneticileri, kura çekimini değerlendirdi. 
     Fenerbahçe Kulübü Yönetim Kurulu Üyesi İlhan Ekşioğlu, kupadaki hedeflerinin belli olduğunu belirterek, ''Fenerbahçe bu sezon kupayı almak istiyor, rakip fark etmez'' dedi. 
     Ekşioğlu, kupada geride kalan turlarda farklı sonuçların alındığına değinerek, ''Çok kolay denilen rakipler zorlu rakipleri eleyebiliyor. Unutulmasın ki maçlar sahada kazanılıyor. Biz de Rize'de tur atlayıp yolumuza devam etmek istiyoruz'' diye konuştu. 
     Fenerbahçe'nin bu sezon bazı kesimlerin ihtimal bile vermediği şekilde iki kulvarda birden yoluna devam ettiğini belirten Ekşioğlu, ''Kimin güçlü, kimin kolay rakip olduğu belli olmuyor. Dış sahada oynayacak olmamız bizim için çok önemli değil. Kim iyi oynarsa, kim skoru artırırsa o kazanır'' dedi. 
     
     ÇAYKUR RİZE FENERBAHÇE'YE DE BOL GOL 
     Çaykur Rizespor Kulübü Asbaşkanı Yunus Can ise iddialı konuşarak, ''Fenerbahçe'yi de Galatasaray gibi bol gollü uğurlamak istiyoruz'' dedi. 
     Can, bu maça da Galatasaray maçı öncesinde olduğu gibi hazırlanacaklarını ifade ederek, ''Sahaya kazanmak için çıkacağız. Son iki ay içerisinde rakibimizle yaptığımız maçlardan dolayı ekstra bir motivasyon ile mücadele edeceğiz. Ama kesinlikle centilmenliğin dışına çıkmayacağız. Geçen sezon yarı finalde elendik. Bu sezon hedefimizi gerçekleştirmek istiyoruz. Fenerbahçe'yi kardeş kulüp olarak görüyoruz. Karşılaşmada fazla gerilim olacağını sanmıyorum'' diye konuştu. 
     
     TRABZON CEPHESİ ŞANSLI BİR KURA 
     Konyaspor ile eşleşen Trabzonspor'un yönetim kurulu üyesi Tahsin Usta, maçın Trabzon'da oynanacak olmasının kendileri için bir avantaj olduğunu belirterek, ''Trabzonspor kupalara alışık bir takımdır. Bu yıl yine kupayı almayı düşünüyoruz. Ligdeki maçın rövanşını alma fırsatımız olacak. Şanslı bir kura'' dedi. 
     İstanbulspor ile eşleşen Gaziantepspor'un yöneticisi Asım Atmaz ise rakiplerinin iyi futbol sergileyen bir ekip olduğunu kaydederek, kurayı çok avantajlı görmediğini söyledi. 
     Atmaz, rakiplerinin kaliteli bir kadroya sahip olduğunu anlatarak, ''İstanbulspor kendi sahasında ve deplasmanda iyi futbol oynuyor. Futbolcuları birbirine kenetlenmiş. Hedefimiz kupayı kazanmak. Takıma yeni katılan Yusuf ve Hakan bize çabuk uyum sağladılar. Onlarla daha da güçlendik'' şeklinde konuştu. 
     
     CAVCAV ANKARA BİZİM İÇİN AVANTAJ 
     Gençlerbirliği Kulübü Başkanı İlhan Cavcav, Türkiye Kupası çeyrek finalinde eşleştikleri Denizlispor ile Ankara'da oynamalarının kendileri için büyük avantaj olduğunu söyledi. 
     İlhan Cavcav, iyi bir kura çektiklerini belirterek, ''Denizlispor da güçlü ve zor bir rakip. Ancak, Denizlispor ile Ankara'da oynamak büyük avantaj. Biz Gençlerbirliği Kulübü olarak kupayı kazanmak istiyoruz. Bütün programlarımızı da ona göre yapıyoruz. Futbolcularım da bunun bilincinde ve takımımın kazanacağına inanıyorum'' dedi. 
     
</TEXT>
</DOC>
