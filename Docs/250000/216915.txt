<DOC>
<DOCNO> 216915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun08.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırı ortalığı karıştırdı... Şalom Duvar inşası haklı çıktı 
</HEADLINE>
<TEXT>

     İsrail Dışişleri Bakanı Silvan Şalom, Kudüs'ün batı kesiminin merkezinde bu sabah bir otobüste meydana gelen ve 7 kişinin ölümüne neden olan intihar saldırısının Batı Şeria'da inşa ettikleri güvenlik duvarını ''haklı çıkardığını'' belirtti. 
     Şalom, askeri radyoya yaptığı açıklamada, ''Bu saldırı duvarın ne kadar kaçınılmaz olduğunu ispatlamaktadır. Duvarın olmadığı yerde korku vardır, duvarın olduğu yerdeki sonuçlar ise açıktır, bunun için duvarın inşasına devam edeceğiz çünkü böylece hayatlar kurtulmaktadır'' dedi. 
     Filistin Başbakanı Ahmed Kurey de yayımladığı bildiride, saldırıyı kınayarak, ''Filistin hükümeti bu tür eylemlerin son bulmasının gerektiğini vurgulamaktadır çünkü bu saldırılar İsrail'e duvarın inşasını davam ettirmesi ve Filistinli sivillere karşı yaptığı saldırılarını sürdürmesi için bahane yaratmaktadır'' diye konuştu. 
     Uluslararası Adalet Divanı'nda güvenlik duvarına karşı açılan davanın yarın yapılacak ilk duruşmasında, 17 ülkenin iddiaları ele alınacak. 
     İsrail yönetimi, duvarı Filistinli intihar komandolarının İsrail'e geçmelerini önlemek için inşa ettiğini öne sürüyor. 
     Filistinli bakanlardan Saib Erakat da, saldırıyı kınadıklarını belirterek, bu şiddet döngüsünü kırmak için tek yol olan barış sürecinin canlandırılması için özellikle de ABD'ye çabalarını artırması çağrısında bulunduklarını söyledi. 
     BM'nin Ortadoğu özel temsilcisi Terje Röd-Larsen de açıklamasında, bu saldırının ''savaş suçu olduğunu'' belirtti ve ''Filistin yönetiminden bu tür terörist eylemleri engellemesini ve sorumlularını tutuklayarak yargı önüne çıkarmasını talep ediyoruz'' dedi. 
     
</TEXT>
</DOC>
