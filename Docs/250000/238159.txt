<DOC>
<DOCNO> 238159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy39.html </URL>
<DATE> 2004/05/07/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Yök tasarısı'na tepkiler... OGÜ senatosu "Adaletsizlik oluşturacak" 
</HEADLINE>
<TEXT>

     Osmangazi Üniversitesi OGÜ Senatosu, YÖK Yasa Tasarısı'nın, yükseköğretim sisteminin sorunlarını çözmek yerine üniversite özerkliğini zedeleyici ve üniversiteye giriş sisteminde adaletsizlik oluşturacağı nitelikte olduğunu bildirdi. 
     OGÜ Senatosu'ndan yapılan yazılı açıklamada, YÖK'ün yapısını ve üye sayısını değiştiren tasarının, üniversitelerin siyasallaşmasının önünü açacağı ve yıllardır üniversitelerde sağlanan huzur ve güvenin bozulmasına neden olacağı belirtilerek, mesleki ve teknik lise mezunlarına üniversite giriş sınavlarında uygulanan kat sayı farklarının kaldırılmasının, genel lise mezunlarının aleyhine haksız rekabet ortamı yaratacağı ifade edildi. 
     Üniversiteleri girişte bu tür sayısal değerlendirmelerin yasa ile belirlenmesinin doğru olmadığı bildiren açıklamada, şu görüşlere yer verildi 
     ''Çünkü ileride yapılması olası değişiklikler için yeni yasa çıkarmak gerekecektir. Yükseköğretim Yasası'nda beklenen esas düzenleme, gelişmiş ülkelerdeki gibi üniversitelerin idari ve mali özerkliğinin sağlanmasıyken, tasarıda bu bakımdan hiçbir düzenleme bulunmamaktadır. Yükseköğretim kurulları ve kurumları ile uzlaşma sağlanmadan hazırlanan tasarı, bütünlükten yoksun olup, bir amaca yönelik olduğu izlenimini yaratmaktadır.'' 
     
     ''LİYAKATSİZ KİŞİLER ATANACAK'' 
     Açıklamada, tasarıda yer alan geçici maddelerle üniversitelerin ihtiyaçları gereği başka üniversitelerden görevlendirilenlerin idari görevlerine son verilmesi, eğitim-öğretimde aksamalara ve liyakatsiz kişilerin bu görevlere zorunlu atanmalarına neden olacağını belirtilerek, şunlar kaydedildi 
     ''Tasarı, Türk yükseköğretim sisteminin sorunlarını çözmek yerine, üniversite özerkliğini zedeleyici ve üniversite giriş sisteminde adaletsizlik oluşturacak niteliktedir. Cumhuriyet'in kazanımlarına zarar verecek ve üniversite özerkliğini geriye götürecek düzenlemeler içiren bu tasarı yerine, üzerinde uzlaşı sağlanmış, çağdaş bir yükseköğretim yasasının çıkarılması gerekmektedir.'' 
     
</TEXT>
</DOC>
