<DOC>
<DOCNO> 226378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo01.html </URL>
<DATE> 2004/03/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Lucescu Ortaya konulan futboldan ve galibiyetten dolayı memnunum 
</HEADLINE>
<TEXT>

     Beşiktaş Teknik Direktörü Mircea Lucescu, Gaziantepspor karşısında iyi mücadele ettiklerini, ortaya konulan futbol ve galibiyetten dolayı mutlu olduğunu söyledi. 
     Lucescu, maçtan sonra düzenlediği basın toplantısında, ''iyi oynadıklarını'' belirterek, ''İlk yarıda daha iyiydik. İstekli ve hırslıydık. Ancak halen görülüyor ki kafamız çok rahat değil. Çok faul yaptık. İkinci yarıda skoru korumak istedik ve risk almadık. Daha fazla gol atabilirdik'' diye konuştu. 
     Defansın organize oynadığını ve bireysel hatalar yapmadığını anlatan Rumen çalıştırıcı, şunları kaydetti 
     ''Hak edilmiş bir galibiyet aldık. Oyunda yaptığım değişiklikleri daha önce planlamıştık. Herkesin hırsla oynaması beni memnun etti. Ahmed Hassan da çok hırslıydı. Bu hırsı nedeniyle sakatlanmasından korktum ve onu oyundan aldım.'' 
     
     ENGİN ''BU İŞ DAHA BİTMEDİ'' 
     Beşiktaş Kulübü Futbol Takımı Menajeri Sinan Engin de, şampiyonluk yarışında Fenerbahçe'nin peşinde olduklarını ifade ederek, ''Lig daha bitmedi'' dedi. 
     Engin, özellikle ilk yarıda ortaya koydukları futbolun kendilerini umutlandırdığını anlatarak, ''Aramızda 6 puan var. Biz farkı indirmeye çalışacağız. Ligde daha çok maç var. Her şey her an değişebilir'' diye konuştu. 
     Takım kaptanı Tayfur'un da, iyi mücadele ederek kazandıklarını belirtti ve ''3 puan aldığımız için mutluyuz. Şampiyonluğu sonuna kadar kovalayacağız'' dedi. 
     Yarını dinlenerek geçirecek olan siyah-beyazlılar, Galatasaray maçı hazırlıklarına 29 Mart Pazartesi akşamı yapacakları antrenmanla başlayacak. 
     
     TARAFTARLAR FUTBOLCULARI TRİBÜNLERE ÇAĞIRDI 
     Karşılaşma sonrası kapalı tribünde bulunan Beşiktaşlı taraftarlar, stadı terketmeyerek futbolcuları ısrarla tribünlere çağırdı. 
     Maçın ardından siyah-beyazlı futbolcular hemen soyunma odasına giderken, taraftarlar, ''Beşiktaş gelmezse biz de gitmeyiz'' diye yaklaşık 10 dakika tezahürat yaptı. Soyunma odasından sahaya geri dönen futbolcular, taraftarların sevgi gösterisine alkışlarla karşılık verirken, siyah-beyazlı taraftarlar da ''Şampiyon olacağız başka yolu yok'' şeklinde tezahüratlarla karşılık verdi. 
     Bu arada, ilk yarı oynanırken hakem İsmet Arzuman, Beşiktaş yedek kulübesine gelerek, menajer Sinan Engin'den numaralı tribünde taraftarların açtığı Fenerbahçeli futbolcular ve hakem Cem Papila'nın birlikte yer aldıkları ve altında ''kutsal ittifak'' yazan posterin indirilmesini istedi. 
     Öte yandan, futbolcular ve eşleri maç sonrası kulüp ikinci başkan Hüsnü Güreli ile birlikte yemeğe gitti. 
     
     SAĞLAM'DAN, BEŞİKTAŞ TARAFTARINA TEPKİ 
     Gaziantepspor Teknik Direktörü Nurullah Sağlam, Elazığspor Teknik Direktörü Güvenç Kurtar gibi maç sonrası, üzerine ayran ve yabancı maddeler atan siyah-beyazlı taraftarlara tepki gösterdi. 
     Basın toplantısına üzerinde ayran ve tükürük izleri bulunan ceketiyle gelen Sağlam, ''Beşiktaş gibi büyük bir kulübe bunlar yakışmıyor. Tribünden üstümüze gelmeyen şey kalmadı. Beşiktaş'ın bu soruna çözüm bulmasını bekliyorum'' dedi. 
     Nurullah Sağlam, maçla ilgili olarak da ''İki takım açısından da zor bir maçtı. Kişisel hatalardan goller yedik. Ofansif olarak eksiklerimiz vardı. Girdiğimiz pozisyonları değerlendiremedik. Beşiktaş haklı bir galibiyet aldı. Kendilerini tebrik ediyorum'' şeklinde konuştu. 
     
</TEXT>
</DOC>
