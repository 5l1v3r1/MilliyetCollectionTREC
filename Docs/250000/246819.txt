<DOC>
<DOCNO> 246819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko20.html </URL>
<DATE> 2004/06/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Unakıtan Özelleştirmeden bu yıl 468 milyon dolarlık nakit kasaya girdi 
</HEADLINE>
<TEXT>

     Maliye Bakanı Kemal Unakıtan, özelleştirmeden bu yıl şimdiye kadar 468 milyon dolarlık nakitin kasaya girdiğini söyledi. 
     Bakan Unakıtan, özelleştirme konulu basın toplantısında, özelleştirme uygulamalarındaki kararlılıklarını sürdüreceklerini vurguladı. 
     Özelleştirmede bu yıl sonuçlanan ihalelerin bedelinin 2.3 milyar dolar, toplam özelleştirme bedelinin 711 milyon dolar olduğuna işaret eden bakan Unakıtan, bu yıl özelleştirmeden kasaya giren nakit tutarının ise 468 milyon dolar olduğunu belirtti. 
     Elektrik dağıtım ihalelerinin gelecek yıldan itibaren başlamasının planlanlandığını belirten Unakıtan, Petkim'i de ikinci bir takvim süreci sonunda satacaklarını kaydetti. 
     
     "YARGININ VERMİŞ OLDUĞU KARARLARA SAYGIMIZ SONSUZDUR" 

     Maliye Bakanı Kemal Unakıtan, demokratik hukuk devleti anlayışı çerçevesinde, yargının vermiş olduğu kararlara saygılarının sonsuz olduğunu söyledi. 
     Unakıtan, düzenlediği basın toplantısında, özelleştirme çalışmaları hakkında bilgi verdi. 
     Unakıtan, özelleştirmesi 10. İdare Mahkemesi tarafından iptal edilen Tüpraş ihalesinde yaşanan süreci değerlendirirken, bu ihale çerçevesinde yürütmenin durdurulması talebinin iki mahkemede ret edildiğini, Ankara 10. İdare Mahkemesi'nde kabul edildiğini hatırlattı. 
     Unakıtan, Özelleştirme İdaresi Başkanlığı'nın yaptığı itiraz çerçevesinde, Bölge İdare Mahkemesi'nin ise yurütmeyi durdurma istemini iptal ettiğini ifade ederken, ''fakat 10. İdare Mahkemesi, çok kısa zamanda iptal kararı aldı'' dedi. 
     Özelleştirme İdaresi Başkanlığı'nın, Tüpraş ihalesi konusunda Danıştay nezdinde gerekli girişimlerde bulunduğunu anlatan Bakan Unakıtan, devamla şöyle konuştu 
     ''Bu noktada demokratik, hukuk devleti anlayışımız çerçevesinde, yargının vermiş olduğu kararlara saygımız sonsuzdur. Bu nedenle mahkeme kararları üzerindeki yorum yapma hakkını kendimde görmüyorum. Ancak şunu ifade etmek gerekir ki, Tüpraş ihalesi başından sonuna kadar yasalara uygun, ilkeli ve şeffaf bir şekilde gerçekleştirilmiştir. 
     İhaleyi kazanan firma ve ihalede usulsüzlük yapıldığına dair bazı basın yayın organlarında yer alan yorum ve değerlendirmelerle ilgili cevaplar, ilgili mahkemelere iletilmiştir. Takdir edersinizki devam eden dava sürecinde, bu yönde bir değerlendirme yapılması uygun olmayacaktır.'' 
     
     "2004'TE SONUÇLANAN ÖZELLEŞTİRME İHALELERİNİN TOPLAMI 2.3 MİLYAR DOLAR" 

     Maliye Bakanı Kemal Unakıtan 2004 yılının başından itibaren sonuçlanan özelleştirme ihalelerinin toplam değerinin 2.3 milyar dolar, sözleşmeleri imzalanarak devir işlemleri tamamlanan kuruluş ve varlıkların toplam özelleştirme bedelinin de 711 milyon dolar olduğunu söyledi. 
     Bakan, bu rakamın 468 milyon dolarının nakit olarak kasaya girdiğini bildirdi. 
     Unakıtan, düzenlediği basın toplantısında, özelleştirmeye ilişkin bilgiler verdi. 
     Bakan Unakıtan, hükümetin yılbaşında açıkladığı özelleştirme takvimini gerçekleştirdiğini, 2004 yılının ilk yarısında, Gemlik Gübre, İgsaş, Bursa Gaz Dağıtım, Eskişehir Gaz Dağıtım, Eti Bakır, Karadeniz Bakır, Tekel Alkollü İçkiler, Kütahya Şeker Fabrikaları'nın kamu hisseleri, Et ve Balık Kurumu'nun bazı kombinaları, Sümerbank'a bağlı ortaklıklar, Eti Gümüş, Eti Krom A.Ş gibi kurumların, varlık ve gayrimenkul ihalelerinin sonuçlandırıldığını veya sonuçlandırma aşamasına geldiğini bildirdi. 
     
     PETKİM, İKİNCİ BİR TAKVİMDE SATILACAK 

     Petkim ihalesinin sonuçlandırıldığını, ancak alıcının probleminden dolayı satılamadığını ifade eden Bakan, ''Şimdi ikinci bir takvimde kuruluşu satacağız'' dedi. 
     Unakıtan, özelleştirme uygulamaları konusunda bilgi verirken, şöyle devam etti 
     ''2004 yılının başından itibaren sonuçlanan özelleştirme ihalelerinin toplam değeri 2.3 milyar dolardır. Bunun içine Tüpraş dahildir. Bu ihaleler sonucunda sözleşmeleri imzalanarek devir işlemleri tamamlanan kuruluş ve varlıkların, toplam özelleştirme bedeli 711 milyon dolardır. Tüpraş dava aşamasındadır. 
     Bu uygulamalardan, yani 711 milyon doların 468 milyon doları, nakit olarak kasaya girmiştir. Bakiye alacakların, banka teminat mektupları alınarak vadeye bağlanmıştır.'' Unakıtan, Tüpraş ihalesini kazanan firmanın, ihale bedelini peşin olarak ödeyeceğini açıkladığını, ancak mahkemenin verdiği iptal kararıyla işlemin gerçekleşemediğini kaydederken, ''İhale sonuçları Özelleştirme Yüksek Kurulu tarafından onaylanan Samsun Gübre A.Ş, Tümosan İşletmesi, Sümer-Beykoz İşletmesi ve bazı varlıkların devir sözleşmelerinin imzalanma süreci ise devam etmektedir'' diye konuştu. 
     
     TÜRK TELEKOM'UN ÖZELLEŞTİRİLMESİ 

     Ayrıca Sümerbank-Bakırköy İşletmesi, Eti Krom ve Eti Gümüş'ün özelleştirilmesine ilişkin ihale sonuçlarının, onaylanmak üzere ÖYK'ya sunulduğunu belirten Bakan, daha sonra şöyle konuştu 
     ''2004 yılı özelleştirmeleri kapsamında, Türk Telekom'un özelleştirilmesine yönelik bilgilendirme süreci başlatılmış ve 21 Mayıs 2004 tarihi itibariyle 11 firma, doğrudan veya danışmanlarınca bilgi beyanında bulunmuştur. Bu firmalara incelenmek üzere gerekli dökümanlar teslim edilmiştir, belirli bir takvim çerçevesinde Türk Telekom ve Özelleştirme İdaresi Başkanlığı yetkilileri arasında görüşmeler devam etmektedir. Gereken teknik düzenlemeler tamamlandıktan sonra takvimde belirlenecektir.'' 
     
     ENERJİ, ŞANS OYUNLARI VE ARAÇ MUAYENE İSTASYONLARI 

     Unakıtan bu arada, geçen Nisan ayında Tedaş'ın özelleştirilmesi konusunda hazırlıkların başlatıldığını, Enerji ve Tabii Kaynaklar Bakanlığı'nın koordinatörlüğünde çalışmaların devam etmekte olduğunu söyledi. 
     Bu çalışmaların 2004 yılı içinde tamamlanmasının hedeflendiğine işaret eden Bakan Unakıtan, 2005 yılının başından itibaren elektrik dağıtım sektöründe özelleştirme ihalelerinin başlatılmasının hedeflendiğini vurguladı. 
     Bakan, şans oyunlarının özelleştirilmesi çerçevesinde, Milli Piyango İdaresi'ne ilişkin çalışmaların ise son aşamaya geldiğini, Araç Muayene İstasyonlarının özelleştirilmesi için de, 2918 sayılı Karayolları Trafik Kanunu'nun Bakanlar Kurulu'na sunulduğunu kaydetti. 
     
     TEKEL'İN SİGARA BİRİMLERİ VE TUZLALAR 

     Tekel'in sigara birimleri ile tuzlalarının özelleştirme çalışmalarının devam etmekte olduğunu belirten Bakan, Türkiye'de özelleştirme'nin 20 yıldır sürdürülmekete olduğunu, ancak bu sürecin çok uzun sürdüğünü söyledi. 
     Özelleştirmeye Türkiye'den sonra başlayan ülkelerin, özelleştirmelerini tamamladıklarını ifade eden Bakan, özelleştirmenin gecikmesi ve gecikmenin sosyal ve ekonomik maliyetlerinin, herkes tarafından iyi bilindiğini anlattı. 
     Unakıtan, ''Özelleştirme, kamuya gelir sağlama amacının ötesinde, kamunun ekonomik hayata müdahalesinin sınırlandırılması, kaynak tahsis mekanizmanısının ekonomik kurallarına göre çalışmasını sağlamak, kamu sektörünün etkinlik ve verimliliğinin artırılmasıdır'' dedi. 
     
</TEXT>
</DOC>
