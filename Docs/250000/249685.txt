<DOC>
<DOCNO> 249685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo01.html </URL>
<DATE> 2004/06/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Cimbom'da Junior krizi 
</HEADLINE>
<TEXT>

     Başkan Özhan Canaydın'ın transferini bizzat gerçekleştirmek istediği Roque Junior'u Leverkusen ve Werder de isteyince anlaşma zora girdi. 
     Transfer etmek istediği futbolcular konusunda sıkıntı yaşayan Galatasaray şimdi de Brezilyalı savunma oyuncusu Roque Junior'ı isteyen Alman kulüpleriyle mücadele ediyor. Bu transferi bizzat bitirmek isteyen başkan Özhan Canaydın, 2 gün içinde sorunları çözmek istiyor. Geçtiğimiz sezon İngiltere Ligi'nde Leeds United ve İtalya Ligi'nde Siena formalarını giyen Roque Junior'la prensipte anlaşan G.Saray, bu futbolcunun Bayer Leverkusen ve Werder Bremen'le de görüşme yaptığının öğrenilmesi üzerine sıkıntıya girdi. Brezilyalı oyuncu, G.Saray'dan daha fazla para isteyince ortada bir kriz oluştu. G.Saray Başkanı Özhan Canaydın, "Üst üste gelen tekliflerle Roque Junior'ın kafası karıştı. İki gün öncesine kadar bizde oynamak istediğini söylüyordu. Şimdi fiyat arttırma peşinde. Her şeye rağmen transferi Salı gününe kadar bitirmek istiyoruz" dedi. 

     
</TEXT>
</DOC>
