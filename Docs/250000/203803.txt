<DOC>
<DOCNO> 203803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/dunya/dun01.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Elefterotipia gazetesinin iddiası 
</HEADLINE>
<TEXT>
   Ankara - Atina Ege'de anlaştı 
   YORGO KIRBAKİ Atina 

   
   Türkiye ile Yunanistan'ın Ege'de anlaştıkları ileri sürüldü. Türkiye'nin kuzey, Yunanistan'ın da güney Ege'de karasuları genişletecekleri iddia edildi. Elefterotipia gazetesinin dış haberler servisi editörü Mihalis Moronis'in kaleme aldığı "Sürpriz Kıbrıs'ta değil Ege'de" başlıklı yazıda, iki ülkenin, Ege kıta sahanlığı sınırlarının belirlenmesi amacıyla Lahey Adalet Divanı'na gidilmesi için ocak ayı sonuna kadar birlikte bir tahkimname hazırlamakta uzlaştıkları belirtildi. 
   "Ankara'daki iyi haber alan kaynaklara" dayandırılan yazıya göre, iki yıldır Dışişleri heyetleri arasında devam eden görüşmelerde varılan mutabakat şöyle 
   Türkiye, kıtasal Yunanistan'a yakın deniz bölgelerindeki karasuları sınırlarının genişletilmesini kabul ediyor. 
   Bu bölgelerdeki Yunan karasularının 6 mil genişliği 10 mile kadar olabilir. 
   Yunan karasuları güney Ege'de daha fazla genişleyecek. 
   Türkiye ise karasularını kuzey Ege'de genişletecek. 
   Karasuları genişliği için yapılacak düzenlemede, Ege'de Siklad adaları civarında sorun beliriyor. Düzenleme Türkiye'nin söz konusu deniz bölgesinden serbest geçişlerini önlüyor. Bu da düşünüldü. Türkiye'ye bu bölgelerde kolaylıklar tanınması önerildi. 
   Yazıda, varılan mutabakatın, Ege'deki aidiyeti ihtilaflı adacıklar konusunda takıldığı ve bunun aşılmasına çalışıldığı belirtilirken, "Türk - Yunan ilişkilerinde fevkalade önemli bir gelişme sağlanırsa, Yunanistan ile Kıbrıs Rum Kesimi ilişkilerinde çatlak meydana gelebilir" görüşü de yer aldı. 
   
   
   
   
</TEXT>
</DOC>
