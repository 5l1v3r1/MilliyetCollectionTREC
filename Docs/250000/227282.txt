<DOC>
<DOCNO> 227282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo02.html </URL>
<DATE> 2004/03/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Galatasaray'da tartışma sona erdi... 2. Başkan Gürsoy oldu 
</HEADLINE>
<TEXT>

     Galatasaray Kulübü'nün yeni yönetim kurulu, bu akşam toplanarak görev bölümü yaptı. 
     Mecidiyeköy'deki Sportif A.Ş binasında yaklaşık 2 saat süren toplantıdan sonra bir açıklama yapan kulüp başkanı Özhan Canaydın, ikinci başkan ve futbol şubesi sorumluluğuna Ergun Gürsoy, başkan yardımcısı ve basın sözcülüğüne de Turgay Kıran'ın getirildiğini söyledi. 
     Tüzük gereği görev dağılımı yaptıklarını, şubelerin başına geçecek yöneticilerin daha sonra belirleneceğini kaydeden Canaydın, Refik Arkan'ın başkan yardımcısı, Cengiz Özyalçın'ın genel sekreter, Şükrü Ergün'ün muhasip üye, Derya Taşdelenler'in de veznedar üye olarak görevlendirildiğini kaydetti. 
     Canaydın, toplantıdan bir saat önce ayrılan Ergun Gürsoy'un, Florya Metin Oktay Tesisleri'ne, futbolcuların yanına gittiğini bildirdi. 
     Bu arada, Galatasaray'da bundan böyle teknik heyet ve yönetimin, haftada birer gün basın toplantısı düzenleyeceği, yeni yönetim kurulunun da 1 Nisan Perşembe günü, Florya Metin Oktay Tesisleri'ndeki antrenmanın ardından futbolcularla yemek yiyeceği ifade edildi. 
     
     GÜRTUNA'DAN VEDA ZİYARETİ 
     İstanbul Büyükşehir Belediye Başkanı Ali Müfit Gürtuna, Galatasaray Kulübü Yönetim Kurulu'na veda ziyaretinde bulundu. 
     Yönetim kurulu toplantısından önce Sportif A.Ş binasına gelen Gürtuna, başkan ve yöneticilerle görüştü. İstanbul'a yaptığı hizmetlerden dolayı Gürtuna'ya teşekkür eden Özhan Canaydın, üzerinde Ali Müfit Gürtuna yazan bir Galatasaray formasını da kendisine armağan etti. 
     Bu arada, Bakırköy Belediye Başkanlığı'na seçilen Galatasaraylı eski yöneticilerden Ateş Ünal Erzen de toplantı sırasında binaya gelerek, Canaydın ve yöneticilerle bir süre görüştü. 
     
</TEXT>
</DOC>
