<DOC>
<DOCNO> 248506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur23.html </URL>
<DATE> 2004/06/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Lise ders kitaplarına yüzde 10 zam yapıldı... 
</HEADLINE>
<TEXT>

     Milli Eğitim Bakanlığı MEB , lise ders kitaplarının fiyatına ortalama yüzde 10 zam yaptı. 
     MEB, 2004-2005 eğitim-öğretim yılında okutulacak ders kitapları listesini ve fiyatlarını Tebliğler Dergisi'nde yayımladı. 
     Konuya ilişkin yayımlanan genelgede, yönetmelik uyarınca ilköğretim ve ortaöğretim kurumlarında okutulacak ders kitaplarının ilgili branş ve sınıf öğretmenlerince seçileceği anımsatıldı. 
     Resmi ilköğretim okullarında ders kitaplarının 2004-2005 eğitim-öğretim yılında da ücretsiz dağıtılacağına işaret edilen genelgede, bu nedenle ilköğretim okulları için sadece ''Müzik 1'' ders kitabının seçiminin yapılacağı belirtildi. 
     Genelgede, ortaöğretim kurumlarının ders kitapları seçim işlemlerinin 30 Haziran'a kadar tamamlanacağı ve en geç 23 Temmuz Cuma günü mesai saati bitimine kadar internet ortamında yayınlanacağı kaydedildi. 
     
     FİYATLAR 

     Yetkililerden alınan bilgiye göre, liselerde okutulan özel yayınevlerinin bastığı ders kitaplarına ortalama yüzde 10 oranında zam yapıldı. 
     Kitap fiyatları KDV dahil 2 ila 10 milyon lira arasında değişiyor. Matematik kitapları en yüksek fiyat belirlenen kitaplar olarak listede yer alıyor. Bu kitapların fiyatları 3.5 ila 10 milyon lira arasında değişiyor. 
     Ders kitapları, Tebliğler Dergisi'nde duyurulan fiyattan yüksek bir fiyatla satılamayacak. Yüksek fiyattan satılması halinde, söz konusu kitabın kabulüne ilişkin karar iptal edilecek ve yasal süreç başlatılacak. 

     
</TEXT>
</DOC>
