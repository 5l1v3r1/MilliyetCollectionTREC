<DOC>
<DOCNO> 237956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas07.html </URL>
<DATE> 2004/05/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Beyazperde onu özlemişti... Jodie Foster 2 yıllık aradan sonra dönüyor 
</HEADLINE>
<TEXT>

     Oscarlı ünlü aktris Jodie Foster, 2 yıllık aradan sonra beyazperdeye yeni bir filmle dönüyor. ''Flight Plan'' adlı filmde Foster, kızıyla birlikte uçakta tehlike yaşayan bir anneyi canlandıracak. 
     ''Empire'' dergisinin internet sitesindeki habere göre, ''Kuzuların Sessizliği'' ve ''Sanık'' filmleriyle iki kez Oscar ödülünü kucaklayan Jodie Foster, Disney yapımı ''Flight Plan'' adlı filmde rol alacak. 
     ''Panik Odası-Panic Room'' filminden bu yana sinemadan uzak kalan Foster'ın yeni filmi, eşinin ölümünün ardından kızıyla beraber Amerika'ya dönmeye çalışan bir annenin uçağın hava boşluğuna düşmesiyle yaşadığı heyecan ve korku dolu saatleri anlatıyor. 
     Jodie Foster, Fransız Jean-Pierre Jeunet ile de ''A Very Long Engagement'' adlı filmde birlikte çalışacak. Bu film de, İkinci Dünya Savaşı'nda vurulduğu haberi gelen nişanlısını arayan bir kadının hikayesini konu alıyor. 
     Foster, Disney şirketiyle en son 1977 yılında ''Candleshoe'' adlı filmde çalışmıştı. 
     
</TEXT>
</DOC>
