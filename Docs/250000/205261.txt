<DOC>
<DOCNO> 205261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/guncel/gun06.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tercih hatası yapmayın 
</HEADLINE>
<TEXT>

   Anadolu ve fen liselerine öğrenci alan Ortaöğretim Kurumları Öğrenci Seçme ve Yerleştirme Sınavı'na başvurular 5 Ocak günü sona eriyor 
   SİBEL KAHRAMAN İstanbul 
   
   Anadolu ve fen liseleri gibi gözde okullara öğrenci alan Ortaöğretim Kurumları Öğrenci Seçme ve Yerleştirme Sınavı için başvurular başladı. Sınava girecek öğrencilerin, 5 Ocak 2004'e kadar başvuruda bulunmaları gerekiyor. 
   13 Haziran'da yapılacak sınavda doğru tercih yapabilmenin en az sınavın kendisi kadar önemli olduğuna dikkat çeken FKM Dershanesi Genel Müdürü Asuman Kuzuoğlu, "Tercih hatası nedeniyle her yıl pek çok öğrenci istediği okulda öğrenim görme şansını yitirebiliyor" dedi. Okul seçiminin de çok önemli olduğunu belirten Kuzuoğlu, dikkat edilmesi gerekenleri şöyle sıraladı 
   Okutulmakta olan yabancı dilin istekleriniz doğrultusunda olmasına dikkat edin. 
   Okulların hiyerarşik sıralaması özellikle çok sayıda Anadolu lisesinin bulunduğu büyük illerde önem taşıyor. Hiyerarşik sıralama okulların en son aldıkları öğrenci puanlarına göre yapılabilir. Tercih sıralamasını yaparken isteklerinizle okul sıralaması arasında bir bağ kurmaya çalışın. 
   Toplam tercih sayısı 12. Bunlar farklı okul türlerinden oluşturulabilir. 
   Tercih listelerinde en fazla 7 adet fen lisesine yer verebilirsiniz. İl sınırlaması yok. Fen lisesi tercih edebilmek için 6. ve 7. sınıf Türkçe, Matematik ve Fen Bilgisi derslerinin yıl sonu notunun "4" ve "bu derslerin yıl sonu notlarının ağırlıklı ortalamasının en az 4" olması zorunlu. 
   Anadolu öğretmen liseleri tercihinde il sınırlaması yok. En çok 12 Anadolu öğretmen lisesini tercih listesine alabilirsiniz. 
   Meslek lisesi tercihlerinde ise, esas olanın okul tercihi değil, bölüm, alan tercihi olduğu unutulmamalı. 
   
   
   
   
</TEXT>
</DOC>
