<DOC>
<DOCNO> 234791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/yguven.html </URL>
<DATE> 2004/04/26/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Keskin sirke 
</HEADLINE>
<TEXT>



Cömertliği servetini aşan futbol fukarası bir Beşiktaş vardı sahada... 
Yetmezmiş gibi, sinirli ve karamsar tribünler, daha da fenası şimşek gibi bir Tuncay'ın sürüklediği kontrollü oyunu benimsemiş inatçı Fener. 
Her şeyin bir sonu vardı. Şampiyonluk ümidinin bile. Önemli olan bunu olgunlukla karşılamaktı. 
Olmadı... Anonsla başlayan maç, polisin gözünün içine baka baka sahaya meşale atma ve dümdüz gitmeyle sürdü. 
Karamsardı dedik ya. İşte örnek Dakika 24'tü. Daha Fenerbahçe golleri başlamamış, hatta Beşiktaş fena oynamıyordu, ama Sergen'in ustalığı Sedar'ın acemiliğine kurban gidip bir türlü gol kazanamıyordu. Sergen ceza yayında sol ayağı ile arkadan sağ ayağı önüne koyduğu topu Fenerbahçe kalesine bombaladı o anda. Üstten dışarda. Nefis bir hareket...Tribünler derin bir ah çekiyordu o kadar... On saniye sonra Cordoba'nın ters vuruş ile topu taca göndermesine ise yanıp yakılıyorlardı uzun uzun. Fena halde karamsardı Beşiktaş seyircisi. Bu da sahaya yansıdı tabi. 
Yine de insaflı olalım... 
Futbolcudan hocaya, tribünden locaya kadar hiçbir Allah'ın kulu bu "derbi ateşi"nden yanıksız kurtulamazdı. 
Çünkü kum saatinin belindeki ince geçitti bu derbi... Koskoca ligin cümle ufak tefek taşları olanca enerjisiyle bu daracık doksan dakikaya çullanmıştı. 
Beşiktaş'ta ağır hasar vardı. Mesela bir Ahmed Hassan, neler yapmazdı her iki devrenin ilk on dakikasında Beşiktaş baskın oynadığında... 
Veya bir Serdar, bir Yasin, bir İbrahim neler yaparlardı şayet doğru dürüst oynasalar veya gerçek formlarına ulaşsalardı. 
Hele Cordoba... Zaten kapıyı o açtı abuk sabuk zamanlamasıyla. İkinci yarıdaki Yasin - İlie değişikliği ise amaca hizmetin çok uzağındaydı. 
Fenerbahçe'yi rakip sahada bu kadar üstün kılan neydi peki Daum'un cümle spor yazarıyla aynı fikir paraleline gelmesi ve Hooijdonk'u orta sahaya çekip, çılgın forvet kalabalığından gol fırsatçılığına dönmesiydi. Bir de Tuncay tabi. 
Maç biterken şeref sayısını attı Beşiktaş. Zaman şarkı söylemek zamanıydı ve böyle zamanlar için de şarkılar vardı 
Mesela Che sera sera... "Her şey olacağına varır" mealindedir ve başarı grafiğinde inanılmaz zigzaglar çizen Beşiktaş'tan dert yanmak isteyenlere tavsiye edilir. Küfür etmekten iyidir. 


</TEXT>
</DOC>
