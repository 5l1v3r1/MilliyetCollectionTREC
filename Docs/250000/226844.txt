<DOC>
<DOCNO> 226844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun60.html </URL>
<DATE> 2004/03/30/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
AB. İngiltere'den Sellafield nükleer tesisini temizlemesini istedi 
</HEADLINE>
<TEXT>

     AB, İngiltere'den Sellafield nükleer tesisini uygun denetlemeler yapılamadığı gerekçesiyle temizlemesini istedi. 
     AB Enerji Komisyonu üyesi Loyola de Palacio, AB denetçilerinin tesisteki güvenliğinin sorgulanabilir düzeyde olduğunu ve durumun savunulabilir yanının bulunmadığını belirterek, ''Bu denetlemelerin yapılması gerekli'' dedi. 
     AB Komisyonu'ndan yapılan açıklamada, tesisin ilgili bölümünde yüksek düzeyde radyasyon saptanması nedeniyle buradaki denetlemelerin yapılamadığı bildirildi. 
     Komisyon, ülkenin kuzeyindeki tesisi işleten İngiliz Nükleer Yakıt şirketi BNLF'nin, erken uyarılara rağmen harekete geçmemesinden şikayetçi olarak, 1 Haziran'a kadar nükleer maddeyle ilgili tatminkar bir raporun hazırlanması ve yerinde denetlemelere izin verilmesine ilişkin planlar sunulmazsa şirketin cezalandırılacağını açıkladı. 
     AB Komisyonu sözcüsü Reijo Kemppinen de BNLF'nin, AB denetçilerinin, tesisteki nükleer maddenin miktarı, niteliği ve özüne ilişkin detaylı incelemede bulunmasına izin vermediğini ifade etti. 
     
</TEXT>
</DOC>
