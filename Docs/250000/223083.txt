<DOC>
<DOCNO> 223083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun52.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da türban yasağı parlamentoda çoğunluk sağlayamadı 
</HEADLINE>
<TEXT>

     Hollanda'da parlamentoda Pim Fortuyn Listesi'nin kamu kurumlarında ve okullarda çalışan tüm memurlara türban yasağı getirilmesi önerisi çoğunluk sağlayamadı. 
     Pim Fortuyn Listesi'nin LPF talebi üzerine genel kurulun bugünkü toplantısında ele alınan türban yasağı getirilmesi yolundaki öneriye, hiçbir parti destek vermedi. 
     Genel kurulda söz alan LPF Sözcüsü Joos Eerdmans, hükümetin tüm hizmetlerinde vatandaşlara tarafsız olması gerektiğini ve bu tarafsızlığının bir ifadesi olarak, memurların dini sembol içeren takı ve kıyafet giymemeleri gerektiğini anlattı. 
     Eerdmans, hükümeti bu konuda yasal bir düzenleme yapmaya çağırdı. 
     Diğer partiler adına söz alan konuşmacılar ise, LPF'in bu görüşüne katılmadıklarını ve memurların, kendi seçim hakları doğrultusunda kamu düzeninin bozmayacak şekilde giyinebileceklerini savundular. 
     Parti sözcüleri mahkemelerde hakim, savcı, kayıt memuru ve sekreter gibi görevlilerin tarafsızlıklarını kıyafetleriyle de yansıtmaları gerektiğini belirttiler. 
     Hıristiyan Demokrat Parti sözcüsü Mirjam Sterk, genel bir türban yasağına karşı çıkmakla birlikte, adli sistemde görevli memurların yanı sıra bir kamu kurumunu temsil edenlerin de, türban gibi dini sembol taşıyan kıyafet giymemesi gerektiğini dile getirdi. 
     Görüşmeye hükümet adına katılan Adalet Bakanı Piet Hein Donner ve İçişleri Bakanı Johan Remkes, Fransa'da olduğu gibi tüm dini sembolleri ve kıyafetleri içeren genel bir yasağın bu aşamada düşünülmediğini ve bunu mümkün görmediklerini bildirdiler. 
     Bakanlar, yalnızca adli sistemdeki kıyafet yönetmeliğinin üzerinde çalışıldığını, bu alanda görevli memurlarla ilgili kıyafet düzenlemesinin daha sıkı hale getirileceğini belirttiler. 
     
</TEXT>
</DOC>
