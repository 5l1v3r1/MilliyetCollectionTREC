<DOC>
<DOCNO> 219336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/dunya/dun01.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bedel' uyarısı kızdırdı 
</HEADLINE>
<TEXT>

   ABD'li temsilci Weston'ın, 'Referandumda hayır diyen bedelini öder' sözlerini Denktaş, 'Kabul edilemez bir baskı ve tehdit' olarak niteledi 
      YORGO KIRBAKİ Atina SEFA KARAHASAN Lefkoşa 

   
   ABD Dışişleri Bakanlığı'nın Kıbrıs Özel Koordinatörü Thomas Weston'ın, önceki akşam KKTC'deki temaslarını tamamladıktan sonra düzenlediği basın toplantısında, "Referandumda 'hayır' diyen taraf bedelini öder. Bu şansı kaçırmanın sonucunu kimse tahmin edemez" sözleri, Ada'da Türk tarafını da, Rum tarafını da kızdırdı. 
   KKTC Cumhurbaşkanı Rauf Denktaş, dün Rum Yönetimi lideri Tasos Papadopulos'la yaptığı yedinci görüşme öncesinde, Weston'ın sözlerinin Türk ve Rum halklarına karşı "kabul edilemez bir baskı ve tehdit" olduğunu söyledi ve "Annan Planı olduğu gibi kabul edilirse Kıbrıs Türkü mahvolur" dedi. Denktaş'ın anayasa danışmanı Mümtaz Soysal da, önceki günden itibaren Ada'daki müzakerelere Türk heyetiyle birlikte katılmaya başladı. 
   Rum Kesimi'nde ise, "hayır" cephesinde yer alan bazı milletvekillerinin, Rum tarafında referandumdan "evet" sonucu çıkması için, yüzde 50 yerine yüzde 66 oranında "evet" oyunu şart koşan bir kanun tasarısı hazırlığında olduğu öğrenildi. 
   
   Atina'da ağız değiştirdi 
   Thomas Weston ise, dün resmi temaslarda bulunduğu Yunanistan'da, referandum hakkındaki sözleriyle ilgili sorular üzerine "Sözlerimin hangi bölümünden vazgeçmem gerektiğini anlamıyorum. Geleceği için karar vermek Kıbrıs halkının hakkıdır" diyerek ağız değiştirdi. Yunanistan Dışişleri Bakanı Tasos Yianiçis'le görüşen Weston, "Ada'daki gelişmeler beni cesaretlendirdi. Her şey yolunda" derken, Yianiçis ise, "Bu aşamada büyük meselelerin halledilmesini dilerim ama önümüzde ciddi zorluklar var" diye konuştu. Yianiçis, Türk tarafının, görüşmeleri geciktirmek için kasıtlı çaba gösterdiğini iddia etti. 
   
   
   
</TEXT>
</DOC>
