<DOC>
<DOCNO> 218895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/yazar/yilmaz.html </URL>
<DATE> 2004/03/01/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
AKP'ye verilen şans, DEHAP'a da verilmeli 
</HEADLINE>
<TEXT>

   
   Sol ittifakın Ankara büyükşehir belediye başkan adayı Murat Karayalçın, siyasetin en sıcak arenasına giriyor halka gidiyor. Bu seçimlerden çıkarsa, sosyal demokratların halk tarafından ismi oylanan tek lideri olacak. 
   Ya olmazsa siyasetin zorlu oyunu bu riski almakta başlıyor. 
   Soldaki 6 parti ile seçim ittifakı yapan Karayalçın, 28 Mart seçimlerinde, belediye il genel meclislerine en az yüzde 10 oy alma hedefini vurguluyor. "Oyum boşa gitmesin" diyen seçmen, yerel seçim sonuçlarına bakarak, gelecek vaat eden partiyi seçecek. 
   Ankara'da AKP'nin adayı Melih Gökçek'e karşı seçim kazanmak sosyal demokratlara hemşerilerinin yüklediği bir boyun borcu. Ankara hem CHP adayı Yılmaz Ateş, hem de Karayalçın'ın bütün gücüyle yüklendiği bir seçimde, Gökçek'i eleyebilecek mi Bölünen sol oylar sonucunda Gökçek yeniden başkanlık koltuğuna oturursa, bu durumun siyasi sorumluluğu kimin olacak 
   
   Son dönemeç 
   Karayalçın sol ittifak adayı Mustafa Kul'a destek vermek için geldiği İstanbul'da bir grup gazeteci ile akşam yemeğinde birlikte oldu. İttifak İzmir'de Kul gibi eski sendikacı Fehmi Işıklar'ı, Mersin'de de Genel Sekreter Fikri Sağlar'ı aday göstererek, bir iddia sergilerken sorular, dönüp dolaşıp Ankara'ya geldi. 
   28 Mart'ı "laik düzen algılanmaları açısından son dönemeç" olarak niteleyen Karayalçın, "Seçimlerden önce çekilme mutlak olmalı. Yapılan anketten hangi partinin adayı çok oy alıyorsa onun lehine diğerleri çekilmeli" görüşünü yineliyor. 
   CHP lideri Deniz Baykal'ın "çekilme" önerisi karşısında "Sen kimsin" diye yüklendiği Karayalçın, solun kimliği sorununu daha önemsiyor. 
   
   Yeni solun kitabı 
   Türkiye İşçi Partisi kurucularından Sadun Aren'in hazırladığı, YTP'den yeni istifa eden Hüseyin Ergün'ün de katkısıyla "yeni solun" ideolojisi oluşturuluyor. 
   "Örgütlü sol diyaloğun başlaması" gerekliliği üzerinde duran Karayalçın, partilerde genel başkan hizibine yol açan modeli eleştirerek şunları söylüyor 
   "Kimin lider olacağı önemli değil. Bütün liderler denendi. Demokratik solun birleşerek büyümediğini de gördük. Yurttaşın karar paydaşı olduğu bir örgütlenme modeli gerekiyor." 
   
   CHP de görüştü 
   Belleklerde 1991'de SHP'nin kolunda Meclis'e taşınan HADEP sorununu hatırlatıyor. Karayalçın bu meseleye de şöyle yaklaşıyor 
   "O tarihten bugüne çok şey değişti çatışma döneminden, huzura geçildi. DEHAP Türkiye'nin partisi olma arzusunu ortaya koyuyor. Buna fırsat verilmeli. AKP'ye, geçmiş siyasi deneyimlerine rağmen verilen şans DEHAP'a da verilmeli. Eğer iyi niyet iradesi test edilecekse bunun için en uygun yer belediyelerdir. Belediye başkanlarının tepesinde İçişleri Bakanlığı'nın denetimi vardır, isterse bir kontrolör yardımcısının raporu ile başkanı görevden alabilir." 
   Karayalçın bu arada kendisine yöneltilen bir soruyu yanıtlarken, CHP'nin de iki kez DEHAP ile görüştüğünü, ancak 14 seçim mahalli üzerinde yürütülen seçim ittifakı pazarlığında uzlaşma sağlanamadığını söyledi. 
   "Solun geleceğinin birliktelikte" olduğunu yineleyen Karayalçın, sandığa gitmeyen Türkiye genelinde 10 milyon, Ankara'da da 80 bin kişiye sesleniyor. 
   Milleti sandıktan küstürenler, siyasi revizyondan geçerek mi yerel seçimlere hazırlandı 
   Bu sorunun yanıtı, Meclis'teki ikili yapıyı çoğaltabilecek veya tekli yapıya indirgeyecek. 
   
      
   
   
</TEXT>
</DOC>
