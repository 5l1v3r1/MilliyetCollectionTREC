<DOC>
<DOCNO> 238128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy08.html </URL>
<DATE> 2004/05/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Genelkurmay 7 ay önce de uyarmıştı... 
</HEADLINE>
<TEXT>

     Genelkurmay 2'nci Başkanı Orgeneral İlker Başbuğ, 2003'te düzenlenen Irak Brifinginde sorulacağını tahmin ettiği için hazırlandığı imam hatipler hakkında da Genelkurmay'ın görüşünü açıklamıştı. 
     Orgeneral Başbuğ o zaman hükümetin "asıl amacının ne olduğu anlaşılmayan konuları öne çıkardığını" belirtirken, Tevhidi Tedrisat Yasasına anımsatmış ve "İHL mezunlarının neden kendi alanları dışında yönlendirilmeye çalışıldığını anlamakta güçlük çektiklerini" bildirmişti. 
     Genelkurmay Başkanlığının dünkü açıklaması İkinci Başkan Org.İlker Başbuğ'un 13 Ekim 2003'te Genelkurmay Karargahında düzenlediği Irak Brifingini gündeme getirdi. 
     Brifing sonrasında Irak ile ilgil soruları yanıtlayan Org.Başbuğ, yine imam hatip lisesi İHL mezunlarının üniversiteye girişini kolaylaştıran bir tasarı ile ilgili olarak toplantının bitiminde sorulan bir soruyu da yanıtlamıştı. Genelkurmay 2'nci Başkanı Org. Başbuğ "Irak'tan farklı olarak böyle bir soru ile karşılaşabileceklerini tahmin ettiklerini, konunun farklı olması nedeniyle soruyu yanıtlamamalarının farklı yorumlara neden olabileceğini değerlendirdiklerini" söylemişti. 
     Orgeneral Başbuğ, Türkiye'nin Irak, Kıbrıs, Ege, AB'ye tam üyelik gibi hayati konularla karşı karşıya olduğunu vurgulayarak, böyle ortamlarda "gerginlik yaratmanın" ülke yararına olmadığını vurgulamıştı. Türkiye'de eğitim sisteminin iyileştirilmesi ihtiyacına kendilerinin de inandığını ifade eden Orgeneral Başbuğ, çeşitli örnekler vermişti. 
     
     UZLAŞI ÜMİTLERİ AZALDI 

     Orgeneral Başbuğ, üniversiteler ve YÖK dahil eğitim sisteminin ciddi sorunları olduğunu vurgularken, daha önce YÖK Yasası üzerindeki tartışmalar sırasında tüm kurum ve kuruluşların görüşlerinin alınarak uzlaşı içinde düzenlemeler yapılması gereğini dile getirdiklerini anlatmıştı. Orgeneral Başbuğ, YÖK Yasası üzerinde Üniversitelerarası Kurul ile Hükümetin uzlaşı içine girmelerinin ümitlerini artırdığını, ancak ilgili kurum ve kuruluşlar çalışırken bu tasarının Bakanlar Kurulu'nda kabul edilerek TBMM'ye sunulmasının "uzlaşı ümitlerini azalttığını" söylemişti. 
     
     ASIL AMACIN NE OLDUĞU ANLAŞILMAYAN 

     Orgeneral Başbuğ, tasarıyı incelediklerini, tasarının Anayasanın ilgili maddeleriyle uyumlu olduğu konusunda ciddi endişeleri bulunduğunu belirtirken, beklentilerinin temel sorunların uzlaşı içinde ele alınması olduğunun altını çizmişti. "Asıl amacın ne olduğu anlaşılmayan konuların neden öne çıkarıldığını anlayamadıklarını" ifade eden Orgeneral Başbuğ, 2003 yılında normal lise mezunlarının ancak yüzde 8.2 civarının üniversiteye girdiğini, bunun da ciddi sorun olduğunu kaydetmişti. 
     Orgeneral Başbuğ, Diyanet'in hizmetlerini sürdürmesi için 5 bin 500 civarında kadro ihtiyacı bulunduğunu, imam hatip mezunlarının yaklaşık 2 bininin yüksek öğrenime devam ettiğini, ikisinin toplamının abartılı bir ihtiyaçla 10 bini ancak bulabileceğini kaydetmişti. Buna karşın 25 bin imam hatip mezunu bulunduğunu vurgulayan Orgeneral Başbuğ, "Bu rakam neden artırılmak isteniyor merak ediyoruz" demişti. 
     
     İHL'NİN MALİYETİ DE YÜKSEK 

     Normal lise mezunlarına göre meslek lisesi mezunlarının devlete 5-6 misli pahalıya mal olduğuna da dikkat çeken Orgeneral Başbuğ, "mezunların neden kendi alanları dışında yönlendirilmeye çalışıldığını anlamakta güçlük çektiklerini" ifade etti. Orgeneral Başbuğ, esas önemli olanın "ciddi sorunların ciddi şekilde sergilenip çözüm bulmak olduğunu" vurgulamıştı. Orgeneral Başbuğ, 1973 yılında kabul edilen Milli Eğitim Temel Yasasının 32'nci maddesi ile Tevhid-i Tedrisat Yasasına uygun çözümler üretilmesinden yana olduklarını bildirmişti. 
     Yasanın 32'nci maddesinin gerekçesi ve dönemin ilgili komisyonlarının raporları dikkate alındığında, "imam hatip mezunlarının kendi alanlarında yüksek öğretime devamının" öngörüldüğünü anımsatan Orgeneral Başbuğ, "Dileğim aklı selimin galip gelmesidir" demişti. 

ANKA 

     
</TEXT>
</DOC>
