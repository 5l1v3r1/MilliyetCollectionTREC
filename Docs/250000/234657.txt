<DOC>
<DOCNO> 234657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonsiy09.html </URL>
<DATE> 2004/04/25/ </DATE>
<TIME> 17.10 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Erbakan Kıbrıs, Yunan Adası olmaktan kurtulmuştur 
</HEADLINE>
<TEXT>

     Eski SP Genel Başkanı Necmettin Erbakan, ''Kıbrıs Yunan adası olmaktan kurtulmuştur. Rumlar vasıtasıyla hayırlı bir iş oldu'' dedi. 
     Erbakan, SP Konya İl Başkanlığı Binası'nda basına kapalı olarak yapılan ve yaklaşık 1 saat süren SP Genel İdare Kurulu ve İl Divan Toplantısı'nın ardından bir açıklama yaptı. 
     Ekonominin söylendiği kadar iyi durumda olmadığını iddia eden Erbakan, hükümetin uyguladığı dış politikaları da eleştirerek, bu durumun, ülkenin milli menfaatlerini zedelediğini savundu. 
     Hükümetin, Kuzey Kıbrıs Türk Cumhuriyeti'nde yapılan referandumda ''evet'' sonucunun çıkması için baskı yaptığını öne süren Erbakan, şunları kaydetti 
     ''Kıbrıs Yunan adası olmaktan kurtulmuştur. Rumlar vasıtasıyla hayırlı bir iş oldu. Bizim bağımsız devletimiz inşallah sonsuza kadar bağımsız yaşayacaktır. Bizim için bir tek Kıbrıs meselesi var, o da bağımsız Kuzey Kıbrıs Türk Cumhuriyeti'ni güçlendirmektir. AK Parti yöneticileri halen yanlış politikalar takip ediyor. Ancak, Allah millete acıdı, korudu. Referandum sonucu hayırlı olsun.'' Toplantıya, SP Genel Başkanvekili Recai Kutan, genel başkan yardımcıları, eski Konya Büyükşehir Belediye Başkanı Mustafa Özkafa ve çok sayıda partili katıldı. 
     Erbakan, toplantının ardından, eski milletvekili Hasan Hüseyin Öz'ün oğlu Kadir Öz'ün düğün törenine katıldı. 
     
</TEXT>
</DOC>
