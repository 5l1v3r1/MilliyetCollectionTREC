<DOC>
<DOCNO> 248963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun46.html </URL>
<DATE> 2004/06/18/ </DATE>
<TIME> 23.39 </TIME>
<AUTHOR>  </AUTHOR>
<HEADLINE>
Öldürülen Amerikalı rehine...Bush "Onu soğukkanlılıkla öldürdüler" 
</HEADLINE>
<TEXT>

     ABD Başkanı George Bush, El Kaide militanlarının Amerikalı mühendis Paul M. Johnson'ı rehin aldıktan sonra başını keserek öldürmesini kınadı ve ''Onu soğukkanlılıkla öldürdüler'' dedi. 
     Bush, Seattle'de gazetecilere yaptığı açıklamada, ''Öldürülmesinin hiçbir haklı gerekçesi yok. Dahası onu soğukkanlılıkla öldürdüler. Amerika bu tür katiller tarafından korkutulamayacak'' dedi. 
     ABD Başkan Yardımcısı Dick Cheney de katilleri kınadı ve ''Utanmaları ve merhametleri yok. Amerika katilleri birer birer yakalayacak ve onları mahvedecek'' dedi Öte yandan, Suudi Arabistan'daki ABD Büyükelçiliği yetkilisi Carol Kalin, CNN'e yaptığı açıklamada, Johnson'ın öldürülmesinin ardından Amerikalılara yönelik daha fazla saldırı olabileceğini belirtti. Kalin, ''Maalesef, saldırıların büyük ihtimalle devam edeceği yönünde tahminlerimiz var'' dedi. 
     Kalin, büyükelçiliğin kapanmayacağını belirtirken, Washinton'daki yetkililer, Amerikan vatandaşlarına yönelik saldırı tehdidi nedeniyle yeni bir uyarı yayınlanacağını bildirdi. 
     
</TEXT>
</DOC>
