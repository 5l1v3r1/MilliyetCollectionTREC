<DOC>
<DOCNO> 228847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/spor/spo06.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın sezonu kapadı 
</HEADLINE>
<TEXT>

   Derbideki yönetimiyle büyük tepki toplayan hakem Ali Aydın'a gözlemcileri de yetersiz kabul edilen 5.6 puan verdi. FIFA kokartlı hakemin kalan altı haftada maç almayacağı öğrenildi 
      NECMİ KEPÇETUTAN 

   
   En kötü not 
   HAKEMLİK yaşamının "en kötü" gözlemci puanını alan FİFA kokartlı Ali Aydın sezonu kapattı. Önceki akşam oynanan Galatasaray - Beşiktaş karşılaşmasında verdiği kararları, disiplin uygulamaları ve genel yönetimi tartışma yaratan Aydın'a, gözlemcileri Taner Yalçındağ ve Sabri Çelik'in 5.6 puan verdiği, bunun karşılığı olan "yetersiz" değerlendirmesi nedeniyle FİFA kokartlı hakemin sezon sonuna kadar maç almayacağı bildirildi. 
   
   MHK uyaracak 
   2001 - 2002 sezonunda gösterdiği üstün performans nedeniyle FİFA kokartı takmaya hak kazanan, yedi yıldır üst klasman ve süper lig hakemliği yapan Ali Aydın, "oyun anlayışı ve davranışı", "disiplin kontrolü", "oyun kurallarını yorumu" gibi konularda gözlemcileri Yalçındağ ve Çelik tarafından başarısız bulundu. Raporları değerlendiren MHK'nin tecrübeli hakemi dinlendirmenin yanı sıra formsuzluğu nedeniyle uyaracağı da kaydedildi. 
   
   Başkan adayı 
   FENERBAHÇE - Çaykur Rizespor maçındaki kural hatası nedeniyle müsabakanın tekrarlanmasına yol açan Ali Aydın'ın sezon sonuna kadar görev alamayacak olması MHK'yi de zor durumda bıraktı. TFFHGD başkanlığına aday gösterilen Aydın'ın 15 gün sonra yapılacak seçimdeki durumunun belirsizlik kazandığı ifade edilirken, FİFA kokartlı ismin telefonlarını kapattığı ve dış dünya ile ilişkisini kestiği öğrenildi. 
   
   Ulusoy da sinirlendi    FUTBOL Federasyonu Başkanı Haluk Ulusoy'un her fırsatta destek çıktığı Ali Aydın'ın, Galatasaray-Beşiktaş maçındaki yönetimine bir hayli sinirlendiği öğrenildi. Karşılaşmayı televizyondan izleyen Ulusoy'un Aydın'ın yanlış kararlarına hem üzüldüğü, hem de öfkelendiği belirtilirken, Federasyon Başkanı'nın MHK Başkanı Bülent Yavuz'dan bu konuda rapor isteyeceği bildirildi. 
   
   Anons ikiye böldü    OLİMPİYAT Stadı'nda yoğun küfürlere rağmen ikinci anonsu yaptırmayan hakem Ali Aydın federasyonu da böldü. Siyah - Beyazlı ekibin tartışmalı ilk penaltı golünden sonra aleyhine yapılan tezahüratlar nedeniyle 1 numaralı anonsu isteyen, ancak kalan 34 dakikalık bölümde söz konusu tezahürat devam ettiği halde ikinci anonsu yaptırmayan FİFA kokartlı hakem, gözlemcileri tarafından rapor edildi. 
   TALİMATA göre iki numaralı anonsun yapılması durumunda PFDK'ye sevk edilmesi ve asgari bir maç saha kapatma cezası alması gereken Galatasaray'ın durumu, federasyon yetkilileri ve hukukçuları yeni bir tartışmaya soktu. Kötü tezahüratın 1. numaralı anonsa rağmen devam ettiğinin tespitine karşın, talimat hükümlerinin tam olarak uygulanması fikrine başkan Ulusoy'a danışıldıktan sonra karar verilecek. 
   
   
</TEXT>
</DOC>
