<DOC>
<DOCNO> 230460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur27.html </URL>
<DATE> 2004/04/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Sabancı'nın cenaze töreninde çiçek değil spastik çocuklara bağış istendi 
</HEADLINE>
<TEXT>

     Hacı Ömer Sabancı Holding Başkanı Sakıp Sabancı, devlet töreniyle yarın İstanbul'da toprağa verilecek. 
     Törene, Cumhurbaşkanı Ahmet Necdet Sezer'i temsilen Genel Sekreter Kemal Nehruzoğlu, TBMM Başkanı Bülent Arınç ve Japonya'da bulunan Başbakan Recep Tayyip Erdoğan'ı temsilen Dışişleri Bakanı ve Başbakan Yardımcısı Abdullah Gül'ün katılacağı bildirildi. 
     Sabancı Holding CEO'su Celal Metin, yarınki cenaze törenine ilişkin gazetecilere bilgi verirken, basın mensuplarının tören sırasında rahat çalışabilmesi için, Sabancı Center'ın bahçesine üç-dört seviyeli platform kurulacağını kaydetti. 
     Celal Metin, mezarlıkta da, basın mensupları için yine platform oluşturulduğunu, ancak Sabancı ailesinin isteği üzerine toprağa verilişi sırasında görüntü alınmasına müsaade edilmeyeceğini bildirdi. 
     Metin, yarın sabah 11.00'de Sabancı Center'ın bahçesinde yapılacak devlet töreninin ardından, Sakıp Sabancı'nın cenazesinin askeri birlikler eşliğinde kortej oluşturularak Fatih Camii'ne götürüleceğini ve oradan da yine kortej eşliğinde Zincirlikuyu Mezarlığı'na getirileceğini söyledi. 
     Celal Metin, cenazenin kortejle götürülmesi nedeniyle saat 15.00'den önce mezarlığa gidilemeyeceğini tahmin ettiklerini ifade etti. 
     
     LOCALAR OLUŞTURULACAK 

     Sabancı Holding Kurumsal İletişim Direktörü Özer Yalçın da, bahçede yapılacak tören sırasında, Sabancı Ailesi, devlet protokolü ve diplomatlar için ayrı ayrı localar oluşturulacağını belirtti. 
     Yalçın, törene, Cumhurbaşkanı Ahmet Necdet Sezer'i temsilen Genel Sekreter Kemal Nehruzoğlu, TBMM Başkanı Bülent Arınç ve Başbakan Recep Tayyip Erdoğan'ı temsilen Dışişleri Bakanı ve Başbakan Yardımcısı Abdullah Gül'ün katılacağını bildirdi. 
     Devleti temsilen 6-7 bakanın da törene iştirak edeceğini aktaran Yalçın, törende aile adına Şevket Sabancı'nın, çalışanlar adına da Celal Metin'in birer konuşma yapacağını kaydetti. 
     
     ÇİÇEK YERİNE SPASTİK ÇOCUKLARA BAĞIŞ 

     Bu arada, cenaze törenine çiçek gönderilmemesi istendi. 
     Sabancı Holding'den yapılan açıklamada, ''Eğitime ve sağlığa büyük önem veren Sakıp Sabancı, çiçek yerine Sabancı Üniversitesi Burs Fonu ve Türkiye Spastik Çocuklar Vakfı'na bağış yapılmasını dilerdi'' ifadesine yer verildi. 
     Açıklamaya göre, iki vakıfın banka hesap numaraları şöyle 
     Sabancı Üniversitesi Burs Fonu Akbank Sabancı Üniversitesi Şubesi, Şube kodu 713, Hesap No 30727 Türkiye Spastik Çocuklar Vakfı Vakıflar Bankası Kozyatağı şubesi, Hesap no 207 49 503 
     
</TEXT>
</DOC>
