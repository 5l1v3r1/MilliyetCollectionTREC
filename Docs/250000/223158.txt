<DOC>
<DOCNO> 223158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy18.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar Bu hükümet demokrasiyi hazmedememiş... 
</HEADLINE>
<TEXT>

     DYP Genel Başkanı Mehmet Ağar, ''Esnafa, basına, iş alemine, siyasete, bürokrasiye baskı... Bu hükümet demokrasiyi hazmedememiş'' dedi. 
     Ağar, DYP'nin İstanbul Büyükşehir Belediye Başkan Adayı Ahmet Vefik Alp ve Eminönü Belediye Başkan Adayı Vedat Bayram ile Kapalıçarşı'da esnaf ziyaretinde bulundu. 
     İstanbul Kapalıçarşı Esnafları Derneği'ni de ziyaret eden DYP lideri Ağar, burada yaptığı açıklamada, İstanbul'da 10 yılı aşkın süre güvenlik ve asayiş görevlerinde bulunduğunu hatırlatarak, bu dönemde insanlara adaletli bir yaklaşım içinde meseleleri çözdüğünü söyledi. 
     Ağar, ''Türkiye'nin genel ekonomisinden kaynaklanan durgunluğu, Kapalıçarşı gibi Türkiye'nin beyni, kalbi olan bir yerde görüyorum. Kapalıçarşı'da işler durgunsa, Türkiye'de iş yok demektir'' dedi. Uygulanan ekonomi politikalarıyla Türkiye'nin bir yere varamayacağını savunan Ağar, esnafın siftah yapamaz hale geldiğini öne sürdü. 
     Ağar, ''Müşteri ve turist kaynayan bir Kapalıçarşı yerine, neredeyse futbol maçı yapılacak bir Kapalıçarşı'nın var olduğunu'' kaydetti. 
     ''Partisinin İstanbul Büyükşehir Belediye Başkan Adayı Ahmet Vefik Alp'in, kentte kağıt üzerinde değil, gerçek bir turizm patlaması yaptıracağını'' söyleyen Ağar, İstanbul'un Roma, Paris gibi çok turist çeken bir kent olacağını anlattı. 
     
     SORULARI YANITLADI 
     Mehmet Ağar, bir gazetecinin ''Fişleme konusunda ne düşünüyorsunuz '' sorusu üzerine, ''Genelkurmay Başkanlığı'nın 'teknik bir yanlışlık olduğu' yönünde açıklamada bulunduğunu'' kaydederek, ''Türkiye'de potansiyel suçlunun çok az olduğunu ve toplumu bölmek değil, bütünleştirmek gerektiğini'' ifade etti. 
     ''Basına uygulanan sansür konusunda ne diyeceksiniz '' sorusu üzerine ise Ağar, ''Hükümet, kendisini 1950 öncesinin tek parti iktidarlarından birisi zannediyor'' dedi. 
     ''Bütün esnafın üstüne vergi memurlarının gönderilerek 'matrah artıracaksın, fazla vergi vereceksin' denildiğini'' de ileri süren Ağar, ''İnsanların kazanamadığı vergileri alıyorlar. Esnafa, basına, iş alemine, siyasete, bürokrasiye baskı... Bu hükümet demokrasiyi hazmedememiş. Türkiye'yi baskıyla hiç kimse bir yere götüremeyecektir'' diye konuştu. 
     ''Bütün baskıların karşısında, tek parti iktidarına direnmiş Demokrat Parti geleneğine sahip DYP'nin var olduğunu'' da ifade eden Ağar, sözlerini şöyle tamamladı 
     ''Bu hükümetin bütün baskılarını kıracağız. Çünkü CHP, bu hükümetin alternatifi olamadığını gösterdi. 15 aylık süre, millete yeteri kadar değerlendirme zamanı bırakmıştır. Bu hükümetin baskılarını DYP kıracaktır. Milletimizin bu çemberlerini kıracak, milleti huzura ve rahata kavuşturacaktır. CHP'nin etkisizliği, 15 ay sonunda bu iktidarı şımartmıştır. Kendisi, daha fazla baskı yapmakta adeta hak sahibi olmaya başlamıştır.'' Bu arada, DYP Genel Başkanı Mehmet Ağar ve beraberindekilere, uğradıkları bazı kuyumcu dükkanlarındakiler tarafından nazar boncuklu tespih hediye edildi. 
     
</TEXT>
</DOC>
