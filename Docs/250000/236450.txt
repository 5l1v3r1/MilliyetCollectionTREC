<DOC>
<DOCNO> 236450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun43.html </URL>
<DATE> 2004/05/01/ </DATE>
<TIME> 22.22 </TIME>
<AUTHOR>  </AUTHOR>
<HEADLINE>
Talat "İzolasyon politikasının sona ermesi için mücadele başlattık" 
</HEADLINE>
<TEXT>

     KKTC Başbakanı Mehmet Ali Talat, Kıbrıs birleşene kadar mücadeleye devam edeceklerini belirterek, ''Kıbrıs Türkü üzerinde haksız bir şekilde yürütülen tecrit ve izolasyon politikasının sona ermesi için büyük bir mücadele başlattık'' dedi. 
     1 Mayıs İşçi Bayramı dolayısıyla bu akşam Lefkoşa İnönü Meydanı'nda miting düzenlendi. 
     Aralarında koalisyon hükümetinin büyük ortağı Cumhuriyetçi Türk Partisi'nin de bulunduğu bazı siyasi parti ve sivil toplum örgütünden oluşan ''Bu Memleket Bizim Platformu'' tarafından düzenlenen mitinge Başbakan Mehmet Ali Talat da katıldı. Böylece KKTC tarihinde ilk kez bir başbakan 1 Mayıs İşçi Bayramı kutlamalarına katılmış oldu. 
     Başbakan Mehmet Ali Talat, mitingde yaptığı konuşmada, büyük bir mücadele verdiklerini kaydederek, ''Bu mücadelenin sonunda Kıbrıs Türkünün barış sevgisiyle dolu olduğunu, kardeşlik sevgisiyle dolu olduğunu, adayı bölmek değil, birleştirmek sevdasında olduğunu dosta düşmana kanıtladık'' dedi. 
     ''Ancak bir kaza oldu, mücadelemiz henüz bitmedi'' diyen Talat, şöyle devam etti 
     ''Bizim gönlümüz, bizim yüreğimiz sevgiyle doludur, barışla doludur. Bu ülkede barış kurulana kadar, bu ülkeye çözüm gelene kadar, bu ülke yeniden birleşene kadar mücadelemize devam edeceğiz. 
     Kıbrıs Türkünün dünya ile kucaklaşması, bugüne kadar Kıbrıs Türkü üzerinde haksız bir şekilde yürütülen tecrit ve izolasyon politikasının sona ermesi için büyük bir mücadele başlattık. Bu mücadeleyi de dostlarla beraber, barışçı dostlarla beraber, kardeşlerimizle beraber sonuna kadar götüreceğiz.'' 
     
     Mitinge "Evet"çi Rumlar da katıldı 
     Mitinge, Kıbrıs Rum tarafında referandumda ''evet'' kampanyası yürüten grupların temsilcileri de katıldı. 
     Mitingde, Avrupa Birliği AB üyeliğine yönelik mesajlar öne çıktı. 
     Aralarında Kıbrıs Rum yönetiminin de bulunduğu 10 yeni ülkenin AB üyeliğiyle aynı güne denk gelen mitingde, referandumda Rumların ''hayır'' demesiyle 40 yıl aradan sonra çözümün ve AB üyeliğinin kapısından dönen Kıbrıs Türk halkının burukluğunu yansıtan pankart ve sloganlar İşçi Bayramı'na yönelik mesajları bastırdı. 
     
</TEXT>
</DOC>
