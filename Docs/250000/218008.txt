<DOC>
<DOCNO> 218008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko28.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Doğalgaza zam yapılmaması için uğraşıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, enerji fiyatlarına zam konusunu değerlendirirken, ''elektrikte kesin olarak yapılmayacak. Doğalgazda da yapılmaması için görüşmelerimizi sürdürüyoruz'' dedi. 
     Hilmi Güler, Hazar Denizi ve Karadeniz Petrol ve Doğalgaz Konferansı sırasında, gazetecilerin sorularını yanıtladı. 
     Doğalgaz fiyatında artış yapılıp yapılmayacağına ilişkin soru üzerine Güler, bu konuda ilgili bakanlarla görüştüklerini, elektrikte artış olmayacağını belirterek, ''Doğalgazda da ilgili görüşmeleri yaptık. Onda da düşünmüyoruz'' dedi. 
     Bakan Güler, bir gazetecinin ''Özkaynak konusunda IMF'nin baskısı var'' sözleri üzerine, şöyle konuştu 
     ''IMF ayrı bir kurum, biz bir bakanlığız. Devletimizin oturmuş bir sistemi, bakanlığımızın da oturmuş bir enerji politikası var. Dolayısıyla ben de dahil olmak üzere, teknisyen arkadaşlar da dahil, bu hesap kitabı iyi biliyoruz. Yaptığımız çalışmalara göre, bu gerekmiyor. Elektrikte kesin olarak yapılmayacak. Doğalgazda da görüşmelerimiz sürüyor. Onda da yapılmaması için gerekli çalışmalarımızı sürdürüyoruz.'' Bu konuda Hazine Müsteşarlığı veya Maliye Bakanlığı'ndan bir baskı gelip gelmediğinin sorulması üzerine Güler, ''Hayır, baskı değil. Biz zaten ortak çalışan bir ekibiz. Takım düzeni içinde, ahenkle çalışıyoruz. Bizde baskı söz konusu değil. Oturup, karşılıklı konuşup birbirimizi ikna ederiz, hesabımızı yaparız, ona göre görüşürüz'' diye konuştu. 
     
     İRAN DOĞALGAZI 
     Hilmi Güler, İran doğalgazına ilişkin fiyat indirimi görüşmelerinin hangi aşamada olduğunun sorulması üzerine, bütün anlaşmalarda belli periyotlarda fiyat revizyonu maddesinin yer aldığını belirterek, şöyle dedi 
     ''Geçtiğimiz Temmuz ayında anlaşma gereğince müracaatta bulunduk. Buna göre de, Botaş'ın Genel Müdürü, yardımcıları bu görüşmeleri sürdürüyor. Gittiler, görüştüler. Onlar geldiler ve fiyat revizyonu için gerekli olan süre geçen ay bitti. Bu Pazar günü Botaş yöneticileriyle birlikte İran'a gidip görüşme yapacağız. Bu görüşmede, fiyat revizyonu maddesi gereğince görüşmelerimizi yapacağız.'' Ne kadar indirim yapılacağının sorulması üzerine Güler, ''Bu tip şeyler olmadan söylenmez'' dedi. 
     Güler, görüşmelerden sonuç çıkmaması halinde ne yapılacağını soran bir gazeteciye de, şu yanıtı verdi 
     ''Bu bir görüşmedir. Görüşmenin kuralları içinde herşey var ama neticede biz istiyoruz ki İran gibi köklü bir komşumuzla ilişkilerimizi belli bir anlayış içinde, anlaşmaların maddesi uyarınca, hukukun şartları içinde, dostane bir şekilde yapalım. Onun için de görüşmelerimiz gayet güzel sürüyor. İnşallah bu noktada her 2 taraf için en uygun çözüm Mavi Akım'da, Rus doğalgazında olduğu gibi bulunur. Orada çok başarılı sonuç aldık. İnşallah İran'da da böyle olur.'' 
     
     TÜRKMEN GAZI 
     Hilmi Güler, Türkmen gazına ilişkin de görüşmelerin sürdüğünü, Türkmenistan'dan alınan elektriğin miktarının 2 katına çıkartıldığını, fiyatının ise yarıya düşürüldüğünü söyledi. 
     Amaçlarının, Türkiye'nin doğalgaz kaynak ve çeşitliliğini artırmak ve fiyatını düşürmek olduğunu belirten Güler, ''Çünkü bazen öyle şeyler oluyor ki anlaşmanın yenisini yapmak eskisini düzeltmekten daha kolay oluyor. Biz de eskiden yapılan bazı yanlışlıkları, hataları düzeltmeye çalışıyoruz. İşimiz zor oluyor ama elimizden geleni yapıyoruz'' diye konuştu. 
     Bakan Güler, Boğazlar'dan tanker geçişlerine ilişkin soru üzerine de, Boğazlar'ın doğal bir petrol boru hattı olmadığını, 2020 yılında dünya enerji tüketiminin yüzde 50 artmasıyla Boğazlar için bu yükün tahammül edilemez olacağını söyledi. 
     Bu konuda, sadece eleştiriyle yetinmeyip çözüm de sunduklarını dile getiren Güler, Türkiye üzerinden yeni by-pass'lar düşündüklerini, bu şekilde Boğaz'ın yükünün azaltılabileceğini kaydetti. 
     Bir gazetecinin ''Sugözü Termik Santrali ithal kömürle çalışacak. Oysa yakınındaki Elbistan ya da Sultanbeyli'nin kömür rezervleri neden kullanılmıyor '' sorusu üzerine, bu termik santralın anlaşmasının kendilerinden önce yapıldığını belirterek, ''çok güzel çalışıyor ama anlaşmanın şartları bizden önce yapılmış. Bizim yapacağımız santrallar yerli kömür kullanacak'' dedi. 
     
</TEXT>
</DOC>
