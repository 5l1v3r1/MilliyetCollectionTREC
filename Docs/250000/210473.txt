<DOC>
<DOCNO> 210473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur19.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bandırma'da fırtınanın hızı saatte 120 kilometreyi buldu 
</HEADLINE>
<TEXT>

     Balıkesir'in Bandırma İlçesi'nde dün akşam başlayan fırtına ve sağanak, yaşamı olumsuz etkiliyor. 
     AA muhabirinin aldığı bilgiye göre, ilçede saatteki hızı zaman zaman 120 kilometreyi bulan rüzgarın elektrik hatlarını koparması nedeniyle ilçe merkezinin üçte ikisine, ilçeye bağlı Edincik Beldesi ve köylerinin tamamına elektrik verilemiyor. 
     Yağış yüzünden tarım alanları sular altına kalırken, Bandırma- Balıkesir Karayolu'ndaki Banvit Fabrikası'nın önü, derelerden gelen suların yığılması yüzünden gölcüğe dönüştü. Bölgede yaklaşık 15 araç su altında kalırken, park halindeki İlçe Jandarma Komutanlığı'na ait bir minibüs yan yattı. 
     Bandırma Kaymakamı İsmail Gürsoy, AA muhabirine yaptığı açıklamada, bölgede karla karışık yağmura dönüşen sağanağın özellikle Banvit Fabrikası'nın bulunduğu Bandırma-Balıkesir Karayolu'nun 8. kilometresinde ulaşımı olumsuz etkilediğini söyledi. 
     Derelerden suların yola aktığını, bölgedeki altyapı sisteminin yetersiz kalması üzerine yolun bir bölümünün sular altında kaldığını anlatan Gürsoy, bu nedenle karayolunda ulaşımın tek şeritten sağlandığını bildirdi. Gürsoy, Karayolları ve Trafik ekiplerinin bölgede her türlü önlemi aldıklarını, ancak yağışın aynı hızda devam etmesi halinde yolun yarılma ve tamamen kapanma tehlikesiyle karşı karşıya kalabileceğini ifade etti. 
     Gürsoy, elektrik kesintisinin giderilmesi için de çalışmaların sürdüğünü belirtirken, okullarda eğitimin devam ettiğini, ancak hava koşullarını dikkate alarak önümüzdeki saatlerde bu konuda bir değerlendirme yapabileceklerini söyledi. 
     Bu arada, Bandırma ve Erdek Liman Başkanlıkları, büyük tonajlı gemilerin ve balıkçı teknelerinin denize açılmalarını yasakladı. 
     
</TEXT>
</DOC>
