<DOC>
<DOCNO> 241102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/guncel/gun20.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



İspanya ile Kenan Kalav tartışması 

ÖNDER YILMAZ Ankara 
BAŞBAKANLIK, sinema sanatçısı Kenan Kalav'a sahip çıktı. Başbakanlık İnsan Hakları Başkanlığı, Kalav'ın İspanyol polisinden dayak yediğine ilişkin haberleri ihbar kabul ederek, 6 Ocak 2004'te inceleme başlattı. Kalav'a muameleyi insan haklarına aykırı bulan Başbakanlık, Dışişleri Bakanlığı aracılığıyla 24 Şubat 2004'te İspanya'ya nota verdirdi. İspanya, Türkiye'ye karşı nota göndererek, "Asıl polislerimiz dayak yedi" dedi. Dışişleri, karşı nota üzerine İnsan Hakları Başkanlığı'na yazı göndererek, konunun İspanya'da dava sürecinde olduğunu bildirdi. 

Öğretmen, Ata'nın büstüne tükürdü 

ÇANKIRI'da, Atatürk büstüne tüküren öğretmen tutuklandı. Merkeze bağlı Konak Köyü İlköğretim Okulu'nda görev yapan Ahmet İmamoğlu 29 , öğrencilerinin yanında Atatürk'ün büstüne tükürdüğü gerekçesiyle gözaltına alındı. Jandarma sorgusunun ardından mahkemeye sevk edilen İmamoğlu, "Atatürk'ün manevi şahsiyetine hakaret" suçundan tutuklanarak cezaevine gönderildi. İmamoğlu'nun ayrıca boş derslerde, öğrencilerine dini içerikli yasadışı filmler izlettiği de kaydedildi. 

Muzır Kurulu sakın görmesin 

Fotoğraf MUSTAFA İSTEMİ 
TBMM'de, aralarında yarı çıplak kadın figürlerinin de bulunduğu pulların sergilendiği "Milli Egemenlikte 84. Yıl" konulu pul sergisi açıldı. TBMM ve PTT Genel Müdürlüğü'nün işbirliğiyle düzenlenen serginin açılışını TBMM Başkan Vekili Nevzat Pakdil yaptı. Sergide, 1956'ya ait Çocuk Esirgeme Kurumu, Şefkat Pulları serisinden, yarı çıplak kadın ve çıplak çocuk figürlerinin bulunduğu pullar dikkat çekti. Şefkat Pulları'nın sahibi eski CHP Amasya Milletvekili Savaş Arpacıoğlu, Pakdil ile birlikte sergiyi gezdi. 


</TEXT>
</DOC>
