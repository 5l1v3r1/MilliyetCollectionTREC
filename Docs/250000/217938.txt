<DOC>
<DOCNO> 217938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun09.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Kıbrıs'ta çözüm için kaybedecek zaman yok" 
</HEADLINE>
<TEXT>

     ABD Dışişleri Bakanlığı, Kıbrıs'ta çözüm için tarafları kapsamlı ve hızlı çalışmaya çağırırken, ''kaybedecek zaman olmadığını'' vurguladı. 
     ABD Dışişleri Bakanlığı sözcüsü Richard Boucher, Kıbrıs müzakerelerinin, Rum tarafının erteleme taktikleriyle baltalanmasına ilişkin bir soru üzerine, BM gözetimindeki görüşmelerin sadece bir oturumunun ertelendiğini, öte yandan çeşitli teknik komitelerin toplantılarını sürdürdüğünü hatırlattı. 
     Türk tarafının bir belge sunduğunu, Rum tarafının bunu incelemek için zamana ihtiyacı olduğunu anladıklarını, bunun da müzakere sürecinin bir parçası olarak görüldüğünü kaydeden Boucher şöyle dedi 
     ''Taraflara kapsamlı ve hızlı görüşme yönündeki çağrımızı sürdürüyoruz. Daha önce de söylediğimiz gibi, birleşmiş bir Kıbrıs'ın 1 Mayıs'ta AB'ye girmesine yönelik zamanlı bir çözüm için kaybedecek zaman yok. Ancak görüşmeler sürüyor. Biz her iki tarafın da ortaya çıkmasını ve yapıcı çalışmasını, ilerleme kaydedilmesini istiyoruz.'' 
     
</TEXT>
</DOC>
