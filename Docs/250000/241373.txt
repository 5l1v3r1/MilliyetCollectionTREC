<DOC>
<DOCNO> 241373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko08.html </URL>
<DATE> 2004/05/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İlaç fiyatları düştü, üreticiler rahatsız .. 
</HEADLINE>
<TEXT>

     İlaç fiyatlarında indirim yapılmasını öngören kararnamenin 14 Nisan'daki döviz kuruna göre ayarlanmasının, kur artışı dolayısıyla ilaç üreticilerini zor durumda bıraktığı bildirildi. 
     Araştırmacı İlaç Firmaları Derneği AİFD , İlaç Endüstrisi İşverenleri Sendikası İEİS ve Türk İlaç Sanayicileri Derneği başkanlarının imzasıyla Sağlık Bakanı Recep Akdağ'a gönderilen mektupta, üreticilerin sıkıntılarına yer verildi. 
     AİFD ve Novartis Türkiye'nin Başkanı Altan Demirdere, AA muhabirine yaptığı açıklamada, yeni ilaç fiyat kararnamesi hazırlanırken, Sağlık Bakanlığı ile birlikte çalıştıklarını ve anlaşmaya vardıklarını söyledi. 
     Ancak, ortaya çıkan kararnamenin anlaştıkları kararname olmadığını, tamamen değiştiğini öne süren Demirdere, kararnamede önce pahalı ilaçların Avrupa'nın en ucuz ilaç fiyatlarına göre düşürülmesi, Avrupa'daki fiyattan daha ucuz olanları da bu fiyata çıkarma konusunda anlaştıklarını ifade etti. 
     
     ''MAHKEMEYE GİDİYORUZ'' 
     Kararnamenin son halinde, pahalı ilaçların Avrupa'daki ucuz fiyatlara indirildiğini ancak Avrupa'dan daha ucuza satılan ilaçların fiyatlarının değiştirilmediğini belirten Demirdere, ''O zaman biz Avrupa'daki en ucuz 3 ülkenin ilaç fiyatlarının ortalaması olsun dedik, o da olmadı. Şimdi mahkemeye gidiyoruz'' diye konuştu. 
     Demirdere, kendileri için, ''İlaç fiyatları bu kadar indi, yıllardır Türk halkını kazıklıyordunuz'' şeklinde yorumlar yapıldığını dile getirerek, durumun görülen gibi olmadığını, artık bıçağın kemiğe dayandığını söyledi. 
     Altan Demirdere, ilaç fiyatlarına 15 Haziran'da yapılacak indirim için alınan döviz kurunun 14 Nisan'daki Merkez Bankası dolar kuru yaklaşık 1 milyon 360 bin TL Merkez Bankası verileri olduğunu belirterek, o dönemden bugüne dövizin yüzde 15 arttığını kaydetti. 
     Kararnamede, ''eğer kur bir ay içinde yüzde 5 artarsa, ilaç fiyatlarına kura göre zam yapılır'' ibaresinin yer aldığını anımsatan Demirdere, ''Kur yüzde 15 arttı ama kur fiyat artışı uygulanmıyor. Kur artış zammını vermesi lazım'' dedi. 
     Asıl sorunun, ucuz ilaçların fiyatlarının Avrupa ile dengelenmemesi olduğunu vurgulayan Demirdere, Bakan Akdağ'a gönderdikleri mektupta bu sorunları anlattıklarını ifade etti. 
     Demirdere, ''Mahkemeye gidiyoruz. Avrupa'nın en ucuz ilacının fiyatını al, ucuz ilaçlarda fiyatı Avrupa'ya dengeleme. Bunlar hukuka aykırı. İçinde keyfiyet var. Ticaretin dengesi bozuldu'' diye konuştu. 
     
</TEXT>
</DOC>
