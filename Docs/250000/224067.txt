<DOC>
<DOCNO> 224067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo20.html </URL>
<DATE> 2004/03/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Konyaspor 3 puan aldığımız için mutluyuz... 
</HEADLINE>
<TEXT>

     Konyaspor Teknik Direktörü Tevfik Lav, bugüne dek yaptıkları en zor maçtan 3 puan almayı başardıkları için mutlu olduklarını söyledi. 
     Tevfik Lav, maç sonunda yaptığı açıklamada, rakip Adanaspor'un, son 2 maçında olduğu gibi gibi sahaya, ligin son sırasında bulunmanın vermiş olduğu rahatlıkla çıktığını söyledi. 
     İyi bir futbol ortaya koyduklarını, ancak kendilerini bu tür maçlarda bekleyen en büyük tehlikenin, futbolcuların rehavete kapılması olduğunu anlatan Lav, ''İlk yarıyı 3-0 kapattıktan sonra soyunma odasında futbolcularıma söylediğim ilk şey, Oyun disiplininden kopan futbolcuyu hemen maçtan alırım oldu. İkinci yarının başında oyuncularımız biraz kendini bırakır gibi oldu, ancak kısa sürede toparlandık'' dedi. 
     Zafer Biryol'un 4 gol atmasını sevinçle karşıladıklarını anlatan Lav, şunları söyledi 
     ''Bugüne kadar oynadığımız en zor maçtan 3 puan aldığımız için mutluyuz. Ancak savunma ve ileri uç adamlarımız arasında olmaması gereken boşluklar verip, rakibe hareket alanı yarattık. Bu soruna çözüm bulmalıyız. Zafer Biryol'un golleri bizi ayrıca sevindirdi. Gol kralının Konyaspor'dan çıkması, A Milli Takım'a oyuncularımızın çağrılması en büyük dileğimiz.'' Adanaspor Teknik Sorumlusu Ahmet Ziya Yüce ise ligdeki yerlerinin belli olduğunu, futbolcuların ellerinden geleni sahaya yansıtmaya çalıştığı söyledi. 
     Ligin ikinci yarısında eksilen kadroya takviye yapamadıklarını vurgulayan Yüce, ''4 as oyuncumuz, Konyaspor karşısında forma giyemedi. Ancak bu durum, hiçbir zaman alınan mağlubiyete mazeret olarak gösterilemez. Kalan maçlarda iyi oynayarak, elimizden geleni yapacağız'' dedi. 
     
</TEXT>
</DOC>
