<DOC>
<DOCNO> 227807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/spor/spo02.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Nisan şakası 
</HEADLINE>
<TEXT>

   Aziz Yıldırım dün uzun bir aradan sonra basının sorularını yanıtladı, şampiyonluk konusunda endişe taşımadığını vurguladı. Fenerbahçe Başkanı, yaptığı esprilerle de herkesi şaşırttı 
      YUSUF KOBAL 

   
   Beşiktaş'a destek 
   BEŞİKTAŞ'IN Avrupa Birliği ülkelerinin vatandaşı olan futbolcuların yabancı statüsünden çıkarılması istemiyle Futbol Federasyonu'na yaptığı başvuruya Fenerbahçe'den de tam destek geldi. Başkan Aziz Yıldırım düzenlediği basın toplantısında, "Hatta daha da ileri giderek Avrupa'daki düzenin Türkiye'de de aynen uygulanması gerektiğini düşünüyoruz. Bizim de müracaatımız olacak. Bu bütün kulüpleri kapsayacak" diye konuştu. 
   
   'Hiç uğurum olmadı' 
   YILDIRIM, şampiyonluk konusunda hiçbir endişeleri olmadığını da söyledi. Fenerbahçe Başkanı, uzun süredir deplasman maçlarına gitmemesinin "uğur yapıyor" diye değerlendirilmesi konusunda da "Benim hayatımda hiç uğurum olmadı. Seneye buradaki maçlara da gelmeyeceğim. Fenerbahçe başkanlığının ve yönetiminin ne olduğunu önümüzdeki sene daha iyi anlayacaklar. Gitmemem gerektiğini görüyorum" dedi. 
   
   'Saati gelince atar' 
   NEŞELİ tavırlarıyla dikkat çeken Aziz Yıldırım, Tomas ile ilgili düşüncesi sorulduğunda gülerek, "Şahsi fikrim atalım oldu" yanıtını verdi, ardından kendisine 1 Nisan şakası yapılmayacak soruların sorulmasını istedi. Yıldırım, "Gökdeniz'e 7 milyon dolar vereceğimiz yazılıyor. Bütçeye bakın. Fenerbahçe bu miktarı bir oyuncuya verir mi, vermez mi" derken, Tuncay ile de saati geldiğinde imza atacaklarını kaydetti. 
   
   Daum'un gözdeleri    ZAGREB'E giderek A ve Ümit Milli Takımı'nı izleyen Fenerbahçe Teknik Direktörü Christoph Daum, transfer listesindeki oyuncuların son durumlarını da görme fırsatı buldu. Alman hocanın Ümit Milli Takımı'nın genç kalecisi Tolga'yı çok beğendiği, Hırvat takımının defansında oynayan Tokiç ile sağ kanat oyuncusu Mornar'ı da listesine aldığı öğrenildi. Daum'un, Ümit Özat ile Tuncay'ın performanslarında da memnun kaldığı belirtildi. 
   
   Solda kriz var    AKÇAABAT Sebatspor maçının hazırlıklarına dün yaptığı tek çalışmayla devam eden Fenerbahçe'de savunmanın solunda kimin oynayacağı henüz kesinlik kazanmadı. Daum'un seyircinin tepkisi yüzünden istenilen verime ulaşamayan Mahmut'un yerine alternatif aradığı öğrenildi. 
   ORTA sahanın sağında da sorunlar yaşayan Alman hocanın sakatlığı düzelen Serhat'ı hazırladığı öğrenildi. Hafta içi antrenmanlarında oldukça istekli ve formda gözüken genç oyuncu için son karar maç günü verilecek. Tuncay'ın cezasının bitmesi nedeniyle Selçuk yine yedek kalacak. 
   
   'Abdi İpekçi boş kalmasın'    Destek istediler 
   BAŞKAN Aziz Yıldırım, hafta sonu Abdi İpekçi Spor Salonu'nda düzenlenecek olan final - four maçlarında Fenerbahçe Bayan Basketbol Takımı'nın yalnız bırakılmamasını istedi. Yıldırım, "Biz yönetim olarak maddi desteği yapıyoruz, moral destek için de taraftarımızı bekliyoruz. Basketbolseverler salonu doldursun, kızlarımız tarihte ilk kez bu kupayı Türkiye'ye getirecektir" ifadelerini kullandı. 
   
   Özel otobüsler 
   BAYAN Basketbol Şube Sorumlusu Işık Eyigüngör de şunları söyledi "Kadıköy'ün savaşan kızları bu kupayı alacaktır. Avrupa'da 100 takım içinde ilk dörde kaldık. Yüzdük yüzdük kuyruğuna geldik. Bizi Abdi İpekçi'de yalnız bırakmasınlar. Dört maçın bilet fiyatı 6.5 milyon lira. Ayrıca geliş gidişlerin kolay olması için salona özel otobüsler de kaldıracağız. Oradan da hep birlikte Sebat maçına gideceğiz." 
   
   Tomas el öptü    YUSUF DURSUN 

   HIRVATİSTAN Milli Takımı'nda, Türkiye'ye karşı forma giyen Fenerbahçe'nin tecrübeli savunma oyuncusu Tomas, İstanbul'a dönmeden önce annesini ve babasını ziyaret etti. Hırvat oyuncu, "Cumartesi gününü iple çekiyorum. Fenerbahçe taraftarı bizim her şeyimiz. Ne yapıyorsam, Fenerbahçe için yapıyorum. Adanaspor maçındaki olay nedeniyle bana tepki göstereceklerine inanmıyorum" dedi. 
   
   
   
</TEXT>
</DOC>
