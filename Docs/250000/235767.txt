<DOC>
<DOCNO> 235767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/siyaset/siy01.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asker çekme' kozu 
</HEADLINE>
<TEXT>


Ankara, AB'den tarih alabilmek için, Kıbrıs'taki askeri varlığını azaltmayı planlıyor ve bunun zamanlamasını tartışıyor. Rumlara Ermenistan modeli tanıma da gündemde 

Utku Çakırözer 


Avrupa, Türkiye'nin "Güney Kıbrıs'la ilişkiler" ve "Kıbrıs'taki askeri varlık" konularında atacağı adımları dikkatle izliyor. Ankara'da da iki önemli kararın zamanlaması tartışılıyor. Avrupalı diplomatlar, referandum sonrası Kıbrıs Türklerinin cezalandırılmaması yönündeki Türk görüşüne katılırken, bir yandan da Ankara'yla temaslarında Türkiye'nin adadan asker çekmesi konusunda nabız yokluyor. Yunanistan ve Rumların aralıkta Türkiye'yle ilgili oylarını, "Kıbrıs'taki Türk askeri varlığının azaltılması" şartına bağlamalarının beklendiğini kaydeden Avrupalı bir diplomat "Referandum sonucuyla Türk ve Yunan askerlerinin çekilmesinin de reddedildiğini biliyoruz. Ama sembolik de olsa bir miktar askerin 6 ay - 1 yıllık sürede çekileceğini şimdi açıklamanız elinizi güçlendirir" dedi. 

"Önce tarih, sonra asker" 
Asker çekme konusunda Ankara kulislerindeki alternatifler şunlar 
1- Referandum rüzg rını yakalamışken beş bin gibi sembolik miktarda askerin çekileceğinin hemen açıklanması tüm dünyayı yanımıza çeker. AB'den tarih almak kesinleşir. Özellikle Başbakan Erdoğan'ın danışmanları ve Kıbrıs'ta çözümün yeniden gündeme geleceğini savunan diplomatlar 
2 - Şimdi değil ama AB ile Türkiye pazarlığının son aşaması olan ekim - aralık döneminde düşünülebilir. Dışişleri Bakanı Abdullah Gül ve bakanlığın AB ile ilgili birimleri bu görüşte. 
3 - Referandumun mutlak galibi durumundayken "asker çekme" sinyali daha fazla taviz vermeye hazır olduğumuzu gösterir. Onun yerine AB, Türkiye'yle müzakerelere başlama kararı alırsa, buna olumlu tepki olarak asker çekebiliriz. Dışişleri Bakanlığı Müsteşarı Uğur Ziyal ve bakanlığın Kıbrıs'la ilgili birimleri. 
AB'den, "Rumları tanıyın" baskısı artarsa, Rumlarla ilişkiler Ermenistan'la kurulan ilişkiye benzer biçimde yürütülecek. Buna göre Türkiye Rum kesimini tanıyacak ancak Türkiye'de büyükelçilik ve temsilcilik açmasına izin vermeyecek. 




</TEXT>
</DOC>
