<DOC>
<DOCNO> 233547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo05.html </URL>
<DATE> 2004/04/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Aktuğ Beşiktaş ve Fener'in maçları bizi etkiliyor ama ilgilendirmiyor 
</HEADLINE>
<TEXT>

     Trabzonspor Kulübü Başkanı Atay Aktuğ, bu sezon bordo-mavili takımın gösterdiği başarıda en büyük payın futbolcuların olduğunu söyledi. 
     Atay Aktuğ, yaptığı açıklamada, yönetim kurulunun camiada birliği sağlamayı başardığını belirtti. Aktuğ, ''Yönetim kurulu kendi içinde uyumlu ve tüm Trabzonsporlulara eşit mesafede. Teknik direktör konusunda Ziya Doğan ile anlaşarak isabetli davrandık. Onun performansı ortada. Başarıda en büyük pay futbolcuların'' dedi. 
     Bordo-mavili taraftarların sevinme hakkının bulunduğunu, ancak kimsenin erken havaya girmemesi gerektiğini ifade eden Aktuğ, şöyle konuştu 
     ''Erken havaya girmek tehlikelidir. Önümüzde önemli 4 tane maç var. Bu maçları alamazsak, şansımız olmaz. Fenerbahçe ve Beşiktaş'ın maçları bizi etkiliyor, ama ilgilendirmiyor. Taraftarlarımız kendi maçlarıyla ilgilensinler. Hiçbir maç oynanmadan kazanılmıyor. Diyarbakırspor maçı kazanılmış değil.'' Gelecek sezonki transfer çalışmaları konusunda tutumlu davranacaklarını kaydeden Aktuğ, ''Çok para harcayıp savurganlık yapmayacağız. Bence çok iyi bir kadromuz var. Kulübede oynayan oyuncularımız her takımda oynar. Gelecek sezon takıma direkt katkı sağlayabilecek 2-3 futbolcu ve alternatif isimler alacağız'' diye konuştu. 
     
</TEXT>
</DOC>
