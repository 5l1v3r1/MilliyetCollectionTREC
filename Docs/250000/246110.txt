<DOC>
<DOCNO> 246110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/guncel/gun06.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahfi Ayral'a vefasızlık 
</HEADLINE>
<TEXT>


İLKNUR GÜLMEZ 

96 yaşında hayatını kaybeden Şehir Tiyatroları sanatçısı Necdet Mafhi Ayral, dün toprağa verildi. Ayral, Harbiye Muhsin Ertuğrul Tiyatrosu'nda yapılan tören ve Teşvikiye Camii'nde kılınan cenaze namazının ardından Zincirlikuyu Mezarlığı'nda toprağa verildi. 
Ayral'ın son yolculuğuna uğurlayanlar arasında Mustafa Alabora, İzzet Günay, Göksel Kortay, Müjdat Gezen gibi sanatçılar vardı. Ayral'ın cenazesine az sayıda sanatçının katılması, kızı Jean Mahfi Ayral'ı üzdü. Törenden önce babasının 1 milyar 700 milyon tutan mezar yeri parasını ödeyemeyen ve Şehir Tiyatroları'ndan yardım alan Ayral, "Cenazeye bu kadar az kişinin katılması beni çok üzdü" dedi. Ayral'ın gerçek bir sanatçı olduğunu söyleyen Göksel Kortay da, "Usta bir sanatçıyı son yolculuğuna uğurlamaya bu kadar az insanın gelmesi acı verici" diye konuştu. Bu arada, İstanbul Büyükşehir Belediyesi'nden yapılan açıklamada mezar yeri ücretinde bir yanlış anlama olduğu ifade edildi. Mezar yeri ücretinin Büyükşehir Belediyesi Vakfı tarafından karşılandığı bildirildi. 


</TEXT>
</DOC>
