<DOC>
<DOCNO> 244415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun37.html </URL>
<DATE> 2004/06/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
KKTC, umutla Annan'ın raporunu bekliyor 
</HEADLINE>
<TEXT>

     KKTC Başbakanı Mehmet Ali Talat, BM Genel Sekreteri Kofi Annan'ın yarın Güvenlik Konseyi'ne sunması beklenen Kıbrıs ile ilgili raporunda, Kıbrıs Türküne uygulanan izolasyonun kaldırılması yönünde çağrı yapmasını beklediklerini belirterek, ''O zaman bütün devletler bu çağrıya uygun politikalar belirler'' dedi. 
     Talat, Bakanlar Kurulu toplantısına girerken, gazetecilerin sorularını yanıtladı. 
     Kıbrıs ile ilgili yeni süreçte belirleyici olması beklenen Annan'ın Kıbrıs ile ilgili raporunun yarın Güvenlik Konseyi'ne sunulmasının beklendiğine işaret eden Talat, ''Heyecanlıyız, çünkü bu rapor önümüzdeki yılların politikasını belirleyecek önemli bir rapor'' diye konuştu. 
     
     UMUTLU BEKLEYİŞ 
     Talat, bir gazetecinin, ''Türk tarafı bu rapora büyük umut bağladı. Rumların faaliyetleri de dikkate alınarak bir sürpriz olabilir mi '' sorusu üzerine, ''Rumlar rapordan endişeli ve büyük bir faaliyet içinde. Hatta Güvenlik Konseyi'nin bazı üyelerini 'dış karışma olmadan iki taraf sorunu çözsün' şeklinde etkilemeye çalışıyorlar. Ama bizim için endişe verici bir şey olamaz. Umutlu bir bekleyiş içindeyiz. Bizim için sürpriz bir durum olacağını sanmıyorum'' diye konuştu. 
     Raporda bazı değişiklikler olabileceğini, ancak Kıbrıs ile ilgili sürecin bütün gerçekliğiyle raporda aktarılacağı yönünde bilgi sahibi olduğunu belirten Talat, özetle şöyle konuştu 
     ''Raporda, Kıbrıslı Türklerin içinde yaşadıkları durumun objektif tespiti ve bunun ortadan kaldırılmasına yönelik çağrı yapılacağı veya bu durumun haksızlık olduğu vurgulanacağı inancındayız. Bu konuda bir yaklaşım büyük ihtimalle olacak. Beklentimiz ve talebimiz, Kıbrıslı Türkler üzerindeki izolasyonun kaldırılması yönünde çağrı yapılmasıdır. O zaman bütün devletler bu çağrıya uygun politikalar belirler.'' 
     
     HÜKÜMET SORUNU 
     Başbakan Talat, hükümet sorununun aşılması için Demokrat Parti DP Genel Başkanı, Dışişleri Bakanı ve Başbakan Yardımcısı Serdar Denktaş'ın KKTC'ye dönüşünü beklediğini söyledi. 
     Talat, ''Serdar Bey'in dönüşünü bekliyorum. Gelince herhalde bir değerlendirme yapacağız, şu an için bir gelişme yok'' dedi. 
     Talat, İstanbul Sanayi Odası'nın davetlisi olarak yarın gideceği İstanbul'da herhangi bir resmi temasın gündemde olmadığını da söyledi. 
     
</TEXT>
</DOC>
