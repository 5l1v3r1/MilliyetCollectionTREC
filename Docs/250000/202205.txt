<DOC>
<DOCNO> 202205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun41.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nürnberg'den Irak'a Nazilerden Saddam'a... Özel mahkemeler... 
</HEADLINE>
<TEXT>

     Amerikan güçlerinin eline geçen devrik Irak lideri Saddam Hüseyin'in, kurulacağı geçen hafta açıklanan özel mahkemede yargılanması bekleniyor. 
     İkinci Dünya Savaşı'ndan bu yana, birçok ülkede suç işleyenleri yargılamak amacıyla özel mahkemeler kuruldu. Bunlar şöyle sıralanabilir 
     
     NÜRNBERG 
     22 Nazi subayı, savaşta işledikleri suçlardan ötürü Nürnberg kentinde kurulan askeri mahkemede yargılandı. Mahkeme heyeti ABD, SSCB, İngiltere ve Fransa'nın gönderdiği yargıçlardan oluştu. 
     Sanıklardan 12'si idama mahkum edildi, üçü beraat etti, diğerleri çeşitli hapis cezalarına çarptırıldı. 
     
     JAPONYA 
     1946 Mayıs ayında Tokyo'da kurulan uluslararası askeri mahkeme, 1948 Kasım ayına kadar 25 Japon generali ve eski bakanı yargıladı. Pasifik'teki saldırıdan sorumlu tutulan sanıkların 7'si idama mahkum edildi, diğerleri hapis cezalarına çarptırıldı. 
     
     ESKİ YUGOSLAVYA 
     Eski Yugoslavya'daki savaş suçları için Lahey'de 1993 Mayıs ayında BM tarafından mahkeme kuruldu. 
     1991 yılından sonra eski Yugoslavya'da işlenen savaş suçlarına bakan mahkemede, şimdiye dek biri müebbat olmak üzere 40 kadar kişi mahkum oldu. 
     Eski Yugoslav lideri Slobodan Miloşeviç de, 12 Şubat 2002'den beri Lahey'de insanlık suçu işlemekten yargılanıyor. 
     
     RUANDA 
     BM, Ruanda'da 1994 Temmuz ayında yapılan katliamın sorumlularını yargılamak üzere aynı yılın Kasım ayında Tanzanya'nın Aruşa kentinde mahkeme kurdu. 
     Yaklaşık 1 milyon kişinin katledildiği şiddet olaylarıyla ilgili mahkemede şimdiye dek 9'u müebbet hapis cezası olmak üzere 16 yetkili çeşitli cezalara mahkum oldu. 
     
     SİERRA LEONE 
     Sierra Leone hükümetiyle BM arasında imzalanan anlaşmayla 16 Ocak 2002'de kurulan özel mahkeme, iç savaş sırasında işlenen suçları inceliyor. 
     Eski Devlet Başkanı Charles Taylor da, mahkeme tarafından suçlananlar arasında bulunuyor. 
     Mahkeme gelecek yıl başlayacak. 
     
     KAMBOÇYA 
     Hükümet, Kızıl Kmerleri yargılayabileceği özel mahkeme kurmak için BM ile geçen Haziran'da anlaşma imzaladı. 
     Kızıl Kmer yöneticileri, 1975 ile 1979 yılları arasında iktidardayken yaklaşık 2 milyon kişinin katlinden sorumlu tutuluyor. 
     
     IRAK 
     Geçici Hükümet Konseyi, ''17 Temmuz 1968 ile 1 Mayıs 2003 arasında İran, Kuveyt ve Irak halkına karşı işlenen suçları yargılamak'' amacıyla özel mahkeme kurulacağını 10 Aralık'ta açıkladı. 
     Bunlardan başka, 1998'de imzalanan Roma antlaşmasıyla Lahey'de kurulan ilk Uluslararası Ceza Mahkemesi de UCM göreve başlamış bulunuyor. 
     İnsanlığa karşı işlenen suçlara bakan uluslararası ilk daimi mahkeme niteliğindeki UCM, 1 Temmuz 2002'de çalışmaya başladı. Mahkemeye şimdiye dek çeşitli ülkelerden 500 kadar şikayet geldi. 
     ABD, UCM'ye hiç sıcak bakmıyor ve mahkemeyi, özellikle yurtdışında görev yapan Amerikan askerleri bakımından ''potansiyel tehdit'' olarak görüyor. 
     
</TEXT>
</DOC>
