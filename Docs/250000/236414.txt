<DOC>
<DOCNO> 236414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun06.html </URL>
<DATE> 2004/05/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Karamanlis Rum Kesimi'nin AB'ye girmesi, birleşme için yeni fırsat 
</HEADLINE>
<TEXT>

     Yunanistan Başbakanı Kostas Karamanlis, Kıbrıs Rum Kesimi'nin AB'ye girmesinin, ''Ada'nın birleşmesi için yeni bir fırsat olacağını'' bildirdi. 
     Kostas Karamanlis, Güney Kıbrıs Rum yönetiminin yarın başlayacak AB üyeliği nedeniyle yayımladığı mesajda, Kıbrıs'ın Rum Kesimi AB üyeliğinin, Rumlara olduğu kadar Kıbrıslı Türklere de yararları olacağının belirgin olduğunu ifade etti. 
     Karamanlis, ''Güney Kıbrıs'ın AB üyeliğinin, Yunanistan'da ve tüm Helenizmde, milli açıdan haklı çıkma ve özgüven duygusu yarattığını'' ifade etti. Rum Kesimi'nin AB üyeliğinin, Kıbrıs sorununda kalıcı ve işlevsel bir çözüme ulaşılması yolunda yeni bir hareket getireceğini ifade eden Karamanlis, ''Türklerin Rum cemaatiyle birleşmesinin hazırlığını yapmak ve bunu kolaylaştırmak, ortak amacımızdır'' dedi. 
     Rumların Annan Planı'na ''hayır'' demelerinin, ''Ada'daki sorunun BM kararları çerçevesinde iki toplumlu iki kesimli bir federasyon şeklinde çözülmesini reddettikleri'' anlamına gelmediğini belirten Karamanlis, Rumların uzun yıllar bu şekilde bir çözüm için çalıştıklarını kaydetti. 
     
     PAPANDREU ''BÜYÜK BİR STRATEJİK HEDEF, GERÇEK OLUYOR'' 
     Yunanistan anamuhalefet partisi PASOK'un Lideri Yorgo Papandreu da yayımladığı mesajda, Güney Kıbrıs Rum Yönetimi'nin AB'ye katılımının, Helenizm ve Avrupa için tarihi bir gün olduğunu belirtti. 
     Papandreu, mesajında, ''Kıbrıs'ın Rum yönetimi AB'ye katılımıyla, büyük bir stratejik hedef, gerçek olmaktadır. Bu hedefe ulaşılmasında, Andreas Papandreu ve diğer PASOK hükümetlerinin rolü olmasından gurur duyuyorum'' dedi. 
     
</TEXT>
</DOC>
