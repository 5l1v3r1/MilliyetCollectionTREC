<DOC>
<DOCNO> 232981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/ekonomi/eko01.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret açığı ikiye katlandı 
</HEADLINE>
<TEXT>

   Şubat ayında yüzde 99.9 artan dış ticaret açığı, 2.4 milyar dolara tırmandı. Açık ilk iki ay sonunda da 3.9 milyar dolara yaklaştı 
   EKONOMİ SERVİSİ 
   
   Türkiye ekonomisinin dikkatle izlenen verileri arasında yer alan dış ticaret açığı şubatta geçen yılın aynı dönemine göre ikiye katlandı. 
   İhracatın 3 milyar 552 milyon dolar, ithalatın 5 milyar 915 milyon dolar olduğu şubat ayında açık 2 milyar 363 milyon dolara çıkarak geçen yılın açığını ikiye katladı. 
   Yüzde 60'a gerileyen ihracatın ithalatı karşılama oranı ise en son 2001 krizi öncesinde görülmüştü. 
   Devlet İstatistik Enstitüsü'nün DİE şubat ayı dış ticaret verilerine göre ihracat ile ithalat arasındaki fark, geçen yıla göre yüzde 99.9 artarak 2 milyar 363 milyon dolar oldu. İlk iki aylık gerçekleşmelere göre de açık yüzde 90.3 artışla 3 milyar 877 milyon dolar olarak gerçekleşti. 
   
   Tüketim ithali arttı 
   Geçen yıla göre en sert yükseliş yüzde 106 artışla tüketim malları ithalatında yaşandı. Aylık bazda milyar dolar seviyesine ulaşmamasına karşın 2003 Şubatı'ndaki tüketim malı ithalatı 817 milyon dolara tırmandı. İki aylık gerçekleşmelere göre ise tüketim malı ithalatı yüzde 90.8 artışla 1 milyar 522 milyon dolara ulaştı. Söz konusu ithalat geçen yıl şubat ayında 396 milyon dolar, ocak ve şubat toplamında da 798 milyon dolar olmuştu. 
   
   Yatırım sinyali 
   Dikkat çeken bir diğer gelişme sermaye malı ithalatındaki artış oldu. Yatırımların arttığına işaret eden sermaye malı ithalatı geçen yılın şubat ayına göre yüzde 72, 2003 Ocak - Şubat arasındaki döneme göre yüzde 64.9 oranında artış kaydetti. DİE verilerine göre söz konusu ithalat şubatta 890 milyon dolar, ilk iki ayda 1 milyar 720 milyon dolar oldu. 
   İlk iki ayda ortalama 5.9 milyar dolar olan ithalata karşın, ihracatın düşmesi ihracatın ithalatı karşılama oranının da yüzde 60'a gerilemesine neden oldu. Bu kadar düşük karşılama oranı en son 2001 krizinden önceki yılda görülmüştü. 26.7 milyar dolarla Cumhuriyet tarihinin en yüksek dış ticaret açığının gerçekleştiği 2000 yılında karşılama oranı yüzde 51 olmuştu. 
   
   İthalatın yüzde 37'si dört sektörden    Yılın ilk iki aylık döneminde ithalatın yüzde 37'si dört sektörden kaynaklandı. İki ayda yapılan toplam 11.8 milyar dolarlık ithalatın 4.4 milyar doları taşıt araçları, demir çelik, elekrik makine ve aletler ile makineler ve mekanik cihazlar sektörlerinde yapıldı. Bu alanlarda yapılan ithalatın, ihracat ve yatırım kapasitesini artırmaya yönelik olması ve ithalat artışların tüm sektörlere yayılmayıp birkaç sektörle sınırlı kalması dış ticaret açısından olumlu olarak yorumlandı. 
   İlk iki ayda taşıt araçları ve yan sanayi sektöründe 1 milyar 55 milyon, makine ve mekanik cihaz sektöründe 1 milyar 552 milyon, elektrikli makineler sektöründe 1 milyar, demir çelik sektöründe de 780 milyon dolarlık ithalat yapıldı. 
   
   Sadrettin Bağcı Ata Yatırım Ekonomist 
   'Açık bu şekilde sürdürülemez'    Böyle giderse dış ticaret açığının finansmanı mümkün olmayacak. Kıbrıs'tan olumsuz karar çıkması ve Türkiye'nin müzakere tarihi alamaması ciddi sorun doğurabilir. Son 12 aylık gerçekleşmelerin tüketim malı ithalatındaki artışın yüzde 55 olmasına karşın aramalı ithalatının yüzde 33, sermaye malı ithalatının yüzde 38 olması iç talebin ithal malına kaydığını gösteriyor. 
   
   Haluk Bürümcekçi Dışbank Ekonomist 
   'Mart ayında daha yüksek gelecek'    İlk iki ayda ithalatta yüksek artış görünüyor. Dış ticaret açığı da yüksek geldi. Ayrıca karşılama oranında da düşüş var. Martta açığın 2.5 - 3 milyar dolar arası bekliyoruz. İthalat yine yüksek gelecek. Ancak nisan için olumsuz sinyal almıyoruz. Aylık 2 milyar dolarlık açıklarla yıl sonuna kadar gideriz diye düşünüyoruz. Ama bu trendin değişebileceği unutulmamalı. İlk iki ay tüm seneye kötümser bakmamıza neden değil. 
   
   Uğur Konuk Tekstil Yatırım Ekonomist 
   'Tüketim patlaması kabul edilemez'    Tüketim malı ithalatındaki artış yüksek ama toplam ithalat içindeki payı yüzde 13.8. Bu rakam tüketim patlaması olarak yorumlanmamalı. Önümüzdeki günlerde cari açık açıklanacak. Aylık bazda 500 - 600 milyon, yıl sonunda da 8.5 - 9 milyar dolarlık bir açık bekliyoruz. Cari işlemler açığının GSMH'ye oranı bu yıl artacak görünüyor. Bu açık için doğrudan yatırım gelmesi gerekiyor. Bu hem cari açık hem de dış açık endişelerini azaltır. 
   
      
   
   
</TEXT>
</DOC>
