<DOC>
<DOCNO> 221346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur33.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemin burnunu kıran futbolcuya ceza... 
</HEADLINE>
<TEXT>

     Sinop Özlem Spor ile Haliç Spor arasındaki karşılaşma sırasında darp ettiği hakemin burnunu kırdığı iddiasıyla yargılanan futbolcu, 2 ay 20 gün hapis cezasına çarptırıldı. Sanığın cezası, paraya çevrilerek ertelendi. 
     Küçükçekmece 3. Asliye Ceza Mahkemesi'ndeki duruşmaya, tutuksuz sanık Fatih Yayla katıldı. 
     Davayı karara bağlayan hakim, Yayla'ya ''görevli memura müessir fiil'' suçundan 2 ay 20 gün hapis cezası verdi. Yayla'nın cezası, daha sonra paraya çevrilip ertelendi. 
     Yayla, 5 yıl içinde aynı nitelikte ya da daha ağır bir suç işlerse bu cezası da infaz edilecek. 
     Küçükçekmece Cumhuriyet Başsavcılığı'nca hazırlanan iddianamede, 29 Aralık 2002 tarihinde Sefaköy Kartal Stadı'nda 1. Amatör Küme takımları Sinop Özlem Spor ile Haliç Spor arasında futbol karşılaşması yapıldığı belirtilmişti. 
     Bu karşılaşma sırasında Haliç Spor'un futbolcularından Fatih Yayla'nın hakem Can Filat'ı darp ettiği belirtilen iddianamede, bu darp sonucunda Filat'ın burnun kırıldığı ifade edilmişti 
     
</TEXT>
</DOC>
