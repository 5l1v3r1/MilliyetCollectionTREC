<DOC>
<DOCNO> 206762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun24.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye lideri Esad "Kitle imha silahlarından vazgeçmeyiz" 
</HEADLINE>
<TEXT>

     Suriye, kitle imha silahlarından vazgeçmeyeceğini bildirdi. 
     Suriye Devlet Başkanı Beşşar Esad, İngiliz Daily Telegraph gazetesine verdiği demeçte, ''İsrail açıklanmamış nükleer silahlarından vazgeçmediği sürece, kendilerinin de silah programını bırakmayacağını'' söyledi. 
     İsrail'in, Suriye'de Filistin kampları bulunduğu iddiasıyla zaman zaman taarruzlar düzenlediğine ve Golan tepelerini işgal altında tuttuğuna atıfta bulunan Esad, ''Kendimizi savunmamız doğal. kitle imha silahlarını istediğiniz zaman istediğiniz yerden alabilirsiniz'' diye konuştu. 
     Suriye lideri, İsrail dahil Ortadoğu'daki bütün kitle imha silahlarının ortadan kaldırılması konusunda geçen yıl BM'ye sundukları önerinin desteklenmesini de istedi ve ''Bu önlemler bütün ülkelere uygulanmalı, aksi halde ancak zaman kaybedilmiş olur'' dedi. 
     
</TEXT>
</DOC>
