<DOC>
<DOCNO> 219647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/siyaset/asiy.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara yolu, Rum Kesimi'nde bitti 
</HEADLINE>
<TEXT>

   ABD Dışişleri Bakan Yardımcısı Marc Grossman, Ankara'ya gelmek için bindiği uçak arızalanınca, Rum Kesimi'ne indi. Ancak heyet, Güney'den Türkiye'ye uçak bulamadı 
      UTKU ÇAKIRÖZER Ankara 

   
   ABD Dışişleri Bakan Yardımcısı Marc Grossman'ın bugün Ankara'ya yapacağı ziyaret, ABD heyetini taşıyan uçakta meydana gelen arıza nedeniyle iptal edildi. 
   Zorunlu olarak Kıbrıs Rum Kesimi'ne inen heyeti, buradan Türkiye'ye direkt uçak olmadığı ve uçak bulunan KKTC'yi de tanımadıkları için Ankara'ya gelmekten vazgeçti. 
   
   Havada arızalandı 
   Grossman dün, Dışişleri Bakanı Abdullah Gül'le ABD'nin Büyük Ortadoğu Projesi ve Kıbrıs konularında görüşmek için Ürdün'den Ankara'ya özel askeri bir uçakla hareket etti. Bir süre sonra havada arızalanan uçak, Kıbrıs Rum Kesimi'ne inmek zorunda kaldı. Türkiye'yle diplomatik ilişkisi olmadığı için Güney Kıbrıs Rum Kesimi'nden Türkiye'ye direkt uçak bulamayan heyet, Yunanistan üzerinden Türkiye'ye gelinmesi senaryosundan da Ankara sonrasındaki Brüksel programını tehlikeye sokacağı için vazgeçti. 
   
   Ziyareti iptal edildi 
   Marc Grossman, KKTC'den THY ya da KTHY ile tarifeli uçakla gitme alternatifini ise ABD'nin KKTC'yi diplomatik olarak tanımaması nedeniyle değerlendirmedi. 
   Rum Kesimi'nden uçak kiralama ya da ABD'nin İncirlik'teki uçaklarından birinin adaya giderek heyeti alması gibi alternatifleri de kullanmak istemeyen Grossman, Ankara ziyaretini iptal etti. 
   ABD heyetinin bugün Güney kıbrıs'tan Brüksel'e geçeceği bildirildi. 
   
   
   
   
</TEXT>
</DOC>
