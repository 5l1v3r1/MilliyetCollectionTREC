<DOC>
<DOCNO> 202712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun40.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak halkı için yeni tehlike "Uranyum kalıntıları" 
</HEADLINE>
<TEXT>

     Uzmanlar, Irak'taki sivil halkın sağlığının, müttefiklerin silahlarında kullandığı seyreltilmiş uranyum kalıntıları nedeniyle büyük tehlikede olduğunu açıkladılar. 
     Kanada'daki Uranyum Tıbbi Araştırmalar Merkezi'nde UMRC görevli bilim adamları, Eylül ve Ekim aylarında Irak'ta incelemelerde bulundular. 
     Daha önce Afganistan ve eski Yugoslavya'daki incelemeleriyle dikkat çeken uzmanlar, Irak'taki halkın sağlığının uzun süreli olarak ciddi bir tehdit altında bulunduğunu belirttiler. 
     Ebu El Hasib kenti ve çevresindeki radyoaktif ışınların normal değerden 20 kat fazla olduğunu tespit eden uzmanlar, ABD ordusu tarafından vurulan bir Irak tankında yaptıkları ölçümlerde, radyoaktif ışınların normal değerden 2500 kat fazla olduğunu açıkladılar. 
     
     ÇOCUKLAR RADYOAKTİF TANKLARIN ÜZERİNDE OYNUYOR 

     UMRC Başkan Yardımcısı Tedd Weymann, İngiliz ''The Observer'' gazetesine yaptığı açıklamada, ''Bir yerde ölçüm değerleri o kadar yüksekti ki, cihazlarımız alarm verdi ve daha fazla yaklaşmamamız konusunda uyarıda bulundu'' diye konuştu. 
     Çocukların radyoaktif tankların üzerinde oynadığını söyleyen Weymann, çatışmalardan sonra Ebu El Hasib kentinde inceleme yapmak için gelen İngiliz askerlerin radyoaktif ışınlardan koruyan özel kıyafetler giydiğini görgü tanıklarından öğrendiklerini kaydetti. 
     Weymann, askerlerin yanındaki tercümanın halkı tanklara yaklaşmamaları konusunda uyardığını söyledi. 
     UMRC raporuna göre, İngiliz ve Amerikan askerleri bu yıl içinde Irak'ta 100-200 ton uranyum içeren mühimmat kullandılar. Radyoaktif silahların sadece çöldeki çatışma alanlarında kullanılmadığını belirten uzmanlar, bu silahların Bağdat yakınları dahil olmak üzere çeşitli yerleşim yerlerinde de kullanıldığını ifade ettiler. 
     
     NEDEN SEYRELTİLMİŞ URANYUM KULLANILIYOR 

     Seyreltilmiş uranyum depleted uranium - DU içeren mühimmat, 70'li yıllardan beri NATO güçleri tarafından tanklara karşı kullanılıyor. 
     Seyreltilmiş uranyum başlıklı mermiler tank ve zırhlı araçlara çarptığı zaman ağırlığı nedeniyle, çelik zırhı daha rahat deliyor. 
     Uranyumun daha ağır olması yoğunluğundan kaynaklanıyor. Bu radyoaktif maddenin yoğunluğu kurşundan yüzde 70 daha fazla. Uranyumla doldurulmuş bir litrelik bir su şişesinin ağırlığı 19 kilogram. 
     ABD ordusunun kullandığı alçaktan uçma kabiliyetine sahip ''A-10 Thunderbolt'' tipi uçaklar, bir dakika içinde, her biri yaklaşık 750 gram ağırlığında olan 30 milimetrelik mermilerden 3900 adet atabiliyor. 
     Seyreltilmiş uranyum başlıklı mermilerin kullanılmasının bir başka nedeni ise çarpma anında hareket enerjisinin büyük kısmının ısı enerjisine dönüşmesi. Mermi, zırhı delerken erimeye başlıyor ve aracın içine akıyor. Tankın içindeki kişiler de yüksek ısı nedeniyle canlı canlı yanıyor. 
     
     AKCİĞERLERDEN KANA KARIŞIYOR 

     Uzmanlar, uranyum kullanılan mermilerle vurulan araçlara yaklaşan herkesin sağlığının tehlikede olduğu görüşünde. 
     Uranyum zerreciklerinin hava yoluyla akciğerlere, oradan da kana ve dokulara ulaşabileceğini belirten uzmanlar, maddenin kanser gibi ciddi hastalıklara neden olabileceğini kaydettiler. 
     Toprağa atılmış mermilerdeki seyreltilmiş uranyumun 5-10 yıl içinde yeraltı suyuna karıştığı tahmin ediliyor. 
     UMRC raporunda, Irak halkının 1991 yılındaki Körfez Savaşı'ndan sonra uranyum içeren silahlardan korktuğu belirtilerek, ''Nedeni bilinmeyen kronik hastalıkların genelde seyreltilmiş uranyum içeren mühimmatla bağlantılı olduğu sanılıyor'' ifadesi yer aldı. 
     Iraklı bilim adamlarının, ülkedeki sağlık sisteminin çok kötü olması nedeniyle bu alanda ayrıntılı araştırma yapamadığını kaydeden uzmanlar, sınırlı kaynakların acil durumlar için kullanıldığına dikkat çektiler. 
     
</TEXT>
</DOC>
