<DOC>
<DOCNO> 231154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/siyaset/siy06.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsrail'in yaptığı terör' 
</HEADLINE>
<TEXT>

   Başbakan Erdoğan, İsrail'in Hamas lideri Yasin'i öldürerek barışı zora soktuğunu belirtip, 'Devlet kin tutmaz. Böyle olursa terördür' dedi... 
      Abdullah Karakuş 

   
   Başbakan Recep Tayyip Erdoğan, Irak'ın her geçen gün daha kötüye gittiğini ve koalisyon güçlerinin silahlı mücadelesini doğru bulmadığını savundu. Japonya Ulusal Basın Kulübü'nde açıklamalarda bulunan Erdoğan, "Irak'ta gerilla savaşları yapılıyor. Dünya terörü önlemek için silaha ayırdığı parayı yoksulluğu gidermeye ayırsa, terör daha çabuk yok olur" dedi. Erdoğan, Hamas'ın dini lideri Şeyh Ahmed Yasin'in öldürülmesini de "terör" olarak niteledi. Irak'ta rehin alınan üç Japon'la ilgili istihbarat gelmesi durumunda Japon makamlarına bunun iletileceğini kaydeden Erdoğan, özetle şunları söyledi 
   IRAK'TA DURUM KÖTÜ Irak'ta terör var. Muhatap belli değil. Bu, Afganistan için de geçerli. Irak'ta etnik ve federe yapının oluşmasını arzu etmiyoruz. Toprak bütünlüğü sağlanmalıdır. Etnik ve dini kökenliler birbirlerine egemenlik sağlamamalı. 
   BÖYLE TERÖR ÖNLENMEZ Militarist yöntemlerle terörü önlemek mümkün değil. Terör kimi, nerede, ne zaman bulacağı bilinmeyen bir fenomendir. Bunun için uluslararası bir platform lazım. Dünya terörün sebeplerini ortadan kaldırmak üzerinde durmalıdır. Nedir sebebi En önemlisi yoksulluktur. Yoksulluk ideolojiyi kullanmaya açık bir istismar nedenidir. Biz geçmişte 40 bin kurban verdik. 
   İSRAİL YANLIŞ YAPIYOR İsrail - Filistin sorunuyla ilgili adımlarımızı tam atmaya başlamıştık ki, Ahmet Yasin öldürüldü. Vücudunun üçte ikisi tutmayan bir insanın öldürülmesi yanlıştı. Yasin Hamas'ın dini lideriydi. Niye serbest bıraktınız, niye roketle öldürdünüz Hükümet olarak bir cinayet, bir suikast kararı alıyorsunuz. Bir defa devlet kin tutmaz. Böyle olursa terördür. Barış için yol haritasını ortadan kaldırdı. İş zora girmiştir. 
   
   Kuzey Kore için yardım talebi... 
   Başbakan Erdoğan'a Japonya Temsilciler Meclisi'nden de "Kuzey Kore" ricası geldi. Meclis Başkanı Yohei Kono, Türkiye'nin Irak'taki hassasiyetlerini bildiklerini belirterek, "Bizim de Kuzey Kore ile ilgili hassasiyetlerimiz var. Bizim için bu büyük sorun. Irak ve Kuzey Kore ile ilgili beraber çalışmalar yapabiliriz" diye konuştu. Senato Başkanı Hiroyuki Kurata da Kuzey Kore sorunu konusunda Erdoğan'dan destek istedi. 
   
   Notlar... 
   Başbakan'ın eşi Emine Erdoğan, Dışişleri Bakanı Abdullah Gül'ün eşi Hayrünissa Gül'ün Japonya gezisinde giydiği geleneksel Japon kıyafeti kimonoyu giymesi önerisini reddetti. 
   Emine Erdoğan, bakan eşleri Zeynep Babacan, Fatma Akdağ, Seniha Yıldırım, Işın Mumcu, milletvekilleri Fatma Şahin ve Gülseren Topuz'la geleneksel Japon düğünlerinin yapıldığı yerleri ziyaret etti. Geleneklere göre düzenlenmiş bir otele giden Erdoğan, yer minderinde oturdu. 
   Erdoğan, düğün merasimini anlatan Japon yetkilinin nerede evlendiğini sordu. "Londra'da" yanıtını veren yetkili gülüşmelere neden oldu. 
   Tokyo Camii'ni ziyaret eden Başbakan, Japonya İmparatoru Akihito'ya Cumhurbaşkanı Ahmet Necdet Sezer'in Türkiye'ye davetini iletti. 
   Erdoğan, Türkiye'de Japon Yılı yapmayı planladıklarını kaydetti. 
   
</TEXT>
</DOC>
