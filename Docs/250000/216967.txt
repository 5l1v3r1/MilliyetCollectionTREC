<DOC>
<DOCNO> 216967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo12.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut'tan arkadaşlarına sitem Bazıları hırslarını yitirmiş 
</HEADLINE>
<TEXT>

     Bursasporlu futbolcu Erol Bulut, ''Bazı futbolcu arkadaşlarımız adeta isteklerini ve hırslarını yitirmiş durumdalar'' dedi. 
     Erol Bulut, kendisine ait ''www.erolbulut.com'' adlı internet sitesinde yaptığı açıklamada, Gençlerbirliği'ne 2-0 yenilerek kendilerini resmen ''ateşe'' attıklarını söyledi. 
     Geçen haftaki Ankaragücü maçını kazanmalarına karşın ortaya çok iyi bir futbol koyamadıklarını, erken gelen gol sonrası skoru korumayı zor başardıklarını anlatan Bulut, ''Bu hafta da Gençlerbirliği karşısında kötü bir futbol oynadık. Oyunun sonlarına doğru Okan'ın penaltı kaçırması, sonucu etkileyecek büyüklükte değildi. Bu penaltıyı gole çevirseydik bile beraberliği yakalamamız imkansız gibiydi'' görüşüne yer verdi. 
     Bulut, takım olarak istenilen futbolu bir türlü sergileyemediklerini vurgulayarak, şunları kaydetti 
     ''Bazı futbolcu arkadaşlarımız adeta isteklerini ve hırslarını yitirmiş durumdalar. Yenilgiyi ve kötü futbolu çok çabuk kabullenebiliyorlar. Neticesinde de ortaya bu tablo ve kötü futbol çıkıyor. Ne çok büyük bir camia olan Bursaspor, ne de Bursaspor taraftarları başarsızlığı kabullenecek durumda değil. Umarım, geçen 2 hafta içinde oynanan bu kötü futboldan ders çıkarırız ve de gelecek haftalarda alacağımız galibiyetlerle Birirnci Süper Lig'e veda etmeyiz. Bursaspor'un yeri Birinci Süper Lig'dir ve burada kalmayı başaracaktır.'' 
     
</TEXT>
</DOC>
