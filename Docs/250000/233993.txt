<DOC>
<DOCNO> 233993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/dunya/dun01.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak askeri silahını koalisyona doğrulttu... 
</HEADLINE>
<TEXT>

   Amerikan subaylarının eğittiği Irak askerlerinin yüzde 10'u son çatışmalarda ABD'ye karşı cephe alırken, yarısına yakını çatışmalara girmekten çekindi 
      DIŞ HABERLER SERVİSİ 

   
   ABD'nin Irak'ta oluşturmaya çalıştığı yeni Irak ordusunun, son dönemde artan şiddet olaylarına destek verdiği belirtildi. 
   Başkent Bağdat'ın güvenliğinden sorumlu Birinci Zırhlı Tümen'in Komutanı Tuğgeneral Martin Dempsey, yeni oluşturulan Irak ordusunun yüzde 10'unun, nisan ayında yaşanan kanlı çatışmalarda ABD'ye karşı rol aldığını belirtti. Associated Press Ajansı'nın yıllık haber müdürleri toplantısına uydu aracılığıyla katılan Dempsey, Iraklı askerlerin yüzde 40'ının da çatışmalara girmekten çekindiğini söyledi. Iraklı askerleri kendi vatandaşlarını öldürmeye ikna etmenin güç olduğunu vurgulayan Dempsey, bunun zaman içinde sağlanacağını ümit ettiğini kaydetti. Dempsey, Irak ordusuna tam bir işlerlik kazandırılmadan, ABD askerlerinin bölgeden çekilmesinin gecikeceğini vurguladı. 
   Bu arada Amerikan yönetiminin, Baas Partisi'nin eski üyelerini yeni Irak yönetimine almayı düşündüğü açıklandı. Washington Post gazetesi, Beyaz Saray'ın, "Irak valisi" Paul Bremer'ın önerisini göz önüne alarak, eski Baas içinde çoğunluğu, Irak toplumunda ise azınlığı oluşturan Sünnileri yeniden siyasi yaşama katabilme düşüncesiyle politika değişikliğine gideceğini yazdı. Gazete, Baasçıların Sünni bölgelerinde direnişçilere verilen desteği zayıflatmak amacıyla da devreye sokulacağını kaydetti. Gazete, planın geçtiğimiz yıl işten atılan 11 bin Iraklı öğretmeni yeniden işe almakla başlayacağını öne sürdü. Irak'ın işgalinden sonra Baas Partisi kadroları devlet yönetiminden uzaklaştırılmış, bu da Sünnilerin tepkisini çekmişti. 
   
   Ekimde nüfus sayımı yapılacak    Irak'ta ekim ayında nüfus sayımı yapılacağı bildirildi. Irak Merkez İstatistik Bürosu yetkilisi Mehdi El Halak, Irak'ta son nüfus sayımının 1997'de yapıldığını, "3 milyon Kürt dahil nüfusun 22 milyon çıktığını" söyledi. El Halak, nüfus sayımında insanlara Şii ya da Sünni olup olmadıklarının sorulmadığını belirterek, bundan sonra da böyle bir sorunun sorulmayacağını ümit ettiğini, Irak'ın bir bütün olduğunu düşündüğünü kaydetti. Planlama Bakanı Mehdi El Hadef ise sayımda insanlara sadece dinlerinin sorulacağını, mezhep sorulmayacağını ifade etti. 
   
   
   
</TEXT>
</DOC>
