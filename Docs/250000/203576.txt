<DOC>
<DOCNO> 203576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/dunya/adun.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceden beter 
</HEADLINE>
<TEXT>

   Amerikalı sorgucular Saddam'ın zayıf noktasını buldu. Kadın otoritesinden nefret eden tipik bir 'Doğulu erkek' olan devrik diktatörün direncini çökertmek için kadın sorgucular kullanılacak 
      DIŞ HABERLER SERVİSİ 

   
   Irak'ın devrik lideri Saddam Hüseyin'in sorgusunda, bilgi almak için işkence hariç bilinen tüm yöntemleri uygulamaya hazırlanan Amerikalı sorgu görevlileri, kadının otoritesine tahammül edemeyen tam bir "Doğulu erkek" profili çizen Saddam'ın, kendisini aşağılanmış hissetmesini istedikleri aşamalarda, devrik lideri kadın görevliler tarafından sorgulatarak damarına basacaklar. 
   İngiliz The Guardian gazetesinin haberine göre, Saddam'ı kızdırmak için acemi genç uzmanları da görevlendirecek olan yetkililer, devrik liderin kendisini "önemli biri gibi" hissetmesini istedikleri zamanlarda da sorgu odasına yüksek rütbeli yetkililer gönderecek. 
   The Guardian'ın haberine göre, Amerikalılar, çeşitli taktiklerle, Saddam Hüseyin'in sorguculara karşı direnişini kırmaya çalışacak. Bu yönde ilk hamle, geçtiğimiz pazar günü, Baas rejimi muhalifi, Geçici Yönetim Konseyi üyesi 4 Iraklı politikacının sorgu odasına sokulmasıydı. Amaç, Saddam'a iktidarın artık başka ellerde olduğunu göstermekti. 
   
   Vücut dilini okuyacaklar 
   Saddam'ın sorgusunda kullanılmak üzere psikolojik profiller, analizler içeren kalın bir dosya hazırlayan yetkililer, "oyun kitabı" adını verdikleri bu dosya uyarınca, sorgu seanslarına, CIA görevlilerinin yanı sıra, FBI'dan yetkililerin, ses ve vücut dili uzmanlarının da katılacağını belirtiyor. Penceresiz bir hücrede tutulan ve her gün saatlerce sorgulanan Saddam'ın, zaman duygusunu kaybettiği, CIA'in elindeki psikolojik profile göre, "kendine hayran" ve "kof" bir kişiliğe sahip olan eski liderin, bu yöntemlerle "çözüleceği" sanılıyor. 
   The Guardian'a göre, Saddam'ı yakalamak için 16 Amerikalı bilgisayar ve istihbarat uzmanı kafa kafaya verip 6 ay uğraşarak Saddam'la ilişkili 9 bin kişiyi belirledi. Sorgucular, sorguda "Mongo Bağlantısı" adı verilen bu çizelge üzerinden bilgi edinmeye çalışacak. 
   Bu arada, CBS televizyonunda yayınlanan 60 Dakika adlı programa katılan Irak'ın ABD'li sivil yöneticisi Paul Bremer, geçtiğimiz hafta hücresinde ziyaret ettiği Saddam'ın umudunu yitirmiş, yenik bir adam olduğunu söyledi. 
   
   
</TEXT>
</DOC>
