<DOC>
<DOCNO> 229356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo15.html </URL>
<DATE> 2004/04/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sinan Engin'den, Aziz Yıldırım'a cevap... 
</HEADLINE>
<TEXT>

     Beşiktaş Futbol Takımı Menajeri Sinan Engin, siyah-beyazlı takımın BJK İnönü Stadı'nda Fenerbahçe'yi yeneceğini söylemesinin temenniden ibaret olduğunu, bunda bir art niyet olmadığını söyledi. 
     Sinan Engin, BJK Nevzat Demir Tesisleri'ndeki idman sırasında basın mensuplarına yaptığı açıklamada, şu anda ligde inanılmaz derecede ateşli demeçlerin verildiğini belirterek, ''Ben sayın Aziz Yıldırım'ı sever ve sayarım. Kendisine cevap vermem söz konusu değildir. Benim Beşiktaş'ın Fenerbahçe'yi yeneceğini söylemem bir temenniydi, bir yöneticinin isteğiydi. Benim bildiğim ne olabilir Bilseydim ligde 6 puan geriye nasıl düşerdik Bunda kesinlikle bir art niyet yoktur'' diye konuştu. 
     Fenerbahçe Teknik Direktörü Christoph Daum'un bir sohbet sırasında kendisine ''İnönü Stadı'na PAF takımıyla geliriz, çünkü o zamana kadar fark 9 olur'' diye takıldığını hatırlatan Engin, kulüp başkanı Aziz Yıldırım'ın da ilk yarı sonunda, ikinci yarıdaki 17 maçı da kazanacaklarını söylediğini ifade ederek, şöyle devam etti 
     ''Bunlar yöneticilerin, teknik adamların temennileridir. Ben de takımıma güveniyorum ve Fenerbahçe'yi yenebileceğimizi iddia ediyorum. Fenerbahçe iyi top oynuyor. Biz de iyi mücadele ediyoruz. Bu demeçlerde herhangi bir art niyet aranmamalı. Bizim maça kadar Fenerbahçe'nin takılmasını beklemek ve istemek de bizim için normal bir şeydir. Bunu temenni etmek de yanlış algılanmamalıdır.'' 
     
     ''ARTIK İŞİ FUTBOLCULARA BIRAKALIM'' 

     Derbi maçın hakemi Ali Aydın'a da değinen Sinan Engin, şöyle konuştu 
     ''Aydın'ı yıpratmayalım. Biz 'İyi maç yönetti' derken, Galatasaray lehine iyi maç yönettiğini söylemiştik. Yoksa Beşiktaş lehine iyi bir maç yönetmedi. Ümit Karan'ın Cordoba'ya yaptığı faul, Bülent'in davranışları, Ahmed Hassan'ın arkadan çekilmesi... Daha birçok pozisyondaki kararlar bizim aleyhimizeydi. Kimse 2 hafta önce Diyarbakır'da bariz golümüz ve penaltımızın verilmemesinden bahsetmedi. Artık dikkatli demeçler verilim, bu işi futbolculara bırakalım, sahada onlar halletsin'' dedi. 
     
     GENÇLERBİRLİĞİ MAÇI 

     Sinan Engin, Gençlerbirliği ile hafta sonunda oynayacakları maça da değinerek, sözlerine şöyle devam etti 
     ''Zor 2 maçımızı atlattık. Şimdi sırada Gençlerbirliği maçı var. Rakibimizi hem içerde, hem de dışarıda iyi oynayan bir takım. Zor olacak ama pazar günü taraftarlarımızın desteğine güveniyoruz. Ayrıca taraftarlarımızdan dikkatli olmalarını bekliyorum. Çünkü 2 hafta sonra BJK İnönü Stadı'na Fenerbahçeli arkadaşlarımız gelecek. Bu maçı BJK İnönü Stadı'nda oynamak istiyoruz. Bu nedenle de taraftarımızın sakin olmasını ve tahriklere kapılmamasını bekliyorum.'' 
     
     YEDEK KULÜBELERİ ESKİ YERİNE ALINIYOR 

     Beşiktaş Futbol Takımı Menajeri Engin, BJK İnönü Stadı'ndaki yedek kulübelerini Gençlerbirliği maçıyla birlikte yeniden numaralı tribün önüne alacaklarını söyledi. 
     Engin, ''Ancak kulübeden dönüp, taraftarımıza hareket yapıldığı duyumlarını aldık. Biz teknik direktörlerimize ya da yedek kulübesindekilere yapılanları tasvip etmiyoruz. Ama biraz da kulübedekilerin tahrikte bulunmamalarını istiyoruz. Biz de Anadolu'da maça gittiğimizde yedek kulübesinden çıkmıyoruz ya da arkamızı dönüp, tribünlere tahrik edici hareketlerde bulunmuyoruz'' diyerek sözlerini tamamladı. 

     
</TEXT>
</DOC>
