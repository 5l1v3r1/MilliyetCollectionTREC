<DOC>
<DOCNO> 203077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur34.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya-Ankara karayolu trafiğe kapandı 
</HEADLINE>
<TEXT>

     Konya ve Karaman'da kar yağışı ve tipi, hayatı olumsuz yönde etkiliyor. 
     Edinilen bilgiye göre, kar yağışı ve tipi nedeniyle 30. ve 40. kilometreler arasında yer yer oluşan sürgünlerden dolayı Konya-Ankara Karayolu ulaşıma kapandı. 
     Çok sayıda araç yolda kalırken, söz konusu bölgede ulaşımı engelleyen sürgünlerin temizlenmesi için trafik ve karayolları ekipleri, çalışmalarını sürdürüyor. 
     Kar yağışı ve tipi, Konya'nın Seydişehir İlçesi'nde de etkili oluyor. Seydişehir-Antalya Karayolu'nun Alacabel Mevkii'nde oluşan buzlanma nedeniyle, ulaşım güçlükle sağlanıyor. 
     Karaman-Mersin Karayolu'ndaki Sartavul geçidinde ise buzlanma nedeniyle, zincirsiz araçların geçişine izin verilmiyor. Geçitte ulaşımın güçlükle sağlandığı bildirildi. 
     Öte yandan, yoğun kar yağışı nedeniyle bağlı köylerle olan karayolu ulaşımı kesilen Konya'nın Taşkent İlçesi'nde ilk ve orta dereceli okullar bir gün süreyle tatil edildi. 
     
</TEXT>
</DOC>
