<DOC>
<DOCNO> 220802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur13.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Karamanlis'e dostluk mesajı... 
</HEADLINE>
<TEXT>

     Başbakan Recep Tayyip Erdoğan, Türkiye ile Yunanistan arasındaki olumlu münasebetlerin seçimden sonra aynı şekilde devam edeceğine inandığını bildirdi. 
     Erdoğan, Dünya Kadınlar Günü dolayısıyla Dedeman Otel'de düzenlenen ''Siyaset ve Kadın'' konulu panelden ayrılırken, bir gazetecinin, Yunanistan'da dün yapılan seçim sonuçlarını nasıl değerlendirdiği, bu sonuçların Türk-Yunan ilişkileri ve Kıbrıs sorununun çözümü sürecini nasıl etkileyeceği sorusunu yanıtladı. Şu ana kadar kendilerine ulaşan sonuçlar itibariyle muhalefet partisi Yeni Demokrasi Partisi'nin 6-7 puan farkla seçimi kazanmış göründüğünü belirten Erdoğan, YDP Lideri Kostas Karamanlis ve PASOK Lideri Yorgo Papandreu ile geçen hafta seçimlerden önce telefonla görüştüğünü anımsattı. Erdoğan, şöyle konuştu 
     ''Kendileri de yapılan araştırmaların zaten YDP'nin lehinde olduğunu, ancak aradaki farkın az olduğunu söylüyorlardı. Fakat söyledikleri farktan biraz daha farklı bir netice doğdu. Türkiye olarak bizim gerek iktidar gerekse muhalefetle seçim öncesi pozitif münasebetlerimiz vardı, olumlu münasebetlerimiz vardı. Bu münasebetlerin bence seçim sonunda herhangi bir olumsuz etkilenme alanı doğuracağına inanmıyorum. Çünkü, bu olumlu, pozitif münasebetlerimizin seçimden sonra aynı şekilde devam edeceğine inanıyorum. Seçim öncesi de ifade ettiğim gibi, biz de 28 Mart'taki seçimleri atlattığımızda, inşallah ilk fırsatta Atina'ya bir ziyaret yapmayı resmi olarak planlıyoruz demiştim. Bunu gerçekleştireceğiz.'' 
     
     KIBRIS SORUNU 
     Kıbrıs sorununun çözümü konusunda 22 Mart'tan itibaren New York'taki programa göre garantör ülkelerin katılacağı bir müzakere sürecinin başlayacağını belirten Erdoğan, Yunanistan'da 22 Mart'a kadar güvenoyu işlemlerinin biteceğini düşündüğünü söyledi. Erdoğan, şunları kaydetti 
     ''Bundan sonra da yeni iktidarla bizim iktidarımız inşallah olumlu katkılarla planda veya müzakerelerde hiçbir boşluk bırakmadan bitirelim isteriz. Bitmemesi halinde, New York'taki programın gereği, artık boşlukların doldurulması Sayın Annan'a kalacaktır. Sayın Annan'ın yapacağı çalışmaların ne getireceği ne götüreceği, onu belirleyip o çalışmaların sonuçlarını göreceğiz. Temennim odur ki, Yunanistan seçimleri bu sürece olumlu bir katkıda bulunsun.'' 
     
</TEXT>
</DOC>
