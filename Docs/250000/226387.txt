<DOC>
<DOCNO> 226387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo10.html </URL>
<DATE> 2004/03/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trabzonspor İkinci yarıdaki oyunumuzla Malatyaspor'u mağlup ettik 
</HEADLINE>
<TEXT>

     Birinci Süper Futbol Ligi'nde dün deplasmanda Malatyaspor'u 3-2 yenen Trabzonspor'da, kulüp başkanı Atay Aktuğ, ikinci yarıdaki futbollarıyla Malatyaspor'u yendiklerini söyledi. 
     Atay Aktuğ, A.A muhabirine yaptığı açıklamada, Malatyaspor karşısında ilk yarıda istenilen performansı ortaya koymadıklarını belirterek, ''İkinci yarıdaki oyunumuzla Malatyaspor'u mağlup ettik'' dedi. 
     Aldıkları galibiyetle zirvedeki iddialarını sürdürdüklerini de ifade eden Aktuğ, şöyle konuştu 
     ''Malatyaspor karşısında ikinci yarıda gerçek Trabzonspor gibi oynadık ve iyi mücadele ettik. Bu mücadelemizi sürdürüp, önümüzdeki maçlardan iyi sonuçla ayrılmak ve hedefimizi gerçekleştirmek istiyoruz. Takımımıza güveniyoruz. Şampiyonluk veya Avrupa Şampiyonlar Ligi'ne kalma için konuşmaktan çok önümüzdeki İstanbulspor maçını düşünüyoruz. Bu maçı alarak bir engeli daha geride bırakmak istiyoruz.'' 
     
     BÜYÜK COŞKU 
     Malatyaspor galibiyetinin ardından özel bir uçakla Trabzon'a dönen bordo-mavili takım, Trabzon'da büyük coşkuyla karşılandı. 
     Yaklaşık 100 kişilik taraftar grubu, futbolcular ve teknik heyete çiçek vererek, büyük sevgi gösterilerinde bulundu. 
     Taraftarlar, futbolcuları omuzlarına alırken, daha sonra da bordo-mavili takımın otobüsünü konvoylarla tesislere dek izlediler. 
     
</TEXT>
</DOC>
