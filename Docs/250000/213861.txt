<DOC>
<DOCNO> 213861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atıl Kutoğlu, Sonbahar Kış modellerini New York'ta tanıttı... 
</HEADLINE>
<TEXT>

     Türk modasının önde gelen isimlerinden Atıl Kutoğlu, 2004 sonbahar kış modellerini New York moda haftası çerçevesinde Bryant Park'ta düzenlenen bir defileyle tanıttı. 
     Kutoğlu defileden sonra yaptığı açıklamada, ''Türk modası ve tekstil sektörü adına, Donna Karan, Calvin Klein gibi isimlerle aynı kulvarda yarışıp kurtlar sofrası olan bir arenada bir Türk modacı olarak kalıcı bir yer edinmek ismimin basını, medyayı ve modaseverleri çekmesi beni çok mutlu etti'' dedi. 
     Amerikalı ve Türk modaseverler tarafından büyük ilgiyle izlenen defilede Kutoğlu'nun plise ve pli-kaşeler ile 80'li yılları anımsatan etek ve ceketlerden oluşan kreasyonları dikkati çekti. Ayrıca defiledeki yünlü ve viskon giysilerin yanı sıra deriler de ilgi topladı. 
     Kutoğlu, ''defilenin ana temasının 1980'li yıllarda dünyayı gezip, dolaşan genç ve seksi bir kadının gardrobu olduğunu'' belirterek, şunları söyledi 
     ''Kumaşların ve dokuların zenginliğinin esin kaynağı 1980'li yıllar. Biraz annemin gardırobu ama aynı zamanda dünyayı gezen, dolaşan İvana Trump gibi, Jay Hall gibi bir genç kadının 80'lerde kayak merkezlerinde giydiği kıyafetler. Bu kadınlar o yıllarda benim idollerimdi. Onların gardıroplarını bugüne taşıyıp, Türk çizgilerinden de esintileri ekledim ve benim her zaman imzam olan drapeli veya kaftanımsı ya da cepkenimsi çözümleri koleksiyonuma aktardım.'' 
     
     TURQUALİTY PROJESİ 
     ''80'lerin seksi ve çarpıcı kadınıyla Osmanlı-Türk esintileri buluşunca hakikaten bu sefer çok güzel şeyler duydum'' diyen Kutoğlu, şöyle devam etti 
     ''Türkiye adına da Dış Ticaret Müsteşarlığı'nın lanse ettiği Turquality projesi çerçevesinde Türk markalarını kaliteyle birleştiren bir imaj yaratıyoruz. Ben de bunun bir parçasıyım. Bossa'nın kumaşlarıyla çok güzel kreasyonlar yaptık. Bunları bana gelen reaksiyonlar ve iltifatlardan yola çıkarak söylüyorum sadece kendi görüşüm değil. 
     Günder ve Silvano Deri'nin derileriyle, New Yorklu en üstün modacıların koleksiyonlarından aşağı kalmayan parçalar ürettik. Türk modası ve tekstil sektörü adına Donna Karan, Calvin Klein gibi isimlerle aynı kulvarda yarışıp kurtlar sofrası olan bir arenada bir Türk modacı olarak kalıcı bir yer edinmek ismimin basını, medyayı ve moda severleri çekmesi beni çok mutlu etti.'' 
     
</TEXT>
</DOC>
