<DOC>
<DOCNO> 224404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun02.html </URL>
<DATE> 2004/03/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Eski danışmandan iddia ''Bush terör tehditlerini ciddiye almadı'' 
</HEADLINE>
<TEXT>

     ABD'de Beyaz Saray'ın eski terör danışmanlarından Richard Clarke, Başkan George Bush'u, ''terörist tehditleri hafife almak ve ABD'yi güvenliksiz bir yer haline getirmekle'' suçladı. 
     Clarke bu açıklamaları CBS televizyonunun ''60 Dakika'' adlı programında yaptı. Programın tamamı bu gece yayınlanacak. 
     Clarke açıklamasında, ''Bush'un terörle mücadele konusunda son derece kötü bir iş yaptığını'' da öne sürdü. 
     ''Bush'un yeniden seçilmek için kampanya yürütmesini rezilce buluyorum'' diye konuşan eski danışman, ''Bush Terörü aylarca ihmal etti, görmezlikten geldi. O tarihte harekete geçseydik belki de 11 Eylül'ü önleme konusunda bir şeyler yapabilirdik'' açıklamasında bulundu. 
     4 başkana danışmanlık yapmış olan Clarke'in iddiaları, önümüzdeki hafta yayınlanacak kitabında da yer alıyor. 
     Clarke, ''Bush'un, El Kaide tehdidine karşı hiçbir şey yapmama esasına dayanan tutumu ve de 11 Eylül'den sonraki politikası bizim daha az güvenlik içinde olmamıza yol açtı'' dedi. 
     Clarke, ''Bush'un Irak'ı işgal kararının terörist grupların güçlenmesine yol açtığını'' da iddialarına ekledi. 
     
     RİCE'IN CEVABI 

     Başkan Bush'un Ulusal Güvenlik Başdanışmanı Condoleezza Rice ise, Clarke'ın iddialarına verdiği cevapta, ''Bush yönetimi, kendi terörle mücadele stratejisini geliştirene kadar El Kaide konusunda eski başkan Bill Clinton'un politikasını sürdürmüştür'' dedi. 
     Rice, ''Terörle mücadelenin başından beri Bush yönetimi için öncelikli konu olduğunu ve politikanın El Kaide'nin tasfiyesi esasına dayandığını'' ifade etti. ''11 Eylül 2001 saldırıları meydana geldiğinde Bush yönetiminin sadece 230 gündür iş başında olduğunu'' hatırlatan Condoleezza Rice, ''terörle mücadele uzmanları bize El Kaide'nin ancak 3-5 yılda tasfiye edilebileceğini söylediler'' itirafında bulundu. Başkan Bush'un ulusal güvenlik danışmanlarından Stephen Hadley de ''Bush'un, El Kaide'nin tasfiyesi için istihbarat şeflerinin yeni bir strateji geliştirmelerini sabırsızlıkla beklediğini'' kaydetti. 
     
</TEXT>
</DOC>
