<DOC>
<DOCNO> 231678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko41.html </URL>
<DATE> 2004/04/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Alarko, Doğuş Grubu ile Milli Piyango'ya talip... 
</HEADLINE>
<TEXT>

     Alarko Şirketler Topluluğu Genel Koordinatörü ve CEO'su Ayhan Yavrucu, Milli Piyango'nun özelleştirilmesiyle ilgili görüşmeler yaptıklarını belirterek, ''Doğuş Grubu ile bir ortaklık kurduk. Şimdi bir yabancıyla da bu ortaklığı güçlendireceğiz'' dedi. 
     Yavrucu, Carrier'ın İspanya'daki fabrikasını kapatarak çatı kliması üretimini Türkiye'ye kaydırmasına ilişkin düzenlenen basın toplantısında gazetecilerin sorularını yanıtladı. 
     Yavrucu, Başbakan Recep Tayyip Erdoğan'la birlikte Japonya'ya giden işadamı heyetinde yer aldığını ve bu sabah döndüklerini hatırlattı. 
     Japonya'da edindiği izlenimin olağanüstü başarılı olduğunu belirten Yavrucu, Başbakan Erdoğan'ın oradaki büyük şirket başkanları ve CEO'larıyla yaptığı toplantılarda bu kişiler üzerinde bıraktığı izlenimin çok müspet olduğunu ifade etti. 
     Yavrucu, ''Onun da bize yansımaları dolayısıyla oldu. Görüştüğüm Japon şirketleri Türkiye'nin dinamizmine, yeni açılımlarına çok önem veriyorlar. Ben bu gezinin ülkemiz açısından da, geziye katılan şirketler açısından da çok faydalı sonuçlar doğuracağına inanıyorum'' diye konuştu. 
     Masa üzerinde mukaveleler imzalanmadığını ancak buna ilişkin sürecin başladığını belirten Yavrucu, şunları kaydetti 
     ''Sürece bir yerden başlamamız, bu yaratılmış müspet havayı bizim şirketler olarak sürdürmemiz gerekiyor. Önümüze bir top atıldı, bir pas verildi. Bunu gole çevirmek bizim başarımıza, kabiliyet ve becerimize kalıyor.'' Yavrucu, Alarko Grubu olarak Japonya'da müteahhitlikle ilgili görüşmelerde bulunduklarını, bunun Irak, Orta Asya ve Rusya'yı kapsadığını belirterek, faydalı olarak nitelendirdiği görüşmelerin sonuçlarını önümüzdeki günlerde alacaklarını söyledi. 
     
     MİLLİ PİYANGO YATIRIMI İLK SIRADA 

     Şirketin Türkiye'deki yatırımlarına ilişkin bir soru üzerine de, Yavrucu, şu anda birinci aşamada Milli Piyango'nun özelleştirilmesi, ikinci aşamada ise enerji dağıtım ve üretim ihalelerine katılma yönünde hazırlık yaptıklarını bildirerek, şöyle dedi 
     ''Milli Piyango'yla ilgili görüşmelerimiz var. Doğuş Grubu ile ortaklık kurduk. Şimdi bir yabancıyla da bu ortaklığı güçlendireceğiz. Henüz kim olduğu belli değil. Dünyanın 3-4 büyük grubuyla görüştük. Önümüzdeki hafta bitireceğiz inşallah. ABD, İngiltere, Avustralya, Yunanistan... Bunların biriyle zannediyorum önümüzdeki hafta bitireceğiz.'' 

     
</TEXT>
</DOC>
