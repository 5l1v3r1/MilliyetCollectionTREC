<DOC>
<DOCNO> 200969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur43.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Grossman İstanbul'a gelmemin nedeni dayanışmayı göstermek 
</HEADLINE>
<TEXT>

     ABD Dışişleri Bakan Yardımcısı Marc Grossman, ABD'nin de, Türkiye'nin de, terör saldırılarına maruz kaldığını dile getirerek, ''Bu savaşı birlikte kazanacağız'' dedi. 
     Grossman, İstanbul'a gelişinin ardından 15 Kasım'da bombalı saldırı düzenlenen Neve Şalom Sinagogu'nu ziyaret etti. Burada yaklaşık 15 dakika beraberindeki heyetle incelemelerde bulunan Grossman daha sonra İstanbul Valiliği'ne geldi. 
     İstanbul Valisi Muammer Güler, Grossman ile ABD'nin İstanbul Başkonsolosu David Arnett'i valiliğin kapısında karşıladı. 
     Daha sonra valilik kabul salonuna geçen Grossman ve Güler basın mensuplarına görüntü verdiler. 
     Grossman, Vali Güler'e kendilerine zaman ayırdığı için teşekkür ederek, daha önce ABD Başkanı, Dışişleri Bakanı, Büyükelçi ve Başkonsolos'un İstanbul'da yaşanan üzücü saldırı nedeniyle Türkiye'ye desteklerini hatırlattı. 
     Bugün kişisel olarak üzüntüsünü, desteğini ve başsağlığı dileklerini iletme fırsatı bulması nedeniyle teşekkür eden Grossman , Vali Güler'in sözlerine atfen, ''Bu gerçekleştirilen saldırılarla işlenen suç, sadece İstanbullulara değil, bütün insanlığa karşı işlenmiş bir suçtur'' dedi. 
     İstanbul Büyükşehir Belediye Başkanı Ali Müfit Gürtuna ile Ankara'da görüşme fırsatı bulduğunu, Neve Şalom Sinagogu'nu ziyaret ettiğini hatırlatan Grossman, bundan sonra İngiliz Başkonsolosluğu'na gideceğini belirterek, tüm bu noktalarda insanlara birebir desteklerini dile getirdiğini anlattı. 
     Neve Şalom'u ziyareti sırasında hemen karşı caddede insanların evlerini, işyerlerini tamir etmeye başladığını gördüğünü belirten Grossman, bunun da İstanbulluların nasıl bir ruh hali içinde bulunduğunu ve terörden etkilenmediğini gösterdiğini kaydetti. 
     Grosman, ''ABD de, Türkiye de, terör saldırılarına maruz kaldı. Bugün buraya gelmek istememin sebebi de bu dayanışmamızı ve bu savaşta sizin yanınızda yer aldığımızı göstermek. Bu savaşı birlikte kazanacağız'' dedi. 
     
     VALİ GÜLER 
     Vali Güler de, Grossman ile büyükelçiliği döneminden yakın dostluğu bulunduğunu dile getirerek, kendisiyle son yaşanan saldırılarla ilgili değerlendirmelerde bulunacaklarını belirtti. 
     ''Terörle mücadeledeki işbirliğine ABD'nin verdiği önemi biliyoruz'' diyen Güler, özellikle Türkiye'nin bu konuda verdiği mücadelede desteklenmesi gerektiğini, ABD'nin de bu desteği hep gösterdiğini söyledi. 
     Güler, ''Terörün sadece Türkiye ile değil, tüm dünya ile ilgili olduğunu, insanlık ideallerinin tümüne yöneldiğini herkesin bilmesi gerekir'' diye konuştu. 
     Grossman ve Güler'in görüşmesi daha sonra basına kapalı olarak devam etti. 
     
</TEXT>
</DOC>
