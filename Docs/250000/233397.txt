<DOC>
<DOCNO> 233397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun07.html </URL>
<DATE> 2004/04/21/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD'deki Türkiye reklam kampanyası etkisini gösterdi .. 
</HEADLINE>
<TEXT>

     ABD'de bu ay başından beri yürütülen reklam kampanyası, olumlu sonuç vermeye başladı. 
     New York Kültür ve Turizm Ataşeliği yetkilileri, 1 Nisan'dan bu yana yürütülen reklam kampanyası sonucunda, bu yaz için rezervasyonlarda artış görülmeye başlandığını ve Türkiye'ye ilginin arttığını belirttiler. 
     Türkiye'ye yönelik ilginin artışında ABD'nin Türkiye'ye seyahat edecek vatandaşlarına seyahat uyarısını kaldırmasının ve Amerikan vatandaşlarından alınan vize harcının 20 dolara düşürülmesinin önemli etkisi olduğunu belirten New York Tanıtma Ataşeliği yetkilileri, bu durumun yaz sezonu için ümit verici olduğunu kaydettiler. 
     ABD'de Türkiye'nin reklam ve tanıtımına özellikle New York, Washington, Chicago gibi büyük kentlerle California'da öncelik veriliyor. Buralarda belirli dönemlerde otobüslerin üzerine ve duraklara Türkiye reklamları verilirken, ABC, CBS, NBC gibi ülkenin önde gelen televizyon kanallarıyla, New York Times, Washington Post, Boston Globe, Los Angeles Times gibi büyük gazetelerde de tanıtım ilanları yayınlanıyor. 
     Bu yıl bütçenin biraz daha arttırıldığını ve ilk aşamada 4 milyon dolar tutarında bir tanıtımın hedeflendiğini belirten Türk yetkililer, Türkiye'nin ABD'de en çok tanıtım ve reklam yapan ülkelerden birisi olduğunu, belki de ilk sırada geldiğini ifade ettiler. 
     
</TEXT>
</DOC>
