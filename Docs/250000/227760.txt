<DOC>
<DOCNO> 227760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/ekonomi/eko07.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özgürlüğü sorumluluk belirleyecek' 
</HEADLINE>
<TEXT>

   Dünya Reklamverenler Federasyonu Genel Direktörü Loerke, özellikle yemek ve çocuklarla ilgili reklamlarda özdenetimin güçlendirilmesi gerektiğini belirtti 
      EKONOMİ SERVİSİ 
   
   Türk ve Avrupalı reklam özdenetim kurulları üyelerini bir araya getiren konferansta, sektördeki gelişmeler tartışıldı. 
   Reklam Özdenetim Kurulu RÖK Başkanı Çetin Ziylan, Türkiye'de yasaların reklam denetimini doğrudan devlete verdiğini belirterek, "Mesleki etik kurulları yasalarda anılmıyor ve uygulamada sivil toplum inisiyatifleri ile işbirliği eğilimi görülmüyor" dedi. 
   Avrupa Reklam Özdenetim Kurulları Konfederasyonu EASA ile RÖK işbirliğinde düzenlenen Avrupa Reklam Özdenetim Konferansı'nda konuşan Ziylan, Avrupa Birliği ülkelerinde reklam denetiminin çoğunlukla özdenetime bırakıldığını belirterek, "Hatta bazı ülkelerde bu yasalara dayandırılmış. Bizde ise yasalarımız reklamın denetimini devlete vermiş" diye konuştu. 
   Avrupa Reklam Standartları Birliği EASA Başkanı Christopher Graham da denetimde kanunların yavaş kalabildiğini, yasalar çerçevesinde çalışan ve detayları özdenetimce sağlanan bir yapının ise ideal olduğunu söyledi. Reklamcılara hitaben 'özdenetimin içindeki öz sizsiniz' diyen Graham, Türkiye'deki özdenetimin her geçen gün güçlendiğini sözlerine ekledi. 
   
   'Günah keçisi görüyorlar' 
   Toplantıda söz alan Dünya Reklamverenler Federasyonu WFA Genel Direktörü Stephan Loerke, son yıllarda artan obezitenin endişe verici olduğunu ve reklamcıların konuyla ilgili orantısız suçlamalarla günah keçisi haline getirildiğini savundu. Yemek reklamları ve çocuklarla ilgili konularda özdenetimin güçlendirilmesi gerektiğini belirten Loerke, "Özgürlüğümüzü sorumluluk duygumuz belirleyecektir" dedi. 
   
   En çok doğruluk kuralı çiğneniyor    RÖK'ün bugüne kadar 500'e yakın reklam incelediğini açıklayan Çetin Ziylan, bunlardan üçte ikisinin kurallara aykırı bulunduğunu ve en çok doğruluk kuralının ihlal edildiğini belirtti. Doğruluk kuralı ihlalinin yüzde 42 ile ilk sırada yer aldığını dile getiren Ziylan, genel ahlaka aykırılığın ise yüzde 2 ile sonlarda yer aldığını söyledi. RÖK'ün çok kısa süre içinde sonuca varabildiğini açıklayan Ziylan, "Kurul ayda en az 3 kez toplanıyor ve yanıltıcı bir reklamı güncelliğini yitirmeden 10 gün içinde durdurabiliyor ya da düzelttirebiliyor" dedi. 
   
   
</TEXT>
</DOC>
