<DOC>
<DOCNO> 240929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko11.html </URL>
<DATE> 2004/05/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ocak-Mart döneminde dış ticaret açığı 7.2 milyon dolara ulaştı 
</HEADLINE>
<TEXT>

     Türkiye, bu yılın Ocak-Mart döneminde 13 milyar 4.2 milyon dolarlık ihracat, 20 milyar 213 milyon dolarlık da ithalat yaptı. 
     Devlet İstatistik Enstitüsü DİE , Ocak-Mart dönemine ilişkin geçici dış ticaret rakamlarını açıkladı. 
     Buna göre yılın ilk üç ayında, geçen yılın aynı dönemine göre ihracat yüzde 25.5 artarken, ithalattaki artış yüzde 40.7 oldu. Dış ticaret açığı ise geçen yılın aynı dönemine göre, Ocak-Mart döneminde yüzde 80.1 artarak 7 milyar 208.8 milyon dolara ulaştı. 
     Geçen yıl Ocak-Mart'ta 10 milyar 365.4 milyon dolarlık ihracat, 14 milyar 367.1 milyon dolarlık ithalat yapılırken, 4 milyar 1.7 milyon dolarlık dış ticaret açığı verilmişti. 
     Geçen yıl Ocak-Mart'ta yüzde 72.1 olan ihracatın ithalatı karşılama oranı ise bu yıl aynı dönemde yüzde 64.3'e geriledi. 
     
     MART AYINDA İTHALAT YÜZDE 40.9 ARTTI 

     Öte yandan, bu yıl Mart ayında ise geçen yıl Mart ayında 3 milyar 908.3 milyon dolar olan ihracat, yüzde 27.9 artarak bu yıl 4 milyar 999.1 milyon dolara, ithalat da yüzde 40.9 artarak 5 milyar 755.5 milyon dolardan 8 milyar 107.2 milyon dolara yükseldi. 
     Dış ticaret açığı, bu yıl Mart'ta yüzde 68.3 artarak 3 milyar 108.1 milyon dolara yükseldi. Geçen yıl Mart'ta yüzde 67.9 olan ihracatın ithalatı karşılama oranı, bu yıl aynı ayda yüzde 61.7'ye geriledi. 
     
     TÜKETİM MALI İTHALATI 119.4 ARTTI 

     Devlet İstatistik Enstitüsü'nün DİE verilerine göre, geçen yıl Mart'ta 492.4 milyon dolar olan tüketim malları ithalatı, yüzde 119.4 artarak, bu yıl 1 milyar 80.3 milyon dolara, Ocak-Mart döneminde 1 milyar 292.5 milyon dolar olan ithalat ise yüzde 102 artarak 2 milyar 610.8 milyon dolara yükseldi. İthalattaki artışa paralel olarak, geçen yıl Mart'ta yüzde 8.6 olan tüketim mallarının toplam ithalat içindeki payı, bu yıl yüzde 13.3'e, Ocak-Mart dönemi itibariyle de yüzde 9'dan yüzde 12.9'a çıktı. 
     Ocak-Mart döneminde, sermaye ve ara malları ithalatında da önemli artışlar kaydedildi. Geçen yıl 1 milyar 827 milyon dolar olan sermaye malları ithalatı yüzde 86.6 artarak 3 milyar 409.5 milyon dolara, ara malları ithalatı da yüzde 26.2 artarak, 11 milyar 161.9 milyon dolardan 14 milyar 89.8 milyon dolara çıktı. Sermaye mallarının toplam ithalat içindeki payı ise yüzde 12.7'den yüzde 16.9'a yükselirken, ara malı ithalatının payı yüzde 77.7'den yüzde 69.7'ye düştü. 
     Ekonomik faaliyetlere göre yapılan sınıflandırmaya göre ise ithalatın yüzde 80.1'ini oluşturan imalat sanayi ürünleri ithalatı yüzde 48.7 artarak 16 milyar 187.4 milyon dolara, ithalatın yüzde 12.7'sini oluşturan madencilik ve taşocakçılğı ithalatı yüzde 9.9 artarak 2 milyar 573.8 milyon dolara yükseldi. Toplam ithalat içindeki payı çok düşük olmakla birlikte, balıkçılık ürünleri ithalatı yüzde 27.6 gerileyerek 829 bin dolara düştü, tarım ve ormancılık ürünleri ithalatı da yüzde 51 artarak 651.9 milyon dolara çıktı. 
     
     İHRACATTA DURUM 

     DİE verilerine göre, Ocak-Mart döneminde, 1 milyar 179.6 milyon dolarlık sermaye malı, 5 milyar 86.4 milyon dolarlık ara malı, 6 milyar 702.9 milyon dolarlık da tüketim malı ihraç edildi. Bu dönemde, sermaye malı ihracatı yüzde 25.1, ara malı ihracatı yüzde 18.9, tüketim malı ihracatı da yüzde 31.4 arttı. 
     Yılın üç ayında, tarım ve ormancılık ürünleri ihracatı yüzde 5.4 artarak 634.5 milyon dolara, imalat sektörü ihracatı yüzde 26.7 artarak 12 milyar 167.3 milyon dolara, madencilik ve taşocakçılığı ürünleri ihracatı ise yüzde 25 artarak 112.6 milyon dolara yükseldi. 
     Balıkçılık sektörü ürünleri ihracatı yüzde 2.7 azalarak, 17 milyon 124 bin dolara düştü. 
     
     AB'DEN İTHALAT YÜZDE 45.2 ARTTI 

     Ocak-Mart döneminde, Türkiye'nin AB'ye ihracatı yüzde 24.4 artarak, 6 milyar 889.3 milyon dolara yükseldi. Aynı dönemde AB'den yapılan ithalat ise yüzde 45.2 artarak 6 milyar 194.7 milyon dolardan 8 milyar 994.8 milyon dolara çıktı. 
     
</TEXT>
</DOC>
