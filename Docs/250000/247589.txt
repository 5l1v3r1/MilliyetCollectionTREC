<DOC>
<DOCNO> 247589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur07.html </URL>
<DATE> 2004/06/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Antalya-İstanbul otobüs bağlantılı tren seferleri 15 Haziran'da başlıyor 
</HEADLINE>
<TEXT>

     TCDD'nin, 1988'den beri yaz mevsiminde uyguladığı, Antalya-İstanbul, otobüs bağlantılı tren seferleri 15 Haziran'da başlayacak. 
     TCDD'den yapılan yazılı açıklamada, İstanbul-Antalya arasında tren ve otobüs bağlantılı olarak sunulan kombine yolcu taşımacılığının her geçen yıl daha fazla ilgi gördüğü belirtildi. 15 Eylül'e kadar sürecek seferlerde, bu yıl yoğun talep üzerine 2 adet yataklı kompartıman ayrıldığı kaydedildi. 
     Antalya'dan İstanbul'a gidecek yolcuların, otobüsle Dinar'a kadar gittikten sonra buradan Pamukkale Ekspresi ile yola devam edeceklerine değinilen açıklamada, şu bilgilere yer verildi 
     ''Antalya'dan İstanbul'a tren otobüs kombine yolcu taşımacılığı, diğer taşıma şekillerine göre daha ekonomik ücretle gerçekleştirilmektedir. Ayrıca sadece tren ücreti üzerinden 60 yaş üstü yolculara, öğretmen ve öğrencilere, gidiş-dönüş bileti alanlara, asker ve engellilere yüzde 20 oranında indirim yapılacaktır. Kombine taşımada, Haydarpaşa-Antalya parkuru 15 saat olacaktır. Antalya-Haydarpaşa tren otobüs ücreti, indirimler hariç 26 milyon liradır, Bu ücrete ilaveten kişi başına yataklı vagonlar için 28 milyon, örtülü kuşetli için 6 milyon lira ücret alınacaktır.'' Açıklamaya göre, Antalya'dan İstanbul'a gidecek yolcular için otobüsler her gün saat 16.45'te Güllük PTT karşısından hareket edecek. 
     
</TEXT>
</DOC>
