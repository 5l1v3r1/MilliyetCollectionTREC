<DOC>
<DOCNO> 240698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko32.html </URL>
<DATE> 2004/05/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sabancı Holding'in yeni Başkanı yarın belirlenecek... 
</HEADLINE>
<TEXT>

     Sabancı Holding'in yeni Yönetim Kurulu Başkanı yarın belirlenecek. 
     Sabancı Holding'in basına kapalı olarak gerçekleştirilen Olağan Genel Kurul Toplantısı'nın ardından yapılan açıklamaya göre, yeni Yönetim Kurulu şu isimlerden oluştu 
     ''Şevket Sabancı, Erol Sabancı, Sevil Sabancı, Ömer Sabancı, Serra Sabancı, Güler Sabancı, Celal Metin, Hasan Güleşçi ve Oğuz Karahan'' Yönetim Kurulu üyeleri, yarın toplanarak aralarında görev bölümü yapacaklar. 
     Toplantıda, 814 trilyon liralık net kardan ortaklara 134 trilyon lira temettü dağıtım kararı da alındı. 
     Genel Kurul'da yapılan açıklamada, 2003 yılında net satışların 7.3 milyar dolara çıkarak, 2002 yılına göre yüzde 39 artış gösterdiği, aktif büyüklüğün 25.4 milyar dolarla, önceki yıla göre yüzde 36 arttığı kaydedildi. 
     Açıklamada, net karın da 583 milyon dolara çıkarak, 2002'ye göre yüzde 156 artış gerçekleştirdiği belirtildi. 
     
     GENEL KURUL SIRASINDA YANGIN 

     Öte yandan, Genel Kurul toplantısı devam ederken, Sabancı Center'da elektrik devresinden kaynaklanan küçük bir yangın çıktı. 
     Sabancı Holding İnsan Kaynaklarından Sorumlu Grup Başkanı Mehmet Civelek, fitness center'da çıkan yangının tamamen kontrol altına alındığını bildirdi. 
     Civelek, basın mensuplarına yaptığı açıklamada, bodrumda bulunan Fitness Center'daki saunada saat 14.00 sıralarında elektrik devresi nedeniyle yangın çıktığını belirterek, şunları söyledi 
     ''Sauna ağaçtır. Bu yangın tamamen kontrol altına alınmıştır. İtfaiye gelmeden, biz Sabancı Center ekibi olarak gerekli tedbirleri alarak sorunu giderdik. Şu anda aşağıda yoğun bir duman var. Ama herhangi bir can kaybı, yaralanma yok. Hayat birazdan normale dönecek. Bina sistemi kapalı devre çalıştığı, yani cam olmadığı, pencereler açılamadığı için aşağıdaki duman binanın içine yayılmıştır. Ama hiçbir şey kalmamıştır. Üçüncü bodrumdaki Fitness Center'da pencere olmadığı için etrafa yayılmış ve böyle bir problem olmuştur.'' Civelek, bir gazetecinin ''Aile üyeleri binada mıydı '' sorusu üzerine, aile üyelerinin binadan çıktığını ve Genel Kurul'un da bittiğini, itfaiye araçlarının ilave tedbirler nedeniyle istendiğini söyledi. 
     Şu anda herkesin yavaş yavaş ofisine döndüğünü anlatan Civelek, zararın boyutunun da 3-5-10 milyar lira olduğunu bildirdi. 
     Civelek, dumanın belli katlarda yoğun olması nedeniyle insanların rahat etmek için dışarı çıktığını belirterek, ''Biz itfaiyeyi geç çağırdık. İhtiyacımızı biz giderdik. O arada gelin bir de siz bakın dedik'' diye konuştu. 
     Bu arada, Sabancı Center' gelen 6 itfaiye aracı ve ambulans 16.30 sıralarında binadan ayrılırken, çalışanlar da ofislerine döndü. 
     
</TEXT>
</DOC>
