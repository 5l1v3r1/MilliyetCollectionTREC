<DOC>
<DOCNO> 212481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/siyaset/siy00.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlat acısından vatan tutkusuna 
</HEADLINE>
<TEXT>

   Erken gelen ölümlerle sarsılan ve kaybetmenin acısını çabuk öğrenen Denktaş, hayatını yitirilmesine asla tahammül edemeyeceği bir davaya adadı Kıbrıs 
      Mehmet Gündem 

   
   Kıbrıs'ta bir çocuk dünyaya gelir Ocak 1924'te. H kim Raif Bey'in oğlu Rauf, hayata 1.5 yaşında annesini kaybederek başlar. Çocukluk ve gençlik dönemlerinde "tayyareci" olmak Rauf'un en büyük tutkusudur. Uçmak, belki yaşadıklarından kaçmak, belki kaybettiklerine daha çabuk ulaşmak için aradığı bir yoldur. 
   1930'da eğitimi için gittiği İstanbul'a gönderilen Rauf, Arnavutköy Fevzi Ati Lisesi'nde ortaokulu bitirir, liseye Kıbrıs'ta devam eder. Hayata dair hayallerin içine daldığı bir dönemde hiç beklemediği bir acıyla sarsılır, babasını kaybeder. İyi bir usta olan acı, onu sessizce bir kıvama doğru taşıyordur. 
   Hukuk eğitimi için İngiltere'deki okulda Rum çocuklarıyla pek anlaşamaz. Hatta Rum ve Türk olarak gruplaşırlar. Kıbrıs'a dönünce avukatlık yapar. "İpten adam çeken avukat" diye ünlenir. Bir ara savcılık da yapar. 
   Rauf, hayatı boyunca "erken gelen" ölümlerle tekrar tekrar sarsılacaktır. Sarsılırken de büyük bir tutkuyla iki şeye tutunur. Bunlardan biri hayatta kalan yakınlarıdır. 
   Rauf, 19 Aralık 1942'de, henüz 28 yaşındayken Lefkoşa'da çektirdiği bir fotoğrafta gençtir, yakışıklıdır, ama gözleri bir asır yaşamışçasına dalıp gitmiştir. Rauf, bu fotoğrafın arkasına şu notu düşer 
   "Tanrım, artık kimse ölmesin." 
   Bir dava adamının ruhu acılarla örselenir. O, kaybetmenin nasıl bir şey olduğunu öğrenmiştir. 
   
   Tutkulu dava adamı 
   27 Kasım 1948'de Kıbrıs Türklerinin düzenlediği ilk mitinge konuşmacı olarak katılır. Artık kendisini Kıbrıs Türkü'nün sorunlarına adamıştır. Rauf'un hayatında tutkuyla bağlandığı ikinci şey Kıbrıs davası olacaktır. Kıbrıs denince akla artık Rauf değil, Denktaş gelecektir. O artık Rauf Denktaş'tır. 
   Doğduğunda, "Bu senin eşin olacak" diye kucağına verdikleri Aydın Hanım'la 1949'da hayatını birleştirir. Denktaş, 1955'te Enonis'le mücadeleye ve Eoka karşısında Kıbrıs Türkleri'nin direnişine yön verir. Türk Mukavemet Teşkilatı'nı kurar. Zürih - Londra antlaşmaları öncesi Dr. Fazıl Küçük ve Denktaş, Ankara'da Dışişleri Bakanı Fatin Rüştü Zorlu ile bir görüşme yapar. Denktaş, adaya Türk askeri gönderilmesini teklif eder. 16 Ağustos 1960'ta 650 kişilik bir Türk alayı Magosa Limanı'na ayak basar. Denktaş, 1964'te Makarios tarafından "istenmeyen adam" ilan edilir ve 4.5 yıl Kıbrıs'tan uzak kalır. 
   
   3 çocuğu öldü 
   Türkiye'nin 1974 müdahalesinden sonra kurulan Kıbrıs Türk Federe Devleti'nin devlet başkanı olur. Kasım 1983'te KKTC'nin ilanıyla cumhurbaşkanlığına seçilir. 
   Tarih 1986'yı gösterdiğinde Denktaş büyük bir sarsıntı daha yaşar. Büyük oğlu Raif'i bir trafik kazasında kaybeder. Raif, Denktaş'ın kaybettiği üçüncü çocuğudur. Daha önce Münir ve Dilek de vefat etmiştir. 7 yaşındaki Münir'in rahatsızlığı nedeniyle ameliyat olması gerekir. Denktaş, doktoruna "Çocuk çelimsiz, biraz kendine gelsin" der. Ankara'ya gider. Doktor eşini ikna eder, Denktaş'tan habersiz Münir ameliyata alınır ve ölür. Denktaş görmeden Münir'i toprağa verirler. Dilek de hastalıklı doğar. 6 aylık olmuştur, ama oturamıyordur. Doktor doktor gezerler. En son İngiltere'de ameliyata karar verilir. Dilek ameliyata hazırlanırken hayatını kaybeder. Denktaş ailesi, kızları Dilek'i de İngiltere'de gömer. 
   Bir gün Denktaş şöyle diyecektir 
   "İçim yandı acıdan, ben küskünüm hayata. Doğduğum andan beri acı beni bırakmadı. 
   
   Kıbrıs hayata bağladı    Denktaş, değişmeyen müzakereci, değişmeyen cumhurbaşkanıdır. 30 yılı aşkın süredir Türk tarafında masanın değişmeyen adamıdır. Kimine göre uzlaşmaz, barışın önündeki tek adamdır. Kimilerine göre de usta bir diplomat, büyük davanın büyük adamı. Süleyman Demirel, yıllar önce Denktaş'a "Aklının yatmadığı konuda taviz verme" demiştir. Büyük acılar çeken Denktaş için Kıbrıs, kaybına tahammül edemeyeceği son evladı gibidir. Onun için "Kalbimin üzerinde Kıbrıs var" diyecektir. 
   
   
   
</TEXT>
</DOC>
