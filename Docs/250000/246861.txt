<DOC>
<DOCNO> 246861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy08.html </URL>
<DATE> 2004/06/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Solana Tahliyeler önemli bir adım 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, kapatılan DEP'in eski milletvekillerinin tahliyesinden memnun olduğunu açıkladı. 
     Solana bugün yayımladığı yazılı açıklamada, ''Yargıtay'ın, Leyla Zana ve diğer üç eski parlamenterin tahliye edilmesi kararından çok memnun oldum. Kısa bir süre önce Zana'ya, hapiste olduğu sırada yazdığım mektupta, tutuklu bulunmasından duyduğum kaygıyı dile getirmiştim'' dedi. 
     Bugünkü kararın, TRT'den ana dilde yayınların başlamasıyla üst üste geldiğini belirten Solana, ''bu durum, takdire değer, önemli bir adımdır'' dedi. 
     Türkiye'de hükümetin taahhütlerini yerine getirmekte olduğunu kaydeden Solana, ''reform süreci, Türk toplumunun, onun bütün topluluklarının ilerlemesine katkı yapmaktadır'' dedi. 
     
</TEXT>
</DOC>
