<DOC>
<DOCNO> 242297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun05.html </URL>
<DATE> 2004/05/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Morglar yalan söylemez Irak Savaşı'nda kaç sivil öldü 
</HEADLINE>
<TEXT>

     Her gün kan görmeye alışan ve her sabah patlama veya silahlı çatışma haberleriyle uyanan Irak'ta morglar, kurşun delikleriyle dolu, parçalanmış cesetlerle doluyor. 
     Baas Partisi döneminde üstü örtülü cinayetlerden şikayet eden ve yakınlarını toplu mezarlarda arayan Irak halkı, artık koalisyon kuvvetleri ile direnişçiler arasındaki çatışmalara, bombalı eylemlere ve aşiretler arasındaki mücadeleye şahit oluyor, işgal kuvvetlerinin taahhüt ettiği huzur dolu günlerin bir an önce gelmesini bekliyor. 
     Bağdat, Kerbela, Kerkük ve Tikrit'teki morg tutanaklarına göre, savaşın başlangıcından bu yana çıkan çatışmalar ve düzenlenen bombalı eylemler, 5 binden fazla Iraklı sivilin ölümüne yol açarken, Batılı bazı sivil toplum örgütleri, ölü sayısını en az 10 bin olarak gösteriyor. 
     Associated Press'in araştırmasına göre ise, işgalin ilk 12 ayında, sadece Bağdat ve 3 ilde 5 binden fazla Iraklı öldürüldü. Yine morg istatistiklerine göre, savaş öncesi şiddet olaylarında ölen kişi sayısının, barış getirmesi beklenen işgal sonrası ölüm sayısından az olduğu göze çarpıyor. 
     Şii lider Mukteda Sadr'ın isyan bayrağını çekmesinin ardından Necef ve Felluce'de sokağa dökülen yanlıları ile koalisyon kuvvetleri arasında Nisan ayından bu yana çıkan çatışmalarda kaç kişinin öldüğü ise tam olarak bilinmiyor. 
     Ölü sayısının Irak genelinde hesaplanmasına çalışıldığında da kesin bir rakam elde edilemiyor. Amerikan ordusu, işgal yönetimi ve Geçici Yönetim Konseyi, gerekli bilgiye sahip olunmadığını belirterek, sivil ölüm bilançosu veremiyor. 
     Associated Press'in araştırması, ABD Başkanı George Bush'un ana muharebenin bittiğini açıkladığı 1 Mayıs 2003'ten 30 Nisan 2004'e kadar, Bağdat, Kerbela, Kerkük ve Tikrit'te 5 bin 558 kişinin şiddet olaylarında öldüğünü gösteriyor. 
     Devrik lider Saddam Hüseyin'in 23 yıllık iktidarı süresince en az 300 bin kişinin güvenlik güçlerince öldürüldüğü ve toplu mezarlara gömüldüğü düşünüldüğünde, Irak halkının mevcut durumu, geçmişle kıyaslanamayacak derecede kabullendiği görülüyor. 
     
</TEXT>
</DOC>
