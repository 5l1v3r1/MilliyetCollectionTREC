<DOC>
<DOCNO> 220371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/ekonomi/eko01.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF de borç taksitlendiriyor 
</HEADLINE>
<TEXT>

   Başbakan Yardımcısı Şener'in devreye girmesiyle yönetimine el konulan Telsim ve çimento şirketlerinin elektrik borçları yeniden yapılandırılıyor 
      SEÇKİN ÜREY Ankara 
   
   Batık banka sahiplerinin borç taksitlerini tahsil etmeye çalışan Tasarruf Mevduatı Sigorta Fonu TMSF , Uzan Grubu şirketlerinden kaynaklanan elektrik borcunu taksitlendirecek. 
   TMSF'nin 14 Şubat'ta Uzan Grubu şirketlerinin yönetimini devralmasının ardından ilk günlerde yaşanan yetki karmaşası sonucunda elektrik faturaları ödenemedi. Sadece Telsim ve Çimento fabrikalarında 6.6 trilyon liralık fatura birikti. Borcun 1 trilyon 385 milyar lirası Telsim'den, 5 trilyon 215 milyar lirası da çimento fabrikalarından doğdu. Telsim ve çimento fabrikalarının elektrik borcu TMSF'nin ilgili olduğu Başbakan Yardımcısı Abdüllatif Şener başkanlığında yapılan bir toplantıda gündeme geldi. Enerji Bakanlığı yetkilileriyle yapılan toplantıda Şener, şirketlerin yaşatılmasının önemli olduğunu kaydederek, elektrik kesintisi yapılmamasını istedi. Toplantıda şirketlerin elektrik borçlarının yeniden yapılandırılması kararlaştırıldı. 
   Telsim'in TMSF tarafından atanan yeni Genel Müdürü Mehmet Taşaltın da TEDAŞ Genel Müdürlüğü'ne yazdığı mektupta, şirketin borçlarını ödeyebilmesi için baz istasyonu ve santralların çalışır durumda kalması gerektiğine dikkat çekti. Taşaltın, yazdığı mektubun ardından TEDAŞ Genel Müdürü Haşim Keklik ile de bir araya geldi. Taşaltın, görüşmede 1.3 trilyonluk borçlarının takside bağlanmasını istedi. 
   Önümüzdeki günlerde Telsim'in borcunun kaç takside bağlanacağı ve uygulanacak gecikme faizi belirlenecek. Çimento fabrikalarında ise belirlenecek zaman dilimlerinde toplu ödemeler yoluyla borç eritilecek. 
   
   
</TEXT>
</DOC>
