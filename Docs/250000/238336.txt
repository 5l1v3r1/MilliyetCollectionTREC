<DOC>
<DOCNO> 238336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun15.html </URL>
<DATE> 2004/05/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Basra'daki çatışmalarda 2 ölü, 3 yaralı... 
</HEADLINE>
<TEXT>

     Irak'ın Basra kentinde, Şii lider Mukteda Sadr'a bağlı milislerle İngiliz askerleri arasında çıkan çatışmalarda 2 Iraklının öldüğü bildirildi. 
     İngiliz ordu sözcüsü, çatışmalarda 3 İngiliz askerinin de yaralandığını söyledi. 
     Bu arada görgü tanıkları, 50 kadar İngiliz askeri aracının Sadr'ın kentteki karargahını kuşattığını belirtti. 
     Sadr'a bağlı milislerin kuşatma sırasında karargahta olduğu kaydedildi. 
     Şii liderin Basra'daki yardımcısı Şeyh Abdülsettar El Bahadli önderliğindeki milislerin, kentin güney kesimindeki bir ana kavşağın kontrolünü ele geçirdiği de belirtildi. 
     Görgü tanıkları, milislerin bugün kentin bazı bölümlerinin denetimini ele geçirdiğini söylemişti. 
     Öte yandan Kerbela'da tankların desteğindeki Amerikan askerlerinin iki yönden kente girdiği bildirildi. 
     Askerlerin, İmam Hüseyin Türbesi'ne giden yolları kestiği belirtildi. 
     Kentte dükkanların çoğunun kapalı ve caddelerin boş olduğu kaydedildi. 
     
</TEXT>
</DOC>
