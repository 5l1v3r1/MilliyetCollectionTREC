<DOC>
<DOCNO> 237056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/guncel/gun07.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveyi bombalayacaklardı 
</HEADLINE>
<TEXT>


İstanbul'da NATO Zirvesi'ni bombalı saldırılarla kana bulamayı planlayan El Kaide bağlantılı Ensar El İslam örgütü üyesi 16 kişi, gözaltına alındı. Zanlılardan 9'u tutuklandı, 7'si serbest bırakıldı... 

HÜSEYİN TÜCCAR, CEYHAN KÖSE, ERCAN VARDAR Bursa DHA 

Bursa'da yapılan El Kaide bağlantılı Ensar El İslam Örgütü operasyonunda 16 kişi gözaltına alındı. Bursa Valisi Oğuz Kağan Köksal, Emniyet Müdürü Hüseyin Çapkın'la birlikte düzenlediği basın toplantısında, "İstanbul'daki NATO zirvesinde bombalı eylem yapmaya hazırlanan 16 kişinin ev ve işyerlerinde yapılan aramada çok sayıda patlayıcı madde ele geçirildiğini" açıkladı ve operasyon timlerini kutladı. Savcılık, zanlılardan yedisini akşam saatlerinde serbest bıraktı. Zanlıların savcılığa çıkarılmadan önce fotoğraflarının basına dağıtılması tartışma yarattı. 

Eylem planı 
28 - 29 Haziran'da İstanbul'da dünya liderlerinin katılımıyla yapılacak NATO zirvesi nedeniyle dünyanın gözlerinin Türkiye'ye çevrili olduğu bir sırada, Bursa'da dikkat çekici gelişmeler yaşandı. Vali Köksal, El Kaide ile irtibatlı, Kuzey Irak merkezli Ahmad Faraj liderliğindeki Ensar El İslam İslam'ın Destekçileri isimli terör örgütüne yönelik, Bursa Emniyet Müdürlüğü'nce düzenlenen "Nilüfer Planlı İstihbarat Operasyonu" kapsamında, 16 kişinin gözaltına alındığını bildirdi. "MİT Bölge Başkanlığı ile irtibatlı olarak Terörle Mücadele Şube Müdürlüğü tarafından gerçekleştirilen operasyonda gözaltına alınan ve aralarında örgütlenmenin lideri Alparslan Toprak'ın da bulunduğu 16 kişinin ev ve işyerlerinde yapılan aramada çok sayıda patlayıcı madde ele geçirildiğini" açıklayan Köksal, "örgütün özellikle haziran sonunda İstanbul'da yapılacak NATO Zirvesi'ne yönelik eylem planı içinde olduğunun belirlendiğini" kaydetti. 
Operasyonda, bomba yapımını gösteren ve sonunda "Hayırlı olsun bomba bitti" ifadesi yer alan bir şema da bulundu. 
Köksal, örgüt üyelerinin ayrıca merkez Osmangazi İlçesi'nde bulunan sinagoga yönelik eylem gerçekleştirmek ve örgüte gelir temin etmek amacıyla Bursa'da bir banka şubesini soymak için keşif çalışmasını yaptıklarının da tespit edildiğini belirterek, "Başarılı bir operasyon sonucu saldırı planı aşamasındaki örgüt etkisiz hale getirilmiştir. Yaklaşık bir yıl süren çalışmalar sonucu gerçekleştirilen operasyonda emeği geçen herkesi kutluyorum" dedi. 
"Örgüt mensuplarının, intihar türü eylemlere teşvik etmek amacıyla motive edici telkinlerde bulunduklarını, Türkiye'de sansasyonel bir eylem yaptıktan sonra ABD'ye karşı savaşmak amacıyla Irak'a gitme planı ve hazırlığı içinde olduklarını ifade eden Köksal, bu kişilerin örgüte gelir temin etmek amacıyla yaptıkları faaliyetleri sıraladı. 
Köksal, örgüt üyelerinin "şirketler kurduklarını, korsan film ve oyun CD'leri çoğalttıklarını, bilgisayar programcılığı, matbaa işleri ve otopark işletmeciliği yaptıklarını, şahsi gelirlerinin yüzde 10'unu örgüte 'infak' adı altında verdiklerini ve zekat topladıklarının tespit edildiğini" kaydetti. 
Açıklama sırasında El Kaide örgütü lideri Usame Bin Ladin ile örgütün eğitim faaliyetlerinin bulunduğu görüntüler basın mensuplarına izlettirildi. 

Savcılık 7'sini bıraktı 
Daha sonra savcılığa sevk edilen zanlılardan yedisi, sorgularının ardından tutuksuz yargılanmak üzere serbest bırakıldı. Nöbetçi mahkemede ifade veren Alparslan Toprak, Ömer Akkuş, Veysel Engüder, Recep Esemen, Bayram Ersoy, Sinan Gidenayak, Ahmet Ali Sönmez, Serkan İlter ve Yılmaz Bulat tutuklandı. Bu operasyonla paralel olarak İstanbul'da gözaltına alınan 7 kişi ise DGM tarafından serbest bırakıldı. 

Toprak Örgütle hiçbir ilgim yok 

Örgütün Bursa İl Sorumlusu olduğu açıklanan Alparslan Toprak, CD ticareti yaptığını, örgütle hiçbir ilişkisi olmadığını öne sürdü. Toprak, ifadesinde, İstanbul'da tanıştığı soyadını bilmediği Abbas isimli kişinin İstanbul'daki bombalama olayından sonra gözaltına alınıp serbest bırakıldığını, kendisine geçmiş olsun demek için İstanbul'a gittiğini açıkladı. İddialara göre, Sinan Gidenayak, Ahmet Ali Sönmez ve Serdar A., bombayı merak ettikleri için yaptıklarını Gölbaşı Mevkii'nde bir kaç kez deneme yapmalarına rağmen başarılı olamadıklarını söyledi. 

NATO, AWACS desteği verecek 

GÜVEN ÖZALP Brüksel 
Türkiye'de güvenlik birimleri tarafından düzenlenen operasyonlarda yakalanan bazı örgüt üyelerinin haziran sonunda İstanbul'da düzenlenecek NATO Zirvesi'ni hedef alacaklarının ortaya çıkması İttifak'ın planlarında herhangi bir değişiklik yaratmayacak. NATO, Türkiye'ye istihbarat alışverişi konusunda yardımcı olmaya devam ederken, zirve sırasında erken uyarı uçakları AWACS'lar da devreye sokulacak. Türkiye'nin talebi üzerine zirve sırasında NATO, erken uyarı uçakları AWACS'ları da devreye sokacak. Hava sahası denetiminde NATO'dan destek isteyen Türkiye'nin deniz ve kara güvenliği için herhangi bir talebi olmadı. 

Her toplantı hedef 
NATO yetkilileri, İstanbul Zirvesi'ne ilişkin herhangi bir plan değişikliğinin bulunmadığına dikkat çekerken, "Zirve belirlendiği yerde belirlendiği tarihte yapılacak. Bu çapta her toplantı hedef niteliği taşıyor. Herhangi bir değişikliğe gitmek geri adım sayılır. Türk yetkililerin verdiği güvenceler yeterli" ifadelerini kullanıyor. Zirveye ilişkin güvenlik düzenlemelerinde yetkili ve sorumlu Türkiye olacak ancak atılacak adımlar diğer ülkelerle üst düzeyde koordinasyon halinde gerçekleştirilecek. 



</TEXT>
</DOC>
