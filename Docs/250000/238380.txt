<DOC>
<DOCNO> 238380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy04.html </URL>
<DATE> 2004/05/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erdoğan, Batı Trakya'ya hareket etti... 
</HEADLINE>
<TEXT>

     Başbakan Recep Tayyip Erdoğan, Atina'daki temaslarını tamamlayarak Batı Trakya'ya hareket etti. 
     Atina Elefteros Venizelos havaalanından Yunanistan Dışişleri Bakan Yardımcısı Yannis Valinakis tarafından uğurlanan Erdoğan, uçağının ineceği Kavala havaalanında Makedonya-Trakya Bakanı Nikos Çarçonis ve Dışişleri Bakan Yardımcısı Evripidis Stilyanidis tarafından karşılanacak. 
     Karayoluyla geçeceği Gümülcine kentinde Türk Başkonsolosluğu'nu ziyaret edecek olan Erdoğan, Batı Trakya Türk azınlığı temsilcileriyle bir araya gelecek. 
     Erdoğan, Gümülcine kentini gezdikten sonra Makedonya-Trakya Valiliği'ni ziyaret ederek, Çarçonis, Stilyanidis ve Vali Mihalis Angelopulos ile bir araya gelecek. 
     Görüşmeden sonra Çarçonis'in onuruna vereceği yemeğe katılacak olan Erdoğan, yemekten sonra Türk azınlık temsilcileriyle görüşecek. 
     Erdoğan, görüşmeden sonra akşam üstü geçeceği Kavala'dan havayoluyla Türkiye'ye hareket edecek. 
     
</TEXT>
</DOC>
