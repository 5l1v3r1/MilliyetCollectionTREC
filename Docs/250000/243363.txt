<DOC>
<DOCNO> 243363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur11.html </URL>
<DATE> 2004/05/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Cep telefonu gaspının bedeli ağır oldu... 
</HEADLINE>
<TEXT>

     Ankara'da 19 yaşındaki 2 sanık, 3 kişinin cep telefonunu ayrı ayrı eylemlerde silahla gasp ettikleri gerekçesiyle 36'şar yıl ağır hapis cezasına çarptırıldı. 
     Ankara 7. Ağır Ceza Mahkemesi'nde görülen davaya, tutuklu sanıklar Musa Boz ile Murat Edis ve avukatları katıldılar. 
     Cumhuriyet Savcısı, sanıkların 1 Ocak, 2 Ocak ve 4 Ocak'ta Bahçelievler ve Beştepe'deki parklarda 3 ayrı kişinin Nokia 8210 ve 3310, Siemens C55 marka cep telefonlarını, bu kişilerden birinin 2 milyon lirasını, birinin de 3 milyon lirasını silah ve bıçak tehdidiyle gasp ettikleri için her bir eylem için ayrı ayrı cezalandırılması yönündeki mütalaasını tekrar etti. 
     Boz ve Edis, savunmalarında suçlamaları kabul etmediler. Avukatları da savunmalarında müvekkillerinin beraatine ve tahliyesine karar verilmesini istedi. 
     Mahkeme heyeti, Boz ve Edis'in birlikte hareket ederek, 1 Ocak akşamı Alper Gedikkaya adlı kişinin Nokia 8210 marka telefonuyla 3 milyon lirasını tabanca ve bıçakla gasp ettikleri, 2 Ocak akşamı kimliği belirlenemeyen bir müştekinin Nokia 3310 marka cep telefonunu ve 4 Ocak akşamı Ufuk Demirci ve Sevilay Taşkın adlı kişilerin 2 milyon lirasını ve Siemens C55 marka cep telefonlarını silah ve bıçak tehdidiyle gasp ettikleri gerekçesiyle, Türk Ceza Kanunu'nun TCK söz konusu fiili tanımlayan 497. maddesi uyarınca her bir eylem için 12'şer yıl olmak üzere toplam 36'şar yıl ağır hapis cezasına mahkum etti. 
     Davada, Edis ve Boz'un gasp ettikleri telefonları gerekli prosedürleri gözatmadan satın alan 3 telefoncunun ise beraatine karar verdi. 
     
</TEXT>
</DOC>
