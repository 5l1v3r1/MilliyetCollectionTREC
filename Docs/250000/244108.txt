<DOC>
<DOCNO> 244108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/spor/spo04.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi top Aktuğ'da 
</HEADLINE>
<TEXT>


Trabzonspor Transfer Komitesi, henüz imza atmayan Gökdeniz ve Fatih Tekke sorununu çözmesi için ihaleyi başkana bıraktı 


Son hamleyi yapacak 
BORDO - Mavili kulüpte, Gökdeniz ve Fatih'in imza sorununu Başkan Atay Aktuğ'un çözmesine karar verildi. İki yıldız oyuncu ile defalarca masaya oturan transfer komitesi üyeleri Nevzat Şakar, Yusuf Ziya Yılmaz, Süleyman Atal ve Erda Aygün, Başkan Atay Aktuğ'un devreye girmesini istedi. Yöneticilerin, "Son adımı sizin atmanızı bekliyoruz" dediği öğrenildi. 

'Merak etmeyin' 
BAŞKAN Aktuğ, Gökdeniz Karadeniz ve Fatih ile tatilden dönüşlerinden hemen sonra konuşarak, sözleşme yenilemelerini isteyecek. Tarafların anlaşması halinde, bu görüşmenin ardından Fatih ve Gökdeniz'in imza töreni şova dönüştürülecek. Atay Aktuğ, "İkisi de kalmak istiyor. Kimse merak etmesin. Herkes üstüne düşen fedakarlığı yapacak ve anlaşma olacak" açıklamasını yaptı. 

Batista bilmecesi 
TEKNİK Direktör Ziya Doğan'ın olumlu baktığı Batista'nın transferi konusunda yönetim ikiye bölündü. Bir grup yöneticinin, "Batista, Galatasaray'dan her sezon için 750 bin dolar alıyor. Bu dengeleri bozar. Ayrıca Batista sık sık sakatlanıyor. Bu risk taşır" diyerek transfere karşı çıktıkları bildirildi. 

Teklif yağıyor 
TRABZONSPOR'UN gözden çıkardığı Karel D'Haene, Sommers, Emre Toroman ve takas olarak kullanmak istediği Augustine'e birçok transfer teklifi geliyor. Sebat, Ankaragücü, Gaziantep, Sakarya, Denizli, Erciyes, Rize, Gençlerbirliği gibi kulüplerin yanı sıra yabancılara yurt dışından da talipliler çıktığı bildirildi. 




</TEXT>
</DOC>
