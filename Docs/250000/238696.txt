<DOC>
<DOCNO> 238696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/siyaset/siy20.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



Bürokrattan İHL'lere 'pozitif ayrımcılık' 
Milli Eğitim Bakanlığı MEB Din Öğretimi Genel Müdürü Prof. Dr. İrfan Aycan, "İmam hatip liseleri İHL ile ilgili şüphelerin sebebi bu okullara olan ilgi ve mezunlarının sahip olduğu artı değerlerdir" dedi. Aycan, Kayseri'de İHL öğrencileri arasında düzenlenen Kuran ve Ezan Okuma Türkiye Final Yarışmaları öncesinde yaptığı konuşmada, İHL'lerin Anayasa güvencesi altında yasal kurumlar olduğunu söyledi ve "Misyonunu başarıyla icra eden bu okullarımız, önemli gelişmeler kaydederken, eğitim - öğretim faaliyetleriyle de milletimizin takdirini kazanmıştır. Bu okullara olan ilginin arkasında halkın din eğitimine olan talebi yatmaktadır" dedi. Türkiye'nin sağlıksız ve eksik din eğitimi nedeniyle sıkıntı yaşadığını söyleyen Aycan, "Din eğitimi sorunu, Türkiye'de birçok sorunun merkezinde yer alan stratejik bir sorundur" diye konuştu. 

Altıkulaç YÖK tasarısı geri çekilebilir 
TBMM Milli Eğitim Komisyonu Başkanı Tayyar Altıkulaç, gelen tepkilerin ardından YÖK yasa tasarısının komisyona geri çekilmesi ihtimali olduğunu bildirdi. Çocuklara imam hatip liseleri dışında iyi bir din eğitimi vermenin imk nı olmadığı savunan Altıkulaç, "Aileler çocuklarının dindar olması için gönderiyor. Kimse bundan rahatsızlık duymamalı" dedi. Altıkulaç, Kanal 7'de yayımlanan "Ters Köşe" programında tasarının bugün Bakanlar Kurulu'nda değerlendirileceğini belirtti ve "Komisyonun her safhada tasarıyı bir defaya mahsus geri çekmesi ve üzerinde düzeltme yapması mümkün. Her şey ihtimal dahilinde" diye konuştu. Meclis Milli Eğitim Komisyonu Başkanı, "AKP'nin de verdiği sözler var. Kendi seçmenine değil, halka verdiği sözleri yerine getirmesi lazım" dedi. 

Krizin faturası Çelik'e kesilebilir 
Genelkurmay Başkanlığı'nın YÖK tasarısına karşı açıklaması üzerine çıkan krizin çözüm arayışına giren AKP'de, Milli Eğitim Bakanı Hüseyin Çelik'in olası bir kabine revizyonunda görevden alınması formülü gündeme geldi. AKP'de Genelkurmay açıklamasıyla birlikte ortaya çıkan gerilimi düşürme yolunda arayışlar sürerken, eleştirilerin "Bakanlık kadroları" üzerine yoğunlaşmasına karşın AKP'lilerle Genelkurmay'la hükümet arasında yaşanan krizin faturasının Çelik'e kesilmesi eğilimleri güç kazandı. Buna göre Başbakan Recep Tayyip Erdoğan'ın yasama dönemi sonuna doğru yapmayı planladığı revizyon kapsamına Çelik de alınacak. Değiştirmesi planlanan 4 - 5 bakanla birlikte Çelik de görevden alınacak. Böylece tasarıya şiddetle karşı çıkan çevrelere de mesaj verilmiş olacak. 

Teziç Genelkurmay'ın çıkışını yadırgamadım 
Yüksek Öğretim Kurulu YÖK Başkanı Prof. Erdoğan Teziç, Türk Silahlı Kuvvetleri'ne bağlı yükseköğretim kurumları bulunduğunu, Genelkurmay Başkanlığı'nın YÖK yasa tasarısına ilişkin açıklamasının da bu duyarlılıktan kaynaklandığını belirterek "Genelkurmay'ın açıklama yapmasını yadırgamıyorum" dedi. CNN Türk'teki Kafe Siyaset programına katılan Teziç, okulları nedeniyle Genelkurmay'ın tasarından etkileneceğini ifade etti ve "Bir ulus devletin yapısından gelen laiklik meselesi... Genelkurmay'ın bu çıkışı da bu duyarlılıktan kaynaklanıyor" diye konuştu. Yeni katsayıların sıkıntı yaratacağına dikkat çeken YÖK Başkanı, "Katsayı değişikliklerinin bilimsel temeli yok. Katsayıları seneye bırakalım. Gelecek sene gerekiyorsa değiştiririz" dedi. 

Orgeneral Özkök şehit annelerini unutmadı 
Çocukları askerlik yaparken şehit düşen anneleri, Genelkurmay Başkanı Orgeneral Hilmi Özkök Anneler Günü'nde unutmadı. Genelkurmay Başkanlığı'nda şehit anneleri onuruna düzenlenen törene katılan Özkök, "Siz tüm milletin sahip çıktığı emanetsiniz" dedi. Dört şehit annesini kabul eden Özkök'ün eşi Özenç Özkök ile Genelkurmay İkinci Başkanı Orgeneral İlker Başbuğ'un eşi Sevil Başbuğ ise törende gözyaşlarını tutamadı. Şehit Piyade Uzman Çavuş Engin Kilci'nin annesi oğlunun fotoğrafını gösterince, Özkök "Rüyanda oğlunu görürsen selamımı söyle, 'Komutanın senin karşında selam verdi' de" diye konuştu. 




</TEXT>
</DOC>
