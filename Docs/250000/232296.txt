<DOC>
<DOCNO> 232296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko08.html </URL>
<DATE> 2004/04/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Pirince şartlı ithalat izni... 
</HEADLINE>
<TEXT>

     Yerli üreticiyi korumak amacıyla Temmuz ayına kadar uzatılan pirinç ithalat yasağı, piyasada tırmanma eğilimi gösteren fiyatların dengelenmesi ve Toprak Mahsulleri Ofisi'nin TMO stoklarının eritilmesini sağlamak üzere 'şartlı' olarak serbest bırakılacak. 
     A.A muhabirinin edindiği bilgiye göre, piyasada pirinç fiyatlarının yükselme trendine girmesi üzerine, ithal ürünle paçal yapılarak fiyatların düşürülmesini sağlamak üzere, ithalatın şartlı olarak açılması amacıyla hazırlık yapılıyor. Bakanlar Kurulu'na sevkedilen karar uyarınca, TMO'dan pirinç veya çeltik alan firmalara, aldıkları ürüne bağlı olarak ithalat izni verilmesi planlanıyor. 
     Böylece, TMO'nun elinde bulunan 128 bin tonluk stokun eritilmesi de sağlanmış olacak. 
     Yerli ürünün maliyet ve fiyatının yüksek olması nedeniyle tüccarın üreticiden çeltik almak yerine ithalata yöneldiğini, bu nedenle TMO'nun piyasadaki ürünün yüzde 35'ini almak durumunda kaldığını anlatan yetkililer, pirincin depolanma süresinin en fazla 2 yıl olduğuna işaret ederek, şu bilgiyi verdiler 
     ''Bu stokların eritilmemesi halinde, yeni sezonda ürün almak zorlaşacak. Ayrıca satılmayan ürünlerde 2 yıl sonra kalite kaybı oluyor. İthalata şartlı izin vererek, hem piyasada fiyatların artma eğiliminin önü kesilecek hem de TMO satış yaparak, yeni sezona hazırlanacak.'' Edinilen bilgiye göre, şartlı ithalat düzenlemesi kapsamında, düşük veya gümrüksüz pirinç ithalatı için tarife kontenjanı açılacak. TMO, ithalatçı firmalardan alım teklifleri isteyecek. Firmaların alım taleplerine ve piyasadaki duruma göre, ithalat miktarı belirlenecek. 
     Şubat ayında ithalat yasağının kalkacağı beklentisinde olan firmaların, halen 150 bin tona yakın pirinci serbest bölgelerde tuttukları veya bağlantısını yaptıkları belirtiliyor. 
     İthal pirincin yerli pirinç ile paçal yapılarak fiyatların düşürülmesinde kullanıldığı, ithalatında genellikle Mısır'dan yapıldığı belirtiliyor. 
     Verilen bilgiye göre, Türkiye'de halen, piyasanın Temmuz ayına kadar ihtiyacını karşılayacak pirinç stoku bulunuyor. Ancak ithal pirinç bitmek üzere olduğu için fiyatlar artma eğilimine girdi. 
     Pirincin penakende fiyatı, 1.5 kg ile 3 milyon lira arasında bulunuyor. 
     
     YILLIK TÜKETİM 450-480 BİN TON 
     TMO'nun çeltik ve pirinç hakkında hazırladğı rapora göre, Türkiye'de yılda ortalama 350 bin tonluk çeltik üretime karşın, pirinç tüketimi 450-480 bin ton arasında bulunuyor. Üretim tüketimi karşılamadığı için, her yıl ortalama 250 bin ton pirinç ithal ediliyor. 
     Türkiye'de 1999-2003 yılları arasında, yılda ortalama 340 bin ton ile 372 bin ton arasında değişen çeltik üretimi yapıldı. Geçen yıl üretilen 372 bin ton çeltikten 230 bin ton pirinç elde edildi. 
     Dünya piyasalarında çeltik ve pirinç fiyatlarının çok düşük ve ithalatın cazip olması nedeniyle yerli üreticiyi korumak amacıyla her yıl çeltik hasat döneminde Eylül-Şubat , pirinç ve çeltik ithalatı durduruluyor. 
     Geçen yıl hasat dönemi başlangıcı olan Eylül'de, piyasalarda yüzde 90'ı ithal olmak üzere 160 bin ton pirinç bulunuyordu. Bu rakama 230 bin tonluk üretim ve 2003 yılı sonundaki 36 bin ton tarife kontenjanı ithalatı da eklendiğinde 426 bin tonluk pirinç arzı oluştu. Aylık toplam tüketimin 40 bin ton olduğu göz önüne alındığında, halen piyasadan Temmuz ayına kadarki ihtiyacını karşılayacak kadar pirinç stoğu bulunduğu hesaplanıyordu. 
     TMO çeltik alım fiyatlarında önceki yıla göre yüzde 15'lik bir artış yapmasına rağmen, dolar kurundaki düşüşe paralel olarak ithalatın cazibesi arttı. Yerli üretici malını tüccara satamayınca, TMO, 2003 hasat döneminde üretimin yüzde 35'ine denk gelen 130 bin ton çeltiği almak durumunda kaldı. 
     TMO'nun stoklarındaki 128 bin ton çeltik nedeniyle, ithalat yasağının Temmuz ayına kadar uzatılması kararlaştırılırken, tüketiciler açısından fiyatlarda artışın önlenmesi için de 2-3 ay vadeli satışlara başlanmıştı. Halen piyasalarda 1 milyon 700 bin lira civarında satılan uzun dane pirinç Osmancık , TMO işyerlerinde 1 milyon 300 bin liradan satışa veriliyor. Vadeli satışların başladığı Mart ayının ilk üç günde, 6 bin 700 ton çeltik satışı yapılırken, satışların artması bekleniyor. 
     Ofis, piyasada kilosu 3 milyon liraya kadar çıkan baldo pirincin kilosunu 1 milyon 450 bin liraya, diğer uzun dane pirinçlerin kilosunu 1 milyon 300 bin liraya, orta dane pirinçlerin kilosunu da 1 milyon 120 bin liradan satıyor. 
     
</TEXT>
</DOC>
