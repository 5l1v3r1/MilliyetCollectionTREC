<DOC>
<DOCNO> 237003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur25.html </URL>
<DATE> 2004/05/03/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kardeşinin engelli otomobilini kullanan kişiye 175 milyar lira ceza .. 
</HEADLINE>
<TEXT>

     Samsun'da kardeşine ait, engelliler için düzenlenmiş ithal otomobili kullandığı belirlenen bir kişiye 175 milyar lira ceza kesildiği bildirildi. 
     Alınan bilgiye göre, Samsun Emniyet Müdürlüğü Kaçakçılık ve Organize Suçlar Şubesi elemanlarının yaptığı kontrolde, Ahmet Şimşek'in kullandığı 06 HMZ 55 plakalı, engelliler için donatılmış ithal otomobilin, kardeşi Hüseyin Şimşek'e ait olduğu belirlendi. 
     Gümrük mevzuatına göre otomobili kullanması yasak olan Ahmet Şimşek'e ''4926 Sayılı Kaçakçılıkla Mücadele Kanunu''nun ilgili maddesince, 175 milyar lira ceza kesildi. Söz konusu araç, Gümrük Müdürlüğü'ne teslim edildi. 
     Yetkililer, ilgili yasa gereği, benzer durumlarda otomobilin gümrük vergisi esas alınarak 5 katından az olmamak kaydıyla para cezası uygulandığını söylediler. 
     Yaklaşık bir hafta önce meydana gelen benzer bir olayda da aracı kullanan kişi ile araç sahibine toplam 130 milyar lira ceza kesilmişti. 
     
</TEXT>
</DOC>
