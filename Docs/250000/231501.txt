<DOC>
<DOCNO> 231501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/guncel/gun01.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplıcanın suyuna bakıp depremi bildi 
</HEADLINE>
<TEXT>

   Kaplıca işletmecisi Kazım Özgen, TÜBİTAK'a Bolu'da deprem olacağını önceden bildirdiğini iddia etti... 
      
   Gölyaka'ya bağlı Hamamüstü köyünde kaplıca işleten Kazım Özgen, depremleri önceden tahmin ederek TÜBİTAK'a bağlı Marmara Araştırma Merkezi'ni MAM bilgilendirdiğini söyledi. Özgen, Bolu'da dün yaşanan 4.6 büyüklüğündeki depremi MAM danışmanı Doç. Dr. Sedat İnan'a beş saat önceden haber verdiğini belirtti. 
   
   Kokudan şüphelendi 
   MAM'ın deprem tahmini çalışmalarında yeraltından çıkan radon gazı hareketlerini sürekli izlediğini belirten İnan da Özgen'in depremden önce kaplıca suyunun kaynağındaki koku değişikliklerinden şüphelenerek kendisini aradığını kaydetti. Kaplıca suyunda görünen ve güçlükle fark edilebilen koku değişiklikleri hakkında kesin verilere sahip olmadıklarına dikkat çeken İnan, kükürt dahil değişik ihtimaller üzerinde çalıştıklarını bildirdi. 
   
   Köyünü kurtardı 
   Özgen de sudaki küçük değişiklikleri hissedebildiğini, son Bolu depremiyle birlikte İran depremi dahil birçok depremi önceden bildiğini iddia etti. 
   Kaplıcadaki suların çamur nedeniyle renk ve koku değiştirmesinin, yakın bir bölgede deprem olması ihtimalini güçlendirdiğini belirten Özgen şöyle konuştu 
   "Tahminlerimin en büyük faydasını 12 Kasım Düzce depreminde gördüm. Şüphelerimi Düzce Valisi ile Gölyaka Kaymakamı ile defalarca paylaştım ama söylediklerim ciddiye alınmadı. Ben de son çare olarak köyümdeki evleri boşalttırdım. Depremde köyümdeki 12 ev yerle bir oldu, ancak hiçbir can kaybı olmadı." 
   Özgen, çabaları karşılığında MAM tarafından "Depreme yönelik verdiğiniz yerel katkı ve destek için teşekkür ederiz" yazılı bir plaketle ödüllendirildiğini kaydetti. 
   
      Yataktan fırladılar 
   Bolu'da dün gece yarısı meydana gelen 4.6 büyüklüğündeki depremle halk sokağa döküldü. Depremde çok sayıda kişi paniğe kapılıp balkondan atlarken, 2 kişi yaralandı. Yataklarından fırlayan depremzedeler sokakta sabahladı. 
   
   Kandilli Enerji incelenmeli    İSTANBUL Milliyet 
   BOĞAZİÇİ Üniversitesi BÜ Kandilli Rasathanesi ve Deprem Araştırma Enstitüsü, Bolu'da, hasar görebileceği tahmin edilen binalara girilmemesi ve dikkatli olunması uyarısında bulundu. 
   Enstitünün yazılı açıklamasında, dün saat 00.47 sıralarında Bolu il merkezinin yaklaşık 3 kilometre kuzeydoğusunda, 4.6 büyüklüğünde bir deprem meydana geldiği hatırlatılarak, 17.00'ye kadar herhangi bir artçı depremin izlenmediği belirtildi. Açıklamada, bu konuda bilimsel ve somut görüşler ileri sürmek için faylardaki enerji birikimi gibi konularda çok ayrıntılı bilgilere sahip olunması gerektiği belirtilerek, şunlar kaydedildi 
   "Kuzey Anadolu fay hattında, büyüklüğü ve zamanını önceden bilemeyeceğimiz, hasar verici bir depremin meydana gelmesi olasılığı her zaman yüksektir. Bu bölgede her an depreme hazırlıklı, depreme dayanıklı bina konusunda çok duyarlı ve kararlı olmalıyız." 
   
   Ercan Korkuya gerek yok    Jeofizik Kurumu Genel Başkanı Prof. Dr. Ahmet Ercan, "Bolu'da yaşanan deprem bölgede bir enerji birikmesi olduğunu gösteriyor. Bölgeye derhal bir 'Gezici Jeofizik Ağı' kurulmalı" dedi. Ercan, depremin artçı veya öncü olduğunu söylemenin yanlış olacağını belirterek, bölgedeki yer hareketlerinin en az 4 - 5 ay takip edilmesi gerektiğini söyledi. Ercan, merkez üssü Bolu olan bir depremin bugüne kadar yaşanmadığını hatırlatarak, şunları söyledi "Bolu'da uzun vadede bir deprem bekleniyor. Bu depremin şiddeti en fazla 6 olur. Yaşanan 4.6 şiddetindeki deprem Kuzey Anadolu Fayı üzerinde değil. Ayrıca, bana göre kentteki binalar bu şiddette bir depreme dayanır. O yüzden insanların korkmaması lazım." 
   İstanbul Üniversitesi Öğretim Üyesi Prof. Dr. Şener Üşümezsoy da, depremle ilgili olarak, "Bölgedeki Süllüce Dağı'nın güneyinden geçen fayda da hareketlenme var. Bu bölgeye dikkat etmek lazım" dedi. 
   
   
   
</TEXT>
</DOC>
