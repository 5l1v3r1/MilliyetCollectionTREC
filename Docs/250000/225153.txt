<DOC>
<DOCNO> 225153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko13.html </URL>
<DATE> 2004/03/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Bayrakçılara seçim dopingi... 60-70 trilyon liralık satış yapıldı 
</HEADLINE>
<TEXT>

     Partilerin yerel seçimler için yaptıkları reklam harcamaları, özellikle bayrak piyasası ve ilişkili olduğu sektörlere doping etkisi yaptı. 
     Günay Bayrak'ın sahibi Önder Günay, seçimler nedeniyle Türkiye genelinde 60-70 trilyon liralık bayrak satışı olduğunu gördüklerini söyledi. 
     AK Parti'nin daha büyük çapta bayrak, flama, bez afiş gibi reklam harcamaları yaptığını belirten Günay, CHP'nin de 2. sırada geldiğini, bu partiyi DYP'nin izlediğini kaydetti. 
     Günay, ''Devletten yardım almayan diğer partiler de kendi imkanlarıyla çok az miktarda bayrak yaptırdılar'' dedi. 
     Bayrak satışlarının tekstil piyasasının astar, boyahaneler ve konfeksiyonlarla ilgili olan kısmına büyük bir hareket getirdiğini dile getiren Günay, genel olarak 35-40 milyon metrenin üstünde bir imalat yapıldığını kaydetti. 
     Önder Günay, propaganda döneminden önce başlayan seçim kampanyaları sırasında partilerin yanı sıra adayların da büyük reklam harcamaları gerçekleştirdiğine işaret etti. 
     Bayrak satışlarının geçmiş yıllardaki seçimlerle kıyaslandığında biraz daha fazla olduğunu ifade eden Günay, teşkilatları en fazla olan partilerin daha fazla bayrak aldığını, Türkiye çapında tamamen teşkilatlanmış bir parti olarak bütün teşkilatlarına bayrak, flama yollayarak en büyük harcamayı AK Parti'nin yaptığını söyledi. 
     
     NAYLON BAYRAK UYARISI 
     Naylon bayrak yapımının yasaklanmasına rağmen kullanıldığını anlatan Günay, ''Naylon bayrakların tabiattan atılması çok zor. O nedenle yasaklandı, ancak bütçeleri sınırlı olan bazı partilerin kullandığını görüyorum. AKP, CHP ve DYP devletten seçim yardımı alan partiler naylon bayrak yaptırmadı'' dedi. 
     Günay Bayrak'ın Türkiye'de bayrak üretimi konusunda tek entegre tesis olduğunu dile getiren Günay, sektörde 150-200 bayrak firması olduğunu, ancak seçim işlerini bayrakçıların dışındaki başka insanların, astarcıların da yaptığını söyledi. 
     30 yıldır Türk bayrağı üreten ve satan Alsancak Bayrak'ın ortağı Bekir Arslan ise seçimlerde Türk bayrağına fazla itibar edilmediğini, parti flamalarının satışta öne çıktığını bildirdi. 
     Promosyon Ürünleri İmalatçıları Derneği Genel Koordinatörü Refik Öner de partilerin talep ettiği promosyon ürünleri önceliklerinin bayrak, broşür, afiş, rozet, t-shirt, şapka, anahtarlık, çakmak ve mutfak önlüğü olduğunu belirtti. 
     Partilerin seçim bütçelerinin yüzde 60'ını promosyon ve tanıtım harcamalarına ayırdığını ifade eden Öner, seçimlerde ucuz malzemelerin tercih edildiğini kaydetti. 
     
</TEXT>
</DOC>
