<DOC>
<DOCNO> 236530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur15.html </URL>
<DATE> 2004/05/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ankara'da popüler kitapların 5 bin adet korsan baskısı ele geçirildi 
</HEADLINE>
<TEXT>

     Ankara Emniyet Müdürlüğü ekipleri, İstanbul yolunda takip sonucu arama yaptığı bir minibüste 5 bin adet korsan kitap ele geçirdi. 
     Ankara Emniyet Müdürlüğü Güvenlik Şube Müdürlüğü ekipleri, İstanbul yolunda takip sonucu 06 PS 673 plakalı minibüsü durdurdu. Minibüste arama yapan ekipler, dağıtım için paketlenmiş 5 bin adet korsan kitabı ele geçirdi. Operasyonda minibüs sürücüsü A.A gözaltına alındı. 
     Minibüste, Fikir ve Sanat Eserleri Yasası'na muhalif, bandrolsüz ve korsan nitelikte Soner Yalçın'ın ''Efendi'', Tuncay Özkan'ın ''CIA Kürtleri'', Nokta Yayınları'nın ''Tapınak Şövalyeleri'', Alkım Yayınları'nın ''Ufak Şeyleri Dert Etmeyin'', Abdullah Ağar'ın ''5. Tim'', Altın Yayınları'nın ''Da Vinci Şifresi'', Duygu Asena'nın ''Paramparça'' ve Doğan Yayıncılığın ''Hayatım'' isimli kitaplarından 5 bin adet korsan baskı yakalandı. 
     Operasyonla ilgili soruşturmanın başladığını bildiren yetkililer, kitapların savcılığa teslim edileceğini belirttiler. 
     
</TEXT>
</DOC>
