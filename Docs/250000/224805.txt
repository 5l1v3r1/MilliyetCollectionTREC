<DOC>
<DOCNO> 224805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko24.html </URL>
<DATE> 2004/03/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sigara zamları tütün satışlarını artırdı... 
</HEADLINE>
<TEXT>

     Yerli ve yabancı sigaralara yapılan zamların ardından, seyyar tezgahlarda satılan açık tütünler daha çok rağbet görmeye başladı. 
     Kayseri'de seyyar tezgahında tütün satıcılığı yapan Bilal Özdemir, son sigara zamlarının ardından açık tütün satışlarının arttığını anlattı. 
     Açık tütün ile kağıda sarılarak yapılan sigaranın yanı sıra Almanya'dan getirilen özel makine ile filtreli kağıda tütün doldurularak yapılan sigaranın diğerlerine göre çok daha ucuza mal olduğunu kaydeden Özdemir, şunları söyledi 
     ''Son zamlarla birlikte sigara fiyatları epey arttı. Buna karşın açık tütün fiyatları değişmedi. Şanlıurfa, Adıyaman ve Diyarbakır'dan getirttiğimiz tütünlerin kilosunu kalitesine göre 10 milyon ile 20 milyon lira arasında değişen fiyatlarla, sigara kağıtlarını da 70'lik paketler halinde 150-200 bin liraya satıyorum. Kağıda sarılarak yapılan filtresiz sigaraların paketi tütün kalitesine göre 250-300 bin liraya mal oluyor. Bu nedenle son günlerde açık tütün ve sigara kağıdı satışlarım arttı.'' Almanya'dan getirtilen sigara sarma makinesiyle filtreli sigara üretilebildiğini de belirten Özdemir, açık tütünü filtreli kağıdın içine dolduran makineyi 10 milyon liraya sattığını, bu makine ile yapılan sigaraların paketinin de tütün kalitesine göre 300-500 bin liraya mal olduğunu ifade etti. 
     
</TEXT>
</DOC>
