<DOC>
<DOCNO> 230133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yazar/dundar.html </URL>
<DATE> 2004/04/10/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Haluk Kırcı nasıl kurtuldu 
</HEADLINE>
<TEXT>

   
   Gel de "derin devlet" diye bir şeye inanma şimdi... Olayları peş peşe yazalım 
   Haluk Kırcı, 1978'de Ankara Bahçelievler'de 7 TİP'li genci, evlerinde basıp kimini beynine kurşun sıkarak, kimini iple boğarak öldüren ülkücü ekipten... 
   Katledilen 7 gencin 4'ünü "Reis" Abdullah Çatlı'nın emriyle bizzat kendisinin öldürdüğünü itiraf etti. 
   12 Eylül'den sonra yakalandı. 
   İlk ifadesinde katliamı bütün ayrıntılarıyla anlattı. 
   Bu suçtan 1988'de idama mahkum oldu. 
   İçeride yatarken "şartlı tahliye yasası" çıktı. O, 7'şer kez idama mahkum edildiği için yararlanamıyordu, ama bir tek adam öldürmüş kabul edildi. Ve 1991'de "yanlışlıkla" salıverildi. 
   Dönemin SHP'li Adalet Bakanı karara itiraz etti. 
   Yargıtay itirazı haklı gördü. Ama kuş uçmuştu. 
   Tekrar aranmaya başladı. 
   
   "Aranırken" törenle evlendi. 
   Nikah şahidi dönemin Erzurum Valisi Mehmet Ağar'dı. 
   Sonra Susurluk kazası oldu. 
   Ünlü MİT raporuna göre Kırcı, Çatlı'dan sonra "Özel örgüt"ün silahlı kanadının başına geçti. 
   1996'da yakalandı. 
   Küçükçekmece Başsavcılığı'na sevk edildi. 
   O gün nezaretten "firar etti". 
   Hakkında soruşturma açılan polis memuru, Adalet Bakanı'nın arayıp "Nezarete atmayın, polislerle otursun" talimatı verdiğini söyledi. 
   Kimdi bu talimatı veren Adalet Bakanı .. 
   Mehmet Ağar... 
   
   Devam edelim 
   1999'da Terörle Mücadele ekiplerinin bir operasyonuyla yakalandı ve cezaevine kondu. 
   İçerde anılarını yazdı. 
   Bu arada "5 - 6 - 2 Tamam Reis" kitabını yazan gazeteci Saygı Öztürk'le görüştü. "Bahçelievler katliamını ben yaptım" dedi. Katliamın detaylarını anlattı. 
   19 Mart günü Ödemiş Ağır Ceza Mahkemesi'nin bir kararıyla tahliye edildi. 
   Çıkar çıkmaz yeniden Saygı Öztürk'le görüştü ve "O dönem Anadolu'dan gelen gençlerdir. Hepimiz kullanıldık. Ama cezaevinde bir tek bürokrat, milletvekili, zengin çocuğu yoktu" dedi. 
   Tahliye kararının hayhuyu içinde Kırcı'nın konuşmasındaki önemli bir cümle kaynadı gitti 
   "Kimse 'Benim arkamda örgütüm var' diye güvenmesin" diyordu 
   "Bundan böyle kanunlar çerçevesinde yaşayacağım ve kendi yaşayacaklarımı arkadan gelenlerin yaşamaması için elimden geleni yapacağım. Bunu da herkes bilsin." 
   
   Ne yapacaktı ki, arkadan gelenlerin aynı şeyleri yaşamaması için .. 
   Hem "Örgütünüze güvenmeyin" de ne demekti 
   Uzmanlar bu demecin içindeki şifreli mesajı çözmeye çalışırken katledilen gençlerin avukatı tahliye kararına hemen itiraz etti. 
   Ve Salihli Ağır Ceza Mahkemesi, Ödemiş'in verdiği tahliye kararını bozdu. Kırcı'nın yeniden yakalanarak cezasının kalanını yatması gerektiğini söyledi. 
   Ancak kuş yine uçmuştu. 
   İtirazı sonuçlanana kadar Kırcı'nın teslim olmayacağı, avukatınca açıklandı. 
   
   Bir değil, iki değil, üç değil... "Gizli bir el" her yakalanışında kurtardı Kırcı'yı... 
   Nikah şahidi olan vali, DYP Genel Başkanı oldu. 
   Devletin istihbarat teşkilatının tescillediği silahlı çetenin hemen tüm elemanları ceza almadan kurtuldular. 
   Siz isterseniz hala "Derin devlet"e inanmayın 
   
      
   
   
</TEXT>
</DOC>
