<DOC>
<DOCNO> 226200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/dunya/dun04.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

   
   İsrail askerleri çocuk öldürdü 
   Batı Şeria'daki Balata Mülteci Kampı'nda İsrail askerleriyle Filistinliler arasında çıkan çatışmada 6 yaşındaki bir Filistinli çocuğun öldüğü bildirildi. Refidiye Hastanesi doktorları, Halid Velvil adlı çocuğun, rasgele atılan bir kurşunla başından vurulduğunu söyledi. Görgü tanıkları, İsrail askerlerinin kampa şafaktan önce girdiğini ve bazı evlerde arama yaptığını söyledi. Filistinlilerin ise askerleri almak için dün sabaha karşı kampa gelen iki cipe ateş açtığı kaydedildi. 
   
   İlham Aliyev'den Ermenistan uyarısı 
   Türkiye'nin Ermenistan sınırını açabileceği yolundaki haberler, Bak ile Erivan arasında yeni bir söz düellosu başlattı. Azerbaycan Devlet Başkanı İlham Aliyev, Türkiye'nin böyle bir adım atmasının Karabağ'daki barış sürecine zarar vereceğini ve Bak 'nün elindeki önemli bir kozu yok edeceğini savundu. Aliyev, "Avrupa Birliği ile bazı nüfuzlu ülkelerin Türkiye'ye baskı yaptığını biliyoruz. Ama kapı açılırsa Karabağ sorunu hiçbir zaman çözülmez. Ankara'nın baskıya boyun eğmeyeceğine eminiz. Türk - Azeri kardeşliği bizim için her şeyden önemli" dedi. Ermenistan Dışişleri Bakanı Vartan Oskanyan ise Aliyev'in açıklamasını eleştirerek, "Azerbaycan gibi küçük bir ülkenin lideri Türkiye'ye baskı yapmaya çalışıyorsa, Ankara'nın oturup düşünmesi gerekir" diye konuştu. Oskanyan, Türkiye'nin sınır kapısını açmasının Karabağ sorununun çözümüne katkıda bulunacağını savundu. 
   
   Musul Valiliği'ne saldırı 4 ölü 
   Irak'ın Musul kentindeki Nineva vilayet binasını hedef alan roketli saldırıda 4 kişi öldü. Polis, dün sabah Katyuşa roketleriyle düzenlenen saldırıda 19 kişinin de yaralandığını açıkladı. Saldırıda 13 yaşındaki bir kız çocuğunun, 2 kadının ve 1 de erkeğin hayatını kaybettiğini belirten hastane kaynakları, yaralananların arasında 7 yaşındaki 1 çocuk ile 2 polisin de bulunduğunu söyledi. Valinin olay sırasında ofisinde bulunmadığını açıklayan polis, saldırgan 3 kişinin siyah bir BMW otomobille olay yerinden uzaklaştığını belirtti. Saddam'ın doğum yeri Tikrit'te ise ABD askerlerinin sivil bir araca ateş açması sonucu 3 yaşındaki bir erkek çocuğu öldü. Araçtaki 3 kadın, 3 çocuk ve sürücü de yaralandı. 
   
   
   
</TEXT>
</DOC>
