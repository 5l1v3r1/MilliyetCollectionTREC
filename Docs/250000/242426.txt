<DOC>
<DOCNO> 242426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo26.html </URL>
<DATE> 2004/05/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Olimpiyatlara hazırlanan milli atletlere ayı saldırdı... 
</HEADLINE>
<TEXT>

     Dünya, Atina Olimpiyat Oyunları'na hazırlanan sporcuları için tüm olanaklarını seferber ediyor. Türkiye'de ise skandallar birbirini izliyor. 
     Süreyya Ayhan'ı tesislerin kapısının kapatılmasından sonra bir başka altın umudumuz Elvan Abeylegesse'yi antreman yaptığı bölgeden kaldığı tesislere gidip gelirken üç araç değiştirmek zorunda bırakıyoruz. Elvan ve iki milli atleti bugün tesislere giderken ayı kovaladı. Atletler, bütün güçleriyle koşarak peşlerindeki ayıdan kurtuldu. 
     Atina Olimpiyat Oyunları'na, hazırlanan milli atletler Kemal Koyuncu, Elvan Abeylegesse ve Tezeta Dsela kamp yatıkları Aladağ'da bir ayının saldırısına uğradı. 
     Gençlik ve Spor Genel Müdürlüğü'nün GSGM Bolu Aladağ'daki tesislerinde kampta bulunan milli atlerden Kemal Koyuncu, saldırıyı doğrularken, çok korktuklarını, arkadaşları Elvan Abeylegesse ve Dseta'nın korkudan titrediğini söyledi. 
     Koyuncu, konuyla ilgili olarak A.A muhabirine, bu sabah yaptıkları antrenmanı tamamlayıp, tesislere döndükleri sırada bir ayının kendilerine doğru geldiğini fark ettiklerini vurgulayarak, şunları söyledi 
     ''Tezeta, Elvan ve ben sabah antrenmanımızı tamamladık ve tesislere dönüyorduk. Antrenman yeri kaldığımız yere 2 kilometre uzaklıkta. Tesislerin demir sürgülü kapısına kadar geldik. Tezeta arkadaşım bana 'sol tarafta inekler var' dedi. Kemal 'bu hayvan ne böyle' dedi. Daha sonra baktım, üzerimize doğru geliyor. Aramızda 100 metre kadar kaldı. Ben baktım ayı olduğunu fark ettim. Ondan sonra ben onlara 'kaçın' diye bağırdım. Onlar kaçmaya başladılar. Ben emin olmak için biraz koştuktan sonra durdum. Gerçekten ayı olduğunu gördüm. Bizim orada tesisin köpekleri var. Köpekler ayının üzerine saldırmaya başladı. Ayı yeniden döndü, bana doğru koşmaya başladı. Ben de hemen tesislere doğru kaçtım.'' Tesislerdeki görevlilere olayı anlattığını belirten Kemal Koyuncu, daha sonra görevlilerin ayıyı bulmak için dışarı çıktıklarını, ancak bir sonuç alamadıklarını ifade etti. 
     Tezeta ve Elvan'ın arkalarına hiç bakmadan ve imdat diyerek tesise doğru kaçtığını kaydeden Koyuncu, sözlerini şöyle tamamladı 
     ''Köpekler saldırınca ben de kaçmaya başladım. Köpeklerin saldırısı sonrasında ayı kaçtı ve kayboldu. İlk olarak bayan arkadaşlar gördü. Tezeta ve Elvan tesislere geldiler ve titremeye başladılar. Olay sonrasında tabii ki bir tedirginlik var. Antrenman yerimizi değiştirdik ve başka yerde idmanlara devam ediyoruz. Antrenörlerimiz burada yok. Antrenmanlarda bundan sonra tesis görevlileri ve köpekler de başımızda bulunacak.'' 

     
</TEXT>
</DOC>
