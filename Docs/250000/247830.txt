<DOC>
<DOCNO> 247830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo14.html </URL>
<DATE> 2004/06/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fenerbahçe, Aydın Örs ile sözleşme imzaladı... 
</HEADLINE>
<TEXT>

     Erkek basketbol takımının son yıllarda sergilediği performanstan memnun kalmayan Fenerbahçe, yeni sezon için deneyimli antrenör Aydın Örs'u takımın başına getirdi. 
     Sarı-lacivertliler, başarılarıyla Türk basketbol tarihine geçen Aydın Örs ile Fenerbahçe Kulübü'nde düzenlenen törende 3 yıllık sözleşme imzaladı. 
     Örs'ün imza törenine kulüp asbaşkanı Mahmut Uslu, erkek basketbol takımından sorumlu yönetici Semih Özsoy ve bayan basketbol takımı sorumlusu Işık Eyigüngör de yer aldı. 
     Asbaşkan Uslu, Fenerbahçe Basketbol Takımı'nın teknik olarak da yeni bir yapılanmaya ihtiyacı olduğunu belirterek, ''Kendisini her bakımdan kanıtlamış örnek bir insan olan Aydın Örs, Türkiye'de basketbolda çok zor insanın ulaşabileceği başarılara imza atıp milli takımı Avrupa ikincisi yaptı. Kendisi antrenörlük yapmayı pek düşünmüyordu. Fenerbahçeli olduğu için geldi. 20 gündür konuşup çalışıyoruz. Fenerbahçe'de başarılı olacağına inanıyorum'' diye konuştu. 
     Uslu, Fenerbahçe Erkek Basketbol Takımı'nın sponsorluğuna talip olan eski yönetici Celal Aras'ın sahibi olduğu Aras Kargo ile prensip anlaşması yaptıklarını da ifade ederek, ''İnşallah gelecek yıl kısa dönemde başarı değil ama orta dönemde çok önemli başarılara imza atacak bir takım oluşturmak için elimizden geleni yapacağız. Aydın hocamızla, 1 seneliğine getirdik de başa oynuyoruz diye bir imaj yaratmak istemiyoruz. Taraftarlarımız bunu biliyor. Kendi özümüzden yetiştireceğimiz oyuncularla 3 yıl içinde başa oynayacak bir takım yaratacağız. Bunun da müjdesini verebilirim. Aydın hocanın maddi olarak bize yaptığı fedakarlığa da teşekkür ederim'' diye konuştu. 
     Dereağzı'nde bir antrenman sahası daha yapacaklarını kaydeden Uslu, Kadıköy'de bir spor salonu yapılması için de çalışmalara başladıklarını sözlerine ekledi. 
     
     ''ELİMDE SİHİRLİ DEĞNEK YOK, TEK GÜVENCEM ÇALIŞMAK'' 
     Fenerbahçe Basketbol Takımını alt ve üst yapısıyla daha ileri noktalara taşıyacaklarını umut ettiğini ifade eden Aydın Örs ise bunun bir hizmet yarışı olduğun vurguladı. 
     Misyonunun takımı gelinen noktadan daha ileriye taşımak olduğunu anlatan Örs, şöyle devam etti 
     ''Fenerbahçe'yi gerek Türkiye'de gerekse Avrupa'da ses getirecek bir takım yapma çabası içinde olacağız. Ama burada sabırlı olmak gerekir. Çünkü Fenerbahçe'yi şu anda bulunduğu noktadan ileriye götürmek için tabii ki transfere ihtiyacımız var ama daha doğru olarak düşündüğümüz şey kendi altyapımızdan yetiştireceğimiz oyuncularla biryerlere gelebilmek. Dolayısıyla biraz sabır gerekli. Şampiyonluk laflarını telaffuz etmek için önümüzü görmemiz lazım. Çok çalışmamız gerektiğini düşünüyorum. Benim şahsen elimde bir sihirli değnek yok, tek güvencem ekiplerle birlikte olağanüstü çalışmak, çalışmak ve çalışmak olacak. Bu onurlu görevi bana verdiği için yönetime teşekkür ederim.'' 
     
     KARİYERİ BAŞARILARLA DOLU 
     Fenerbahçe Erkek Basketbol Takımı'nın yeni antrenörü Aydın Örs'ün kariyeri başarılarla dolu. 
     A Milli Basketbol Takımı'nı 32. Avrupa Basketbol Şampiyonası'nda 2. yapan Örs, Genç Milli Takım ve Efes Pilsen'de de büyük başarılara imza attı. 
     Efes Pilsen'i 1993 yılında bir Avrupa Kupası'nda final oynayan Avrupa Kulüpler Kupası ilk Türk takımı yapan Aydın Örs, lacivert-beyazlı ekibe 1996 ılında da Avrupa Koraç Kupası'nı kazandırarak, Türk basketbolunda Avrupa Kupası'nda zirveye çıkan ilk ve tek antrenör olarak tarihe geçti. 
     
</TEXT>
</DOC>
