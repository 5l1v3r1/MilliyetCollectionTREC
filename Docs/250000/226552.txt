<DOC>
<DOCNO> 226552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun36.html </URL>
<DATE> 2004/03/29/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
NATO'da tarihi gelişme...Doğu Bloğu ülkeleri NATO'ya katılıyor 
</HEADLINE>
<TEXT>

     ABD'nin başkenti Washington'ta düzenlenen törenle, 7 eski Doğu bloku ülkesi Romanya, Bulgaristan, Slovakya, Slovenya, Litvanya, Letonya, Estonya resmen NATO üyesi oldu. 
     NATO'ya bugün resmen üye olan ülkelerin ittifaka katılmaları, Kasım 2002'de Prag zirvesinde kararlaştırılmıştı. 
     Yeni üyelerin hükümet başkanlarının hazır bulunduğu katılım töreninde, ABD Dışişleri Bakanı Colin Powell, NATO'ya yeni üye ülkelerin hükümet başkanlarına hitaben yaptığı konuşmada, ''Size ve halklarınıza sesleniyorum Tarihi başarılarla dolu en büyük İttifak bünyesine hoşgeldiniz'' dedi. 
     NATO'nun bugünkü gelişiminin ''Baltık'tan Karadeniz'e kadar güvenlik ve özgürlük bölgesi olan bir Avrupa'nın gerçekleştirilmesine yönelik tarihi bir adım'' olduğunu söyleyen Powell, NATO'nun öncelikle her türlü saldırıyı önlemeye kararlı olduğunu, ancak aynı zamanda özgürlüğü yaymak ve barışı derinleştirmekte de kararlı olduğunu söyledi. 
     NATO'ya girmek isteyen Hırvatistan, Makedonya ve Arnavutluk hükümet başkanlarının da hazır bulunduğu törenin ardından, bir başka tören de ABD Başkanı George Bush'un katılımıyla Beyaz Saray'da yapılacak. 
     
</TEXT>
</DOC>
