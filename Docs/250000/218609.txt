<DOC>
<DOCNO> 218609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur30.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp Alman turist ölü bulundu 
</HEADLINE>
<TEXT>

     Antalya'da otomobil kiraladıktan sonra 15 gündür haber alınamayan Alman turistin, arkadaşı tarafından öldürülerek İzmir'de ormanlık alana atıldığı belirlendi. 
     Alınan bilgiye göre, Antalya'daki oto kiralama şirketinden otomobil kiraladıktan sonra 15 gündür haber alınamayan Alman Turist Simon Gerhart'ı arama çalışmaları sürdürülürken, polis, otomobilin İzmir'deki bir tamir atölyesinde olduğunu belirledi. Burada pusu kuran ekipler, 2 gün sonra otomobili almaya gelen Ümit Ç.'yi gözaltına aldı. 
     Ümit Ç., polise verdiği ilk ifadede, Gerhart ve yanındaki arkadaşıyla birlikte gezmek için Antalya'dan Aydın'a gittiklerini, burada Gerhart'ı parası için boğarak öldürdüklerini ve cesedi İzmir'in Bornova İlçesi Yaka Köyü yakınlarında ormanlık alana attıklarını itiraf etti. 
     Ekipler, yakalanan Ümit Ç.'yi Yaka Köyü'ne götürerek zanlının ifadesi doğrultusunda Gerhart'ın cesedini buldu. 
     Soruşturmanın sürdüğü, olaya karıştığı ileri sürülen 1 kişinin arandığı bildirildi. 
     
</TEXT>
</DOC>
