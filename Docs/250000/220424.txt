<DOC>
<DOCNO> 220424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/spor/spo04.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözlerinden okunuyor... 
</HEADLINE>
<TEXT>

   Trabzonsporlu futbolcuların kendisini örnek alıp, hırslandıklarını söyleyen Doğan, "Oyuncularımın kazanma arzusunu yüzlerinden okuyorum" dedi 
      
   'Sezonun maçı olacak' 
   BEŞİKTAŞ ile bugün oynayacakları kritik maçın son hazırlıklarını da tamamlayan Trabzonspor'un Teknik Direktörü Ziya Doğan, "Bu karşılaşmayı ölüm - kalım maçı gibi göstermekten kaçınıyoruz. Ancak oluşan şartlar bu derbiyi sezonun maçı haline getirmiştir" dedi. Rakibin maçı çevirecek yıldızlara sahip olduğunu ancak avantajın kendilerinde bulunduğunu vurgulayan Doğan, karşılaşmanın kalitesini yükseltip, temiz bir galibiyet almak istediğini ifade etti. 
   
   'Kazanmayı severim' 
   TRABZONSPOR ile henüz yolun 20'sine ulaştıklarını söyleyen Doğan, "Kimseye sihirli değnek değdirmiş değilim. Ama oyuncularımın içindeki kazanma arzusunu yüzlerinden okuyabiliyorum" dedi. Bordo - Mavili çalıştırıcı şöyle devam etti "Kazanmayı çok severim. Kazandıkça o takım şehirle bütünleşir. Beşiktaş'ı yenersek bütün Trabzon'u arkamıza alırız. Niye böyle büyük bir avantajı harcayalım Avni Aker rakip için yine bir cehennem olabilir." 
   
   Ayman'ı istiyor 
   BORDO - Mavili ekibin Teknik Direktörü Ziya Doğan, kar yağışının futbollarını olumsuz yönte etkileyeceğini de vurguladı. Öte yandan gelecek sezona yönelik hazırlıklara başlayan Doğan, Malatyaspor'dan öğrencisi Ayman'ı Trabzonspor'a getirmek istiyor. Daha önce Fransa'nın Lens takımıyla anlaşan başarılı futbolcunun, Bordo - Mavililer'in Avrupa Kupaları'na katılması halinde Fransız kulübüyle yaptığı anlaşmayı askıya alabileceği belirtildi. 
   
   Trabzon, Kartal'a pranga vuracak    Adam adama markaj 
   BEŞİKTAŞ karşısında korkulu rüya görmek istemeyen Trabzonspor, Siyah - Beyazlılar'ın etkili silahlarını markajla durduracak. Teknik Direktör Ziya Doğan, Emre Toraman'ı Sergen ile adam adama oynatarak, bu futbolcunun top kullanmasını önlemeye çalışacak. Başarılı çalıştırıcı ayrıca Pancu'yu Tolga, oyuna girmesi durumunda da Ahmed Hassan'ı Erdinç'e marke ettirecek. 
   
   Sınırdakilere uyarı 
   İBRAHİM'İN oynamamasının kendileri için büyük bir avantaj olacağını düşünen Doğan, futbolcularından rakibin direncini daha kendi sahalarında kırmalarını istedi. Bu arada dört sarı kart sınırındaki Fatih, Gökdeniz, Hüseyin, Hasan ve Tolga'dan rahat oynamalarını isteyen Ziya Doğan, "Böyle bir maçta kart görülebilir. Ama bunun da hakkını verin. Hakeme itiraz etmeyin" dedi. 
   
   Avni Aker temizleniyor    TRABZON'DAKİ yoğun yağış nedeniyle Hüseyin Avni Aker Stadı'nın zemininde biriken kar temizleniyor. Stat Müdürü Yusuf Yaylı, sahada yaklaşık 10 santimetreyi bulan kar kalınlığını temizleyip, maç için elverişli ortamı oluşturacaklarını belirtti. 
   
   
</TEXT>
</DOC>
