<DOC>
<DOCNO> 234841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun42.html </URL>
<DATE> 2004/04/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Referandum Bulgaristan basınında Ambargo ve izolasyon kalkmalı 
</HEADLINE>
<TEXT>

     Bulgar basını, Kıbrıs'ta Rum kesiminden referandumda hayır oyu çıkmasının birleşme için ele geçirilmiş en büyük fırsatı yok ettiğini yazdı. 
     Ülkenin en yüksek tirajlı gazetelerinden 24 Saat'te, ''Kıbrıs Türkleri Uluslararası İzolasyondan Çıkarılacak'' başlığıyla yer alan haber yorumda, referandum sonuçlarının Atina'nın Kıbrıs Rum kesimi üzerinde etkisinin olmadığını ortaya koyduğu belirtildi. 
     Rumlara AB ve tüm dünyadan büyük tepki olduğu ifade edilen haberde, ''Türkler Kıbrıs krizinin sorumluluğunu Rumlara devretti. Kıbrıs'ta bugüne kadar hep suçlu taraf olarak gösterilen Türkler aslında barıştan yana olduklarını ispatladılar ve krizin sorumluluğunu Rumlara devrettiler'' denildi. 
     Trud gazetesi de referandum sonuçlarıyla ilgili haberinde, Türk tarafının barıştan yana olduğunu açıkça ortaya koyduğunu belirterek, ''Avrupa, Kıbrıs Türkleri için övgü yağdırıyor'' yorumunu yaptı. Haberde, KKTC'nin artık ambargo ve uluslararası izolasyondan kurtulmasının yolunun açıldığı bildirildi. 
     Türkiye'nin Sofya Büyükelçisi Haydar Berk de bugün bir basın toplantısı düzenleyerek, referandum sonuçlarını değerlendirdi. 
     Referandumda Türk tarafının büyük çoğunlukla ''evet'', Rum tarafının ise ''hayır'' oyu kullanmasının bir gerçeği ortaya çıkardığını belirten Berk, ''Türkler 30 yıldır krize çözüm istemeyen taraf olarak gösteriliyordu. Ancak referandum sonuçları bunu asıl Rum tarafının istemediğini ve çözüm yollarının önünü tıkadığını ortaya koymuştur'' dedi. 
     Büyükelçi Berk, Kıbrıs'ta çözüme taraftar olan KKTC'nin artık önünün açılması gerektiğine işaret ederek, ''Dünyanın ve Avrupa Birliği'nin artık gerçekleri görerek, KKTC'ye uygulanan ambargoyu ve izolasyonu kaldırmasını bekliyoruz'' diye konuştu. 
     
</TEXT>
</DOC>
