<DOC>
<DOCNO> 200575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun35.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM'den Rus seçimleri yorumu Özgür ama adil değil 
</HEADLINE>
<TEXT>

     Avrupa Konseyi Parlamenter Meclisi'nin AKPM Rusya'daki seçimleri izlemekle görevlendirdiği heyetin başkanı David Atkinson, dün Rus Parlamentosu alt kanadı Duma için yapılan seçimlerin ''özgür, ancak adil olmayan'' bir ortamda yapıldığını söyledi. 
     Atkinson, İtar-Tass'a verdiği demeçte, seçimler nedeniyle Rusya'nın Avrupa Konseyi'ne katılımının askıya alınması yönünde taleplerin olacağını zannetmediğini belirterek, ''Rusya'yı 1996 yılında Avrupa Konseyi'ne davet ettiğimizde, bu ülkenin Avrupa insan hakları standartlarını henüz yakalamadığını anlamıştık. Ama biz Rusya'nın bu standartları konsey üyesi olması halinde hızla yükselteceğine inanmıştık'' dedi. 
     Son seçimleri 1999 yılında yapılan seçimlerle kıyasladıklarında insan hakları alanında Rusya'nın ilerleme sağlayarak, bu beklentilerinin haklı çıkmaya başladığının görüleceğini belirten Atkinson, ''Aynı zamanda Rusya'nın buradaki seçimleri izlememize gerek kalmadığı yolunda bir düşünceye sahip olabilmemiz için hala yapması gereken çok şey var'' diye konuştu. 
     Atkinson, ''7 Aralık seçimleri özgürdü ama adil değildi'' derken, seçimlerin organizasyonunun iyi olduğunu, ancak Avrupa standartlarında seçim yapabilmesi için Rusya'nın katetmesi gereken çok yol olduğunu sözlerine ekledi. 
     
</TEXT>
</DOC>
