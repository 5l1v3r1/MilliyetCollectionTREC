<DOC>
<DOCNO> 201183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo08.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, Niyazi'yi gönderdi 
</HEADLINE>
<TEXT>

     Başarısız sonuçlar nedeniyle taraftarlardan yoğun eleştiri alan Konyaspor, Niyazi ile yollarını ayırdı. 
     Konyaspor Basın Sözcüsü İbrahim Kaplan, ligin başından beri özellikle büyük takımlarla yapılan maçlarda üstün bir futbol ortaya koyan takımın, girdiği galibiyet orucunu bir türlü bozamadığını söyledi. 
     Konyaspor'un iyi bir takım olduğunu, ancak istenilen sonuçları şansızlıklar nedeniyle alamadıklarını anlatan Kaplan, ''İyi oynuyoruz fakat kazanamıyoruz. Bu durum takımda malzemeciden yöneticiye kadar herkesin moralini bozdu. Ancak ihtiyacımız olan tek şeyin bir galibiyetle gelecek moral olduğunu düşünüyoruz'' dedi. 
     Büyük ümitlerle transfer edilen Niyazi'nin de istenileni veremediğini ifade eden Kaplan, şunları kaydetti 
     ''Takıma yararlı olamadığı sonucuna vardığımız Niyazi ile yollarımızı ayırdık. İhtiyacımız olan değişiklikleri düşünmek için henüz erken. Önümüzde Malatyaspor ve İstanbulspor maçları var. Ligin bitiminde, teknik heyet ve yönetim biraraya gelerek tüm futbolcuların bugüne kadar gösterdikleri performansları tek tek değerlendireceğiz. Son kararımızı bu değerlendirmelerden sonra vereceğiz.'' Kaplan, hafta sonu Konya'da yapılacak Malatyaspor maçında yeşil- beyazlı taraftarlardan stada gelerek, takımlarını sonuna kadar desteklemelerini istedi. 
     Öte yandan, Niyazi'nin takımla ilişiğinin kesilmesi, ligin başından bu yana istenen performansı gösteremeyen bazı futbolcular için de açık bir uyarı olarak yorumlanıyor. 
     
</TEXT>
</DOC>
