<DOC>
<DOCNO> 209485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur07.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kablolu TV, şifreli kanallara takıldı... 
</HEADLINE>
<TEXT>

     Televizyon izleyicilerinin çoğunlukla spor, belgesel, özel eğlence ve gece yarısından sonra izlenebilen kanalları tercih ettikleri, TELEKOM'un hizmetinin yeterince bilinmemesinin ''kablolu TV'' abonesi için müşteri sorununa neden olduğu bildirildi. 
     Mersin TELEKOM İl Müdürü İsmail İnam, ilde 1998 yılında hizmete başlayan kablolu TV sistemine yönelik gerekli yatırımların gerçekleştirildiğini ancak, kapasitelerinin ancak yüzde 27'sini değerlendirebildiklerini söyledi. 
     ''Neden abone bulamıyoruz'' sorusuna cevap bulabilmek için aboneleri ve gelir düzeyi yüksek kesimlerin yaşadığı bölgeleri kapsayan anket çalışmaları yaptıklarını ifade eden İnam, şunları kaydetti 
     ''Bu anketlere göre, izleyici genelde spor, belgesel, eğlence ve saat 24.00'den sonra izlenebilen kanalları, çocuklar ise çizgi film kanallarını tercih ediyor. Spor ve belgesel kanallarımız var, ancak şifreli yayın yapan eğlence kanallarını kod çözücü cihazı olmadan izleme imkanı yok. Kablolu TV şebekesinde bulunan ve gece yarısından sonra izlenen bu kanallar da ilgili firmalardan kod çözücü almak suretiyle izlenebilir Ancak, çoğu kişi bunu bilmediği için müşteri bulmakta zorlanıyoruz.'' İnam, şu anda kablolu TV'den yerli ve yabancı toplam 59 kanalın en kaliteli haliyle izlenebildiğini belirterek, şöyle devam etti 
     ''Hepsinden önemlisi kablolu TV'nin maliyeti çok ucuz. Tesis masrafı olarak bir defaya mahsus olmak üzere bireysel müşteri için 43 milyon lira, toplu bağlantıda daire başına 28 milyon lira, aylık abone bedeli olarak da 7 milyon lira talep ediyoruz. En ucuz çanak antenin fiyatının 200 milyon lirayı bulduğu düşünülerse kablolu TV'nin avantajı görülür.'' 
     
     GÖRSEL KİRLİLİK DE YAPIYOR 
     İnam, Avrupa Birliği'ne girme sürecindeki Türkiye'de, apartman ya da balkonlardaki normal anten ve çanak antenlerin görsel kirliliğe neden olduğunu belirterek, kablolu TV'nin bu yönüyle de çevreci olduğunu bildirdi. 
     Şu anda il genelinde 15 bin 842 abonelerinin bulunduğunu, bu sayının maliyet dikkate alındığında yetersiz kaldığını belirten İnam, ''Hedeflediğimiz müşteri potansiyeline ulaşamadığımız sürece yeni yatırım yapamayacağız'' dedi. 
     İnam, kablolu TV'nin avantajlarını ve şifresiz izlenebilen 59 kanalı tanıtmak için afişler ve broşürler bastırarak işlek merkezlere, apartman girişlerine astıklarını, ayrıca, 2 yılda bir kez de müşteri memnuniyeti ve beklentilerini belirlemek amacıyla anket yapmayı sürdüreceklerini anlattı. 
     
</TEXT>
</DOC>
