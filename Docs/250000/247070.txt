<DOC>
<DOCNO> 247070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun07.html </URL>
<DATE> 2004/06/11/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Hollanda'da Avrupa Parlementosu seçim sonuçları belli oldu 
</HEADLINE>
<TEXT>

     Yusuf Bakırcı 

Hollanda'da dün yapılan Avrupa Parlamentosu seçimlerinde koalisyonu oluşturan hükümet partileri oy kaybına uğradı. 27 üyenin belirlendiği seçimlerde, yalnızca Sosyal Demokrat İşçi Partisi ile Sosyalist Parti üye sayılarını artırabildi. Seçimlerde, Türk kökenli adaylardan hiçbiri doğrudan seçilemedi. 
     Resmi olmayan sonuçlara göre, seçimler, koalisyonun büyük ortağı Hıristiyan Demokrat Parti ile ana muhalefet partisi Sosyal Demokrat İşçi Partisi arasında büyük çekişme içinde geçti. Her iki parti de 7'şer üyeyle seçimlerde en çok milletvekili çıkaran parti oldu. 
     Hıristiyan Demokrat Parti yüzde 3'lük oy kaybına uğramasına rağmen, yaklaşık yüzde 24,4 ile en çok oyu aldı. Ancak üye sayısı 9'dan 7'ye geriledi. 
     Sosyal Demokrat İşçi Partisi ise oyunu yüzde 5 artırarak yüzde 24'e, üye sayısını da 6'dan 7'ye çıkardı. Koalisyonun ikinci büyük ortağı Liberal Parti ise yüzde 6 oy kaybına uğradı ve üye sayısı 6'dan 4'e geriledi. 
     Katılım oranının yüzde 39 olduğu ve 15 partinin yarıştığı seçimlerde, diğer partilerden Yeşil Sol, küçük sağ partilerin oluşturduğu Hıristiyan Birlik, Sosyalist Parti ile Avrupa Transparant Partisi ikişer, Demokratlar 66 Partisi de bir üyelik kazandı. 
     Türk kökenli adaylar, partilerin listelerinde kazanılan üye sayılarının gerisinde bulundukları için, durumları, kesin oy sayımından sonra belli olacak. Türk adaylar, adlarına yeterli sayıda tercihli oy aldıkları takdirde, partilerinin üst sıralarında yer alan bir adayın yerine seçilebilecekler. 
     Hollanda'daki seçimlerde, koalisyonu oluşturan partiler oy kaybına uğrarken, Avrupa Parlamentosu'na tepkiyi öne çıkaran küçük partiler önemli oranda oy topladı. 
     Hayvanları Koruma Partisi yüzde 3,1 oya ulaşırken, Avrupa Komisyonu'nun eski memurlarından Paul van Buitenen tarafından kurulan ve çok yeni bir parti olan Avrupa Transparant Partisi yüzde 7,3 oranında oy toplayarak iki üyelik kazandı. Paul van Buitenen, Avrupa Komisyonu içinde bazı rüşvet olaylarını ihbar ettmiş ve ihbarları gerçek çıkmasına rağmen işten uzaklaştırılmıştı. 
     Hollanda'da Avrupa Parlamentosu seçimlerinin resmi sonuçları, 15 Haziran Salı günü açıklanacak. 
     
</TEXT>
</DOC>
