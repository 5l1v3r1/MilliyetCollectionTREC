<DOC>
<DOCNO> 232714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun02.html </URL>
<DATE> 2004/04/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Rum kesiminde hayır oyu üç günde 20 puan düştü... 
</HEADLINE>
<TEXT>

     Rum Kesiminde son günlerde gerçekleştiren bir kamuoyu yoklaması, 24 Nisan'da yapılacak referandumda "hayır" oyunu kullanacaklarının oranında üç gün içerisinde 20 puanlık bir düşüş olduğunu gösterdi. 
     Politis gazetesinde yayınlanan anket, 14-16 Nisan arasında üç gün ardarda tekrarlandı. Ankete göre, referandumda "hayır" diyecek olan Rumların oranı, 14 Nisan'da yüzde 71 iken, 15 Nisan'da yüzde 62'ye, 16 Nisan'da ise yüzde 54'e geriledi. 
     Anketin sonuçlarını değerlendiren Cyprus Mail gazetesi ise, Rum halkının, en büyük iki parti, komünist AKEL ve orta sağ DİSİ liderlerinin yaptıkları konuşmalardan etkilenmiş olabileceklerini belirtti. 
     
     KARARSIZLAR ORANI FIRLADI 

     Ancak, aynı anket, "hayır" oyu büyük bir düşüş gösterirken "evet" oyunda aynı oranda bir artış olmadığını da ortaya koydu. 
     14 Nisan'da yüzde 12 olan "evet" diyeceklerinin 
     oranının, 15 Nisan'da yüzde 13'ye, 16 Nisan'da ise, yüzde 17'ye çıktığı ifade ediliyor. Anketin sonuçlarına göre, "hayır" oy vermekten vazgeçenlerin çoğu, "kararsızlar"a katıldı. Nitekim, 14 Nisan'da yüzde 17 olan kararsızların oranı, 15 Nisan'da yüzde 25'e, 16 Nisan'da ise, yüzde 29'a fırladı. 
     
</TEXT>
</DOC>
