<DOC>
<DOCNO> 223871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas06.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'ye hazırlananlara gerçek dışı rapor verilemeyecek 
</HEADLINE>
<TEXT>

     Sağlık Bakanlığı, Öğrenci Seçme Sınavı'na ÖSS hazırlanan lise son sınıf öğrencilerine, rahatsızlıkları olmadığı halde rapor verenler hakkında sorgulama ve cezai işlem yapacağını açıkladı. 
     Sağlık Bakanlığı Müsteşarı Necdet Ünüvar, il valiliklerine ve bilgi için Milli Eğitim Bakanlığı'na genelge göndererek, gerçek dışı rapor verilmemesini istedi. 
     Ünüvar, Milli Eğitim Bakanlığı Ortaöğretim Genel Müdürlüğü'nün yazısında ve bakanlığa gelen şikayetlerde, lise son sınıfı öğrencilerin ÖSS'ye hazırlanmak için ders yılının 2'inci döneminden itibaren bakanlığa bağlı hastanelerden sağlık kurulu raporu aldıklarının aktarıldığını belirtti. 
     Necdet Ünüvar, rapor alınması nedeniyle okullarda eğitim-öğretimin aksadığı, devamsızlık süresini uzatıcı gerçek dışı beyanlarla rapor alma girişiminde bulunulmasının öğrencileri, anne ve babalarını ve doktorları huzursuz kıldığını ifade etti. 
     Bu davranışların ahlaki olmadığı ve önlenmesi amacıyla gerekli rehberliğin yapılması konusunda Milli Eğitim Bakanlığı'nın talimat verdiğini anımsatan Ünüvar, ancak bu defa öğrencilerin resmi sağlık kurum ve kuruluşlarının yanı sıra özel sağlık kurum ve kuruluşlarından rapor alma yoluna gittiklerini bildirdi. 
     Ünüvar, genelgesinde, öğrencilerden rahatsız olmadığı halde rapor talebinde bulunanların bu isteklerinin resmi ve özel sağlık kurum ve kuruluşlarınca yerine getirilmemesi hususunda gerekli hassasiyetin gösterilmesini istedi. 
     
     RAPORLAR DENETLENECEK 

     Necdet Ünüvar, hastanelere olan güvenin sarsılmaması ve olumlu intibaının zedelenmemesi açısından, öğrencilerden ve velilerden gereksiz taleplerle gelen rapor müracaatlarının değerlendirilmesi için sağlık kurulu raporu veren bakanlık hastanelerinin daha titiz davranmalarını talep etti. 
     Ünüvar, raporların düzenlenmesinde yararlanılan tüm tetkik ve tahlillere ilişkin resmi belgelerin yapılabilecek bir denetimde değerlendirilmek üzere muhafazası için ilgili hastanelerin uyarılması talimatını verdi. 
     Raporların değerlendirilmesinde usulsüzlük bulunması halinde sorumlular hakkında gerekli sorgulama ve cezai işlemin yapılacağını açıklayan Ünüvar, öğrencilerden rahatsızlığı olmadığı halde rapor talebinde bulunanların bu isteklerinin illerde bulunan resmi ve özel sağlık kurum ve kuruluşlarınca yerine getirilmemesini istedi. 
     Ünüvar, bakanlık ve kurum imajını zedeleyecek, güvenini sarsacak sonuçlar doğuracak uygulamalara fırsat verilmemesi açısından ilgili kurum amirlerine gerekli tebligatın yapılmasını talep etti. 
     
</TEXT>
</DOC>
