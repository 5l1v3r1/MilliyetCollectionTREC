<DOC>
<DOCNO> 241652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko14.html </URL>
<DATE> 2004/05/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
''Özel Alo'' döneminde kıran kırana mücadele... 
</HEADLINE>
<TEXT>

     Türkiye'de 'özel alo' dönemini başlatan uzak mesafe telefon işletmeciliği lisansını alan firmalar, geliştirdikleri ürünlerini kullanıcıların hizmetine sunmaya hazırlanıyor. 
     A tipi uzak mesafe telefon hizmeti lisansı alan Sabancı Telekom, ses hizmetlerini ''Bigalo'' markası altında sunmanın yanı sıra yurt dışını arama telefon kartlarını piyasaya çıkaracak. Koç.net, kurumlara yönelik olarak çok seçenekli hizmet paketleri tasarladı. 
     Doğan Online'ın ilk ürünü ise kontörlü telefon arama kartları olacak. Superonline Telekom da ''Hasret Kartı, Web Tel, Aramatik, Kurumsal ve Bireysel Aramatik'' ürünleriyle ses hizmetleri sunacak. 
     Sabancı Telekom, uzak mesafe telefon hizmetleri lisansını almasının ardından tüm ürünlerini kaliteli hizmet anlayışıyla tüketicilere sunmaya başlıyor. 
     Yeni ses hizmetlerini ''Bigalo'' markası altında tüketiciyle buluşturacak olan Sabancı Telekom, A tipi lisans ile kullanıcılara uluslararası, şehirlerarası ve sabitten mobile olan telefon görüşmelerini yapabilme olanağı sağlıyor. 
     Ayrıca bu lisansla mevcut yurt dışından Türkiye'yi arama imkanı veren Bigalo'nun yanı sıra Türkiye'den yurt dışını arama telefon kartları piyasaya çıkacak. Sabit telefonlardan şehirlerarası konuşma imkanı ve sabit telefonlardan cep telefonlarını ekonomik olarak arama imkanı da ses lisanslarının hizmet kapsamında olacak. 
     Sabancı Telekom Genel Müdürü Çağatay Özdoğru, ses tekelinin kalkması ile telekomda gerçek rekabetin başladığını belirterek, ''Hedefimiz, telekomünikasyon pazarında kurumlara ve bireylere sunacağımız hizmet kalitesiyle lider telekomünikasyon şirketi olmaktır'' dedi. 
     
     DOĞAN ONLİNE 

     A tipi lisans alan Doğan Online'ın ilk ürünü de kontörlü telefon arama kartları olacak. 
     Kullanıcılar, bu kartlarla yurt içi ve özellikle yurt dışı aramalarını daha uygun maliyetlerle yapabilecekler. Kartlar, kontörlü cep telefonu kartları gibi Türkiye genelinde satışa sunulacak. Kartın aktif hale gelmesinden sonra kullanıcılar karttaki kontörler tükenene kadar gerek yurt içi gerekse yurt dışı aramalar yapabilecekler. 
     Doğan Online Genel Müdürü M. Tanju Erkoç, A tipi lisansla, Türk Telekom'un verdiği her türlü hizmeti gelecekte sağlayabileceklerini bildirdi. 
     Erkoç, altyapı kurulumu, sabit telefon şebekesi üzerinden görüşme ve telefon kartı işletmeciliğini de içeren bütün bu hizmetlerin kademeli olarak kullanıcıların beğenisine sunulacağını ve Doğan Online'ın yakın gelecekte birçok farklı ürünle kullanıcılara hizmet vereceğini kaydetti. 
     Erkoç, Doğan Online'ın öncelikli hedefinin yurt dışı aramalar için kaliteli ses hizmetini, güçlü bir dağıtım ağı ve uygun fiyat ile sunmak olduğunu, bu sayede yüksek bir pazar payı elde etmeyi beklediklerini belirtti. 
     
     KOÇ.NET 

     Koç Holding'in telekom şirketi Koç.net, kurumsal ve bireysel kullanıcılara yönelik telekom hizmetleri sunacak. 
     A tipi uzak mesafe telefon hizmeti lisansı ile Koç.net, şehirlerarası ve uluslararası telefon hizmetleri verecek. 
     Koç.net bugüne kadar kurumsal müşterilerine verimlilik artışı ve maliyet kontrolü sağlayan data hizmetlerine şimdi telekom hizmetlerini ilave ederek, kurumların çeşitlenen ihtiyaçlarına yönelik olarak çok seçenekli tarife ve hizmet paketleri tasarladı. Böylece kurumlar şehirlerarası ve uluslararası telefon görüşmelerini hızlı ve uygun maliyetli olarak gerçekleştirebilecekler. 
     Koç.net, ses hizmetlerini Türkiye çapında verecek. 
     Altyapısı, yüksek teknolojisi, uzman kadrosu, servis kalitesi ve katma değerli hizmetleri ile ses pazarında müşteri memnuniyetini en yüksek düzeyde gerçekleştirmeyi hedefleyen Koç.net, bu hedef için öncelikle kurumsal hizmetlerini başlatacak, tecrübesini bireysel telefon hizmetlerine de taşıyacak. 
     
     SUPERONLINE TELEKOM 

     Superonline Telekom, A tipi lisansı ile bireylere yönelik ''Hasret Kart, Aramatik, Web Tel'' ve kurumlara yönelik ''internet bağlantılı çözümler ve sabit telefon üzerinden çözümler'' ürünlerini geliştirdi. 
     Superonline'nın Temmuz ayı itibariyle hizmete sunacağı ön ödemeli kartı olan ''Hasret Kartı'' ile kullanıcılar, sabit hatlar ve GSM üzerinden yurt dışı konuşmalarını ön ödemeli olarak yapabilecekler. Sabit hat üzerinden konuşmalarda yüzde 80'lere varan indirim sağlayan Hasret Kart ile telefonda konuşulan süre hesaplanabilecek. 
     ''Web Tel'' programı ile kullanıcılar telefon görüşmelerini bilgisayarları üzerinden yapabilecek. 
     Sabit telefona adapte edilebilen bir aparat olan ''Aramatik'' ile uluslararası konuşmalar sadece aranan numaranın çevrilmesi ile kolaylıkla yapılabilecek. 
     Superonline Telekom, kurumlara genişbant internet erişimleri varsa IP çözümlerinden, yoksa PSTN çözümlerinden faydalanarak şirket için en ideal ses hizmetini sunacak. Santrale adapte edilebilen bir aparat olan ''Kurumsal Aramatik'' ise yurt dışı telefon görüşmelerini ucuza yapma imkanı veriyor. 
     
</TEXT>
</DOC>
