<DOC>
<DOCNO> 219437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun04.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Demokrat Parti'nin Başkan adayı Kerry gibi... 
</HEADLINE>
<TEXT>

     ABD'de Kasım ayında yapılacak başkanlık seçimleri öncesinde Demokrat Parti adaylarını belirlemek üzere 10 eyalette düzenlenen ön seçimlerden John Kerry zaferle çıktı. 
     Aralarında New York ve California gibi önemli merkezlerin bulunduğu eyaletlerden 9'unda seçimi kazanan Senatör Kerry yarışa ''devam'', baş rakibi Senatör John Edwards ise ''tamam'' dedi. Resmi sonuçların açıklanmasıyla, Edwards'ın yarıştan çekildiğini açıklaması bekleniyor. 
     Edwards'ın yarış dışı kalmasıyla Kerry de, Temmuz'da yapılacak ve Demokrat Parti'nin adayının açıklanacağı son kongreye önemli bir rakibi olmaksızın giriyor. 
     Demokrat adaylardan Howard Dean ise, ülke çapında 10 eyalette yapılan ön seçimlerden sadece birisini, kendi seçim merkezi olan Vermont'u kazanabildi. 
     Kerry'nin yakın çevresi, Cumhuriyetçi Partili Başkan George W. Bush'un da Kerry'yi arayarak kutladığını belirttiler. Demokrat Parti Massachusetts Senatörü Kerry de, ilk sonuçların belli olmasının ardından yaptığı açıklamada, ''Hazır olun, yeni bir gün yolda, Amerika'ya değişiklik gelecek'' diye konuştu. 
     Ön seçimler öncesinde de giderek daha keskin bir aday profili çizen ve umut vaadeden Kerry, şimdi Cumhuriyetçiler'in adayı Başkan George W. Bush'la dişe diş bir mücadeleye girecek. 
     Kamuoyu araştırmaları, Vietnam muharibi Kerry'nin bu yarışı da kazanabileceğini gösteriyor. 
     
</TEXT>
</DOC>
