<DOC>
<DOCNO> 212431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur09.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık için bayram ziyaretlerinizi yürüyerek yapın... 
</HEADLINE>
<TEXT>

     Kurban Bayramı'nda et tüketiminin önemli oranda arttığı, bu durumun kalp-damar hastalıkları riskini yükselttiği ve özellikle damar sertliği bulunan kişilerde ciddi sorunlara yol açtığı belirtildi. Aşırı et tüketimi ile birlikte vücuttaki yağ oranının biranda yüksek seviyelere çakması, beraberinde kalp-damar hastalıkları ile ilgili sorunları gündeme getiriyor. Bayram, özellikle damar sertliği bulunan kişiler için en riskli geçiş dönemi olarak biliniyor. 
     
     ''TÜKETMESİ GÜZEL AMA...'' 
     Atatürk Üniversitesi A.Ü Tıp Fakültesi Araştırma Hastanesi Endokrinoloji Bölümü Öğretim Üyesi Doç. Dr. İlyas Çapoğlu, Kurban Bayramı'nda aşırı et tüketiminin insan sağlığı üzerindeki etkisini anlattı. 
     Çapoğlu, bayramda et tüketiminin çok fazla olduğunu belirterek, vücuttaki yağ oranında önemli oranda yükselme kaydedildiğini söyledi. 
     Bunun, özellikle damar sertliği ile ilgili hastalığı bulunan kişiler için çok büyük bir risk olduğunu vurgulayan Çapoğlu, ''Et yenildikten sonra kana geçtiğinde yağ seviyesi yükseliyor. Bu, belli bir süre kanda dolaşıyor. Özellikle damarlarında daralma olan kişilerde bu durum daha etkili oluyor. Kandaki yağlar söz konusu damarı ya patlatıyor, ya da daha fazla daralmasına neden oluyor'' dedi. 
     
     ''EN RİSKLİ DÖNEM...'' 
     Çapoğlu, özellikle damar sertliği, yüksek tansiyon, kalp rahatsızlığı bulunan kişilerde, vücuttaki yağ oranın yükselmesinin, beyin kanaması, kalp krizi gibi sonuçlara yolaçtığını kaydetti. 
     Bu tür sonuçlara genellikle Kurban Bayramı'nda rastladıklarının altını çizen Çapoğlu, ''Bayramda, hastanenin acil servisine gelen vakaların önemli bir bölümünü bu hastalar oluşturuyor'' dedi. 
     Söz konusu rahatsızlıkların, kendisini hemen hissettirmeyebileceğine dikkat çeken Çapoğlu, etli yemekleri fazla tüketen ve kendisinde rahatsızlık hisseden, özellikle 40 yaş üzeri kişilerin mutlaka hekime başvurmalarını tavsiye etti. 
     
     ''ZİYARETLERİNİZİ YÜRÜYEREK YAPIN'' 
     Vücutta yağ oranının artmasının başlıca nedenlerinin birisinin de az enerji sarfedilmesi olduğunu anlatan Çapoğlu, özellikle yağlı besinlerin tüketiminin ardından mutlaka yeteri şekilde hareket edilmesi gerektiğini söyledi. 
     Kurban Bayramı geleneklerinin içinde, ev ziyaretlerinde ısrarlı şekilde et ikramının da bulunduğunu kaydeden Çapoğlu, ziyaretlerde bulunan kişilerin de nezaketen, kendilerini, ikram edilen eti yemek zorunda hissettiklerini ifade etti. 
     ''Bir çok insan bayram boyunca, sabah kahvaltısı da dahil olmak üzere bütün gün et tüketiyor'' diyen Çapoğlu, bu tüketimin, beraberinde getireceği sağlık riskinin enazından azaltılması için yürümek gerektiğini dile getirdi. 
     Bayram ziyaretlerinin yürüyerek yapılmasını tavsiye eden Çapoğlu, böylece kan dolaşımının artacağını, enerji sarfedileceği ve vücuttaki yağ oranın azalacağını vurguladı. 
     Çapoğlu, bunun yanında, bayram boyunca, özellikle fazla et tüketenlerin, bol sıvı tüketip, C vitaminine ağırlık vermelerinin yararlı olacağını sözlerine ekledi. 
     
</TEXT>
</DOC>
