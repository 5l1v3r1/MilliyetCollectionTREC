<DOC>
<DOCNO> 211071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur04.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
15 ülkenin "havası" bizden soruluyor... 
</HEADLINE>
<TEXT>

     Antalya Meteoroloji Bölge Müdürü Mehmet Arandı, Dünya Meteoroloji Örgütü'nün 6. Bölgesi'nin başkanlığını Türkiye'nin yaptığını belirterek, Doğu Avrupa, Orta Doğu ve Türk Cumhuriyetleri'ndeki 15 ülkenin meteoroloji çalışanlarının eğitim ve teknolojik donanımından Türkiye'nin sorumlu olduğunu söyledi. 
     Mehmet Arandı, Türkiye'nin meteorolojide teknolojik gelişmeleri yakından takip eden bir ülke olduğunu söyledi. ''Londra Meteoroloji Ofisi'nde ne varsa bizde de o var'' diyen Arandı, hem yetişmiş insan gücü, hem de personel bakımından Türkiye'nin ''üstün başarısının'' olduğunu vurguladı. 
     Türkiye'de günlük tahminlerde yüzde 100, 3 günlük tahminlerde yüzde 98, haftalık tahminlerde ise yüzde 95 başarı yakalandığını vurgulayan Arandı, Meteoroloji İşleri Genel Müdürlüğü'nün Dünya Meteoroloji Örgütü içinde saygın bir yerinin olduğunu ifade etti. Arandı şunları söyledi 
     ''Bu başarımızdan ötürü 6. Bölge'nin başkanlığını biz yürütmekteyiz. Yani Yunanistan, Bulgaristan, Romanya, Bosna Hersek, Arnavutluk, Macaristan, Suriye, Irak, İran, Lübnan, Ürdün, Azerbaycan, Gürcistan, Türkmenistan ve Kırgızistan'ın meteoroloji çalışanlarını eğitiyoruz ve onlara teknolojik yardım yapıyoruz'' dedi. 
     Türkiye'nin Dünya Meteoroloji Örgütü içinde EUMESAT ve ECOMET gibi alt birimlerinde daimi üyelikleri olduğuna dikkati Çeken Arandı, ''Bu kuruluşlarda etkin görevler almaktayız. Gerçekten çok üstün başarılarımız var ki burada daimi üyeliklerimiz var'' diye konuştu. 
     Avrupa'nın iki meteoroloji okulundan birisinin Türkiye'de olduğuna da dikkati çeken Arandı, personelin meslek içi eğitim kurslarıyla sürekli eğitimden geçirildiğini vurguladı. 
     
</TEXT>
</DOC>
