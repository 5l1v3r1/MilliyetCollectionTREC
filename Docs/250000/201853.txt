<DOC>
<DOCNO> 201853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sonspo09.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kampa girdi. Tek hedef galibiyet... 
</HEADLINE>
<TEXT>

     Galatasaray, yarın yapacağı Trabzonspor maçı için kampa girdi. 
     Birinci Süper Lig ve Avrupa Şampiyonlar ligi'nde son maçlarda aldığı sonuçlarla sevenlerini üzen sarı-kırmızılılarda tek hedef, Trabzonspor'u yenerek, taraftarlarıyla barışmak. 
     Ligde yaptığı son 3 maçta toplam 8 puan yitirerek lider Beşiktaş'ın 9 puan gerisine düşen Galatasaray, haftaya 2. sırada giren Trabzonspor ile yapacağı maç için hazırlıklarını bu akşam basına ve taraftara kapalı yapacağı idmanla tamamlayacak. 
     Sarı-kırmızılı ekipte, sarı kart cezalısı Hasan ile sakatlığı bulunan Baliç, yarınki maçta forma giyemeyecek. Kontrol amacıyla bugün MR'ı çekilen Ergün'ün yarınki maçta forma giyebileceği öğrenildi. 
     Galatasaray'ın sahaya Mondragon, Tamas, De Boer, Orhan, Hakan Ünsal, Sabri, Berkant, Ayhan, Ergün, Bratu, Hakan Şükür muhtemel 11'iyle çıkması bekleniyor. 
     Atatürk Olimpiyat Stadı'nda saat 19.00'da başlayacak ve hakem Mustafa Çulcu'nun yöneteceği karşılaşma, Digitürk Lig TV'den naklen yayınlanacak. 
     
</TEXT>
</DOC>
