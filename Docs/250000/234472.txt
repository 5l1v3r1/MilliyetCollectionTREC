<DOC>
<DOCNO> 234472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur07.html </URL>
<DATE> 2004/04/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Parasını ödemeden aldıkları evleri başkalarına satıyorlardı .. 
</HEADLINE>
<TEXT>

     Adana'da, kendilerini emlakçı olarak tanıtıp müşterilerine güven sağladıktan sonra parasını ödemeden aldıkları evleri, başkalarına sattıkları iddia edilen aynı aileden 10 kişi gözaltına alındı. 
     Emniyet Müdürlüğü yetkililerinden alınan bilgiye göre, gayrimenkullerinin dolandırıldığını iddia eden kişilerin şikayeti üzerine düzenlenen operasyonda, aynı aileden Servet, Ethem, İsmet, Dilek, Ali, Öcal, Yunus, Celal ile Orhan Ş. ve Nevzat Ç. yakalandı. 
     Gözaltına alınan kişilerle birlikte 1 tabanca, 1 av tüfeği, çeşitli çap ve markalarda 84 fişek, şikayetçilerin kendilerine silah tehdidiyle imzalatıldığını iddia ettikleri satış belgeleri ve senetler ile tehdit mektupları ele geçirildi. 
     İddialara göre, kendisini emlakçı olarak tanıtan Servet F. gazetelerdeki satılık gayrimenkul ilanlarından bulduğu kişilerle bağlantı kurdu. Güven telkin ettiği müşterileri tapu dairesine götürdüğünde, parasının bankada olduğunu ve birkaç gün sonra vereceğini söyleyen Servet F, daha sonra bu gayrimenkulleri başkalarına sattı. Servet F, ödeme günü geldiğinde paralarını vermediği gayrimenkul sahiplerine ise şikayetçi olmamaları için tehdit mektupları göndermeye başladı. 
     Servet F'ye, eşi Dilek, kayınpederi Ethem ile kardeş ve amca çocuklarından oluşan diğer yakınlarının da yardımcı olduğu belirlendi. 
     Adana ve Mersin'de çok sayıda kişiyi dolandırdıkları iddiasıyla gözaltına alınan 10 kişinin ''çete kurarak dolandırıcılık yapmak'' suçundan DGM'ye sevk edildiği bildirildi. 
     
</TEXT>
</DOC>
