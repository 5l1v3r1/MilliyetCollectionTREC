<DOC>
<DOCNO> 227436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/siyaset/siy06.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, sabır testi yapıyor 
</HEADLINE>
<TEXT>

   AB, görüşmelerde taraf olmamasına rağmen haddini aşan önerilerde bulunarak Türk tarafını kızdırdı 
      Güven Özalp Brüksel 

   
   Kıbrıs görüşmelerinin son aşamasına, Günter Verheugen aracılığıyla katılan AB, yetkisini aşan bir yaklaşım sergiledi. Verheugen ve heyeti, "Karpaz Rumlara verilmeli" teklifiyle Türk tarafını çileden çıkardı. Konuyu gerek coğrafi, gerek yerel yönetim, gerekse mülklerin Rumlara verilmesi boyutlarıyla gündeme getiren AB'ye sert tepki gösteren Türk tarafı, "Bu tartışma konusu olamaz" yanıtını verdi. Tartışmayı "Karpaz'a karşı birincil hukuk" eksenine oturtmaya çalışan AB, bu girişiminden de sonuç alamadı. 
   AB'nin gündeme getirdiği bir başka konu da Türkçenin anlaşma sağlandıktan 5 yıl sonra resmi dil olması. Şu ana kadar, anlaşma olur olmaz Türkçenin AB'nin resmi dillerinden biri olacağını dile getiren Avrupa'nın yaklaşımında Rumların baskısı etkili oldu. Rumlar ellerinde yeterli eleman bulunmadığını, Türkçenin ülke içinde bile sorun yaratacağını ileri sürdü. Oysa AB daha önce teknik açıdan hazır olunduğu yönünde mesaj veriyordu. 
   
   
</TEXT>
</DOC>
