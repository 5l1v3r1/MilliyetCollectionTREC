<DOC>
<DOCNO> 237618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur27.html </URL>
<DATE> 2004/05/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Midesinde eroin paketleri olan Tanzanyalı havaalanında yakalandı 
</HEADLINE>
<TEXT>

     Esenboğa Havalimanı'nda gerçekleştirilen operasyonda, midesinde uyuşturucu taşıyan Tanzanya uyruklu bir kişi gözaltına alındı. 
     AA muhabirinin aldığı bilgiye göre, Ankara Kaçakçılık ve Organize Suçlar Şube Müdürlüğü Narkotik Büro Amirliği ekipleri, aldıkları bir istihbaratı değerlendirerek, Esenboğa Havalimanı'ndan yurt dışına uyuşturucu madde götürüleceğini tespit ettiler. 
     Narkotik görevlilerinin uzun takibinin ardından ODTÜ'de öğrenci olduğu bildirilen Tanzanya uyruklu Hasan Amiri, Esenboğa Havalimanı'nda gözaltına alındı. 
     Almanya'ya gitmek üzereyken gözaltına alınan Amiri'nin, hastanede çekilen röntgen sonucunda midesinde paket halinde madde tespit edildi. 
     Amiri, Emniyet'te verdiği ifadesinde, 150 gram eroini paket yaptıktan sonra yuttuğunu, eroini Almanya'ya götürdüğünü söyledi. 
     Amiri'nin, bağlantıları ile ilgili soruşturmanın çok yönlü sürdürüldüğü bildirildi. 
     
</TEXT>
</DOC>
