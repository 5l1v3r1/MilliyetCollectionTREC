<DOC>
<DOCNO> 213130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur16.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp öğrencileri bile cinsel mitlere inanıyor... 
</HEADLINE>
<TEXT>

     Çukurova Üniversitesi Tıp Fakültesi Aile Hekimliği Anabilim Dalı Başkanı Prof. Dr. Nafiz Bozdemir ve arkadaşları tarafından yapılan araştırma, tıp fakültesi 6. sınıf öğrencilerinin çoğunun bilimsel değeri olmayan cinsel mitlere inandığını ortaya koydu. 
     Araştırmaya göre, literatür bilgilerinin aksine erkek ve kız öğrencilerin çoğu, ''ilk cinsel ilişkinin acı verdiğini'' düşünüyor. 
     A.A muhabirinin edindiği bilgiye göre, 322 öğrenci ile görüşülen araştırmada, erkek öğrencilerin yüzde 74'ü ile kız öğrencilerin yüzde 67'si, ''eşlerin aynı anda doyuma ulaşması gerektiğini'' söyledi. 
     Erkeklerin yüzde 93.8'i ile kızların yüzde 87'si ''cinsellikte başarıya ulaşmak çok önemlidir'' derken, erkeklerin yüzde 55'i ve kızların da yüzde 56'sı ''ilk cinsel ilişkinin acı verdiği'' düşüncesinde olduğunu bildirdi. 
     Yine erkeklerin yüzde 85'i, kızların da yüzde 54'ü ''Her erkek kadına nasıl zevk vereceğini bilmelidir'' görüşünü belirtirken, erkeklerin yüzde 85'i ve kızların yüzde 80'i ''İyi bir sevişme heyecanın sürekli tırmanması ve orgazmla sonlanması demektir'' düşüncesi taşıdığını kaydetti. 
     
     UZMAN YORUMU 
     Araştırmada elde edilen sonuçları değerlendiren Prof. Dr. Bozdemir, cinsel ifade ve davranışların insan yaşamının ayrılmaz bir parçası olduğunu belirterek, cinsel mitleri ise çoğu zaman abartılı, yanlış ve bilimsel değeri bulunmayan inanışlar olarak tanımladı. 
     Prof. Dr. Nafiz Bozdemir, tıp fakültesi öğrencilerinde cinsel mitlerin bekledikleri oranların üzerinde çıktığına dikkati çekerek, bunun konuya tıp eğitiminde dahi yeterince yer verilmediğini düşündürdüğünü söyledi. 
     Cinsellikle ilgili tutum, görüş ve değer yargılarının, son yıllarda özellikle gelişmiş ülkelerde olumlu yönde büyük değişikliğe uğradığını vurgulayan Prof. Dr. Bozdemir, bu alanda sorun yaşayan ülkelerde ise çözümün, doğumdan itibaren aile içinde başlayacak cinsel eğitimin kesintiye uğramadan okulda sağlıklı yollardan sürdürülmesi olduğunu bildirdi. 
     Prof. Dr. Bozdemir, ''Temel ilke, çocuğun cinsellik konusunda sorduğu soruların zamanında, onu tatmin edecek düzeyde ve güvenini sarsmayacak şekilde yanıtlanmasıdır'' dedi. 
     
</TEXT>
</DOC>
