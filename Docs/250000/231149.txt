<DOC>
<DOCNO> 231149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/siyaset/siy01.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüm taraflar isterse referandum ertelenebilir' 
</HEADLINE>
<TEXT>

   Rum yönetiminin baskısı altında kalan BM Genel Sekreteri Kofi Annan, Kıbrıs Türk tarafının da erteleme talebinde bulunması halinde bunu dikkate alacaklarını söyledi 
      SEMA EMİROĞLU New York 

   
   Kıbrıs'ta 24 Nisan'da yapılacak referandumun ertelenmesi için Rum yönetiminin baskısı altında kalan BM Genel Sekreteri Kofi Annan, Kıbrıs Türk tarafının da, Türkiye ve Yunanistan hükümetleriyle birlikte erteleme talebinde bulunması halinde, bunu dikkate alacaklarını bildirdi. 
   Kendi adıyla bilinen çözüm planının referandumlarda onaylanması konusunda umut bulunup bulunmadığı sorusuna, "Bu şimdi halka bağlı" yanıtını veren Annan, "Üzerinde anlaşmaya varılan anlayış, planı her iki tarafta eşzamanlı referanduma sunmaktı. Eğer bir taraf aleyhte oy verirse, o zaman Kıbrıs Rumları tek başlarına AB'ye girecek. Ondan sonra ne olduğunu görmemiz gerekecek" dedi. 
   Taraflardan birinin, plan lehinde daha fazla kampanya süresi kazanmak için referandumun ertelenmesini önerdiğini, ama bunun, anlaşmaya taraf olan diğer taraflarca desteklenmediğini belirten Annan, "Eğer Kıbrıs Rum ve Türk tarafları, Türkiye ve Yunanistan hükümetlerinin de desteğiyle ertelenme talebinde bulunurlarsa, o zaman bu üzerinde düşünmemiz gereken bir durum olur. Ama böyle bir talep yok" diye konuştu. Annan, BM Güvenlik Konseyi'ne sunacağı Kıbrıs raporunun da, şu anda hangi noktada olunduğu ve İsviçre görüşmelerinden bu yana yaşanan gelişmeler konusunda bilgi vereceğini bildirdi. 
   
   Türk Büyükelçilere 'son dakika' talimatı    Dışişleri alarma geçti    UTKU ÇAKIRÖZER Ankara 

   Annan'ın, referandumları ertelemeyi değerlendirecekleri açıklaması Ankara'yı alarma geçirdi. Dışişleri Bakanlığı, AB başkentleri ve Washington'daki Türk büyükelçilerine acil talimat göndererek "referandumun ertelenmemesi" için girişimde bulunmalarını istedi. Türk büyükelçilerden, bulundukları ülkelerin hükümetlerine dün ve bugün "Kıbrıs müzakerelerinde çok taraflı bir mutabakat oluştu. Bu mutabakatı saptırmak veya ertelemek mümkün değildir. Türkiye, BM'nin öngördüğü 24 Nisan'da referandum tarihine bağlıdır ve tüm tarafların bu yükümlülüklere uymasını beklemektedir" mesajını iletmeleri talimatı verildi. Dışişleri Bakanı Abdullah Gül, Rumların erteleme çabalarını, iyi niyetten uzak bir girişim diye niteledi. 
   
   Talat ikna edemedi    SEFA KARAHASAN Lefkoşa 

   Rumların referandumda "evet" demeleri için ikna turuna çıkarak Güney Kıbrıs'a geçen ilk KKTC Başbakanı olan Mehmet Ali Talat, dün Rum Meclis Başkanı ve AKEL Partisi Genel Sekreteri Dimitris Hristofyas'la solda görüştü. Talat, Hristofyas'a, referandumun ertelenmesinin ciddi sorun çıkaracağını söyledi. Hristofyas ise Rum tarafında, her ne pahasına olursa olsun "hayır" deme eğilimi oluştuğunu belirtti. Talat, AKEL'in ardından, ana muhalefet partisi Demokratik Seferberlik Partisi DİSİ Genel Başkanı Nikos Anastasiadis'le görüştü, "Rum halkının endişelerini anlıyoruz" dedi. 
   
   
</TEXT>
</DOC>
