<DOC>
<DOCNO> 209685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo14.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor 26 yıllık hasrete son verecek 
</HEADLINE>
<TEXT>

     Diyarbakırspor, 23 Ocak Cuma günü Galatasaray ile yapacağı lig maçından galibiyetle ayrılmayı hedefliyor. 
     Teknik Direktör Sakıp Özberk, yaptığı açıklamada, Antalya kampının ardından Diyarbakır'da Galatasaray maçı hazırlıklarını sürdürdüklerini belirterek, oyuncularının çalışmalardaki hırs ve performansından son derece memnun olduğunu söyledi. 
     Tunus Milli Takımı'nda bulunan Kais ile sakatlığı süren Ramazan'ın Galatasaray maçında yer alamayacağını, bunun da kendileri için dezavantaj olduğunu bildiren Özberk, şöyle dedi 
     ''Galatasaray hazırlık maçlarında iyi sonuçlar aldı. Biz rakibimizin güçlü olduğunu biliyoruz. Hazırlıklarımızı galibiyet üzerine kuruyoruz. Diyarbakırspor, Galatasaray'ı 26 yıldır yenemiyor. 26 yıllık hasrete son vermek istiyoruz. Ama sonucu 3 ihtimalli bir maç. Ligin ilk yarısını başarılı sonuçlarla tamamladık. Bunu devam ettirmek istiyoruz. Çarşamba günü kampa gireceğiz'' dedi. 
     
     3 OYUNCUYA İHTİYAÇ VAR 
     Özberk, ara transfer döneminde Da Silva, Ümit Ozan ve Cengizhan'ın takımdan ayrıldığını, buna karşın sadece Mehmet Çolak'ı transfer ettiklerini belirterek, 3 oyuncuya ihtiyaçları olduğunu kaydetti. 
     Kalan transfer süresinde oyuncu transfer etmenin kolay olmadığını ifade eden Özberk, şöyle konuştu 
     ''Tüm rakiplerimiz bu ara dönemde çok sayıda transfer ederek, eksikliklerini giderdiler. Biz sadece bir oyuncu aldık. Gana asıllı Fransız forvet oyuncu Edmond Tiamoah'ı denemeye aldık. Bizimle antrenmanlara çıkıyor. Transfer edilip edilmeyeceğine çalışmalardaki performansına göre karar vereceğiz.'' 
     
</TEXT>
</DOC>
