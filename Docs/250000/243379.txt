<DOC>
<DOCNO> 243379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur27.html </URL>
<DATE> 2004/05/27/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
YÖK yaasasına tepkiler devam ediyor.Antalya'da protesto. 
</HEADLINE>
<TEXT>

     Antalya Ulusal Güçbirliği Ortak Alanı, YÖK Yasası'nı protesto amacıyla yürüyüş ve miting düzenledi. 
     Akdeniz Üniversitesi Öğretim Üyeleri Derneği, Atatürkçü Düşünce Derneği ile Çağdaş Yaşamı Destekleme Derneği Antalya şubeleri, CHP, DSP, İP İl Başkanlıkları, bazı sendikalar, öğrenci dernekleri ve Antalya Barosu'nun da aralarında bulunduğu 35 sivil toplum kuruluşunca oluşturulan Antalya Güçbirliği Ortak Alanı Üyeleri, Soğuksu Kapalı Pazarı'nda toplandılar. 
     Yaklaşık 500 kişilik grup, pazar alanından başlattıkları yürüyüşte, YÖK Yasası ve Hükümet'i eleştiren sloganlar attı. Akdeniz Üniversitesi Rektörü Prof. Dr. Yaşar Uçar, Akdeniz Üniversitesi Öğretim Üyeleri Derneği Başkanı Doç. Dr. Alper Demirbaş, Baro Başkanı Zeki Durmaz ve bazı öğretim üyeleri öncülük ettiği yürüyüşe, Rektör Uçar ve öğretim öğretim üyeleri binişleriyle, avukatlar da cübbeleriyle katıldılar. Antalya Alt Kademe Muratpaşa Belediye Başkanı Süleyman Evcilmen ve Konyaaltı Belediye Başkanı Muhittin Böcek de CHP grubunda yürüyüşe katıldı. 
     Aralarında üniversite ve lise öğrencilerinin de bulunduğu grup, yaklaşık 700 metrelik yürüyüşün ardından, Meltem Mahallesi'ndeki miting alanına geldi. 
     Burada düzenlenen mitingde konuşan Akdeniz Üniversitesi Öğretim Üyeleri Derneği Başkanı Doç. Dr. Alper Demirbaş, Başbakan Recep Tayyip Erdoğan'ın, politikalarında toplumla mutabakat içinde olunacağı sözü verdiğini belirterek, şunları kaydetti 
     ''Sayın Başbakan'la mutabakat içinde olmayanlar burada. YÖK Yasası'yla mutabık değiliz. Toplumun büyük bir kesimi böyle düşünüyor. Yasa, üniversitelerin yarasını kangrene çevirecek, ülkenin geleceğini imamlara teslim edecektir. Bilimadamı olarak, bilim dışı hiçbir uygulamanın yürürlüğe konmasını istemiyorum. Toplum da istemiyor. YÖK Yasası'nı geri çekiniz. Sayın Cumhurbaşkanı bu yasayı veto ediniz.'' Mitingde lise öğrencileri adına konuşan Çağla Elalı da önlerine konan yasanın imam hatiplilere daha çok seçenek sunduğunu savunarak, ''Anadolu Lisesi öğrencisi olarak bu yasaya karşıyım. Nerede eşitlik '' dedi. 
     Mitingin diğer konuşmacıları da yasayla Laik Cumhuriyet'in temelinin sarsılacağını iddia ederek, tüm kesimlerin birlik içinde ve duyarlı davranmanı gerektiğini kaydettiler. 
     A.Ü Rektörü Prof. Dr. Yaşar Uçar da gazetecilerin soruları üzerine, ''Bu yasanın daha geniş bir platformda tartışılması ve ele alınması gerektiğini düşünüyorum'' dedi. 
     Çok sayıda polisin görev yaptığı miting, konuşmaların ardından sona erdi. 
     
</TEXT>
</DOC>
