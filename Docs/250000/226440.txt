<DOC>
<DOCNO> 226440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/ekonomi/eko01.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizsiz bankacılığın fon büyüklüğü 3 milyar dolar 
</HEADLINE>
<TEXT>

   Özel Finans Kurumları Birliği Genel Sekreteri Osman Akyüz, ÖFK'ların fon büyüklüğünün şubat sonunda 3 milyar dolara ulaştığını söyledi 
      Finans Sohbetleri KADİFE ŞAHİN 
   
   Özel Finans Kurumları Birliği ÖFK Genel Sekreteri ve Albaraka Türk Yönetim Kurulu Üyesi Osman Akyüz, beş kurumun faaliyet gösterdiği faizsiz bankacılığın fon büyüklüğünün şubat ayı sonu itibarıyla 3 milyar doları geçtiğini söyledi. 
   Akyüz, yıl sonunda 2 milyar 960 milyon dolar olan ÖFK'ların toplam fon büyüklüğünün şubat ayı sonunda 3 milyar 89 milyon dolara çıktığını bildirdi. 
   Toplam fon büyüklükleri 2002 yılında 1 milyar 958 milyon dolar olan özel finans kurumlarının, bu büyüklüğü 2003 yılında 2 milyar 960 milyon dolara çıkardığını belirten Akyüz, şubat sonunda ise rakamın 3 milyar 89 milyon dolara çıktığını kaydetti. 
   
   'Dışardan ilgi var' 
   Akyüz, buna göre faizsiz bankacılığın 2003 yılında 2002 yılına göre dolar bazında yüzde 51.2 büyüdüğünü söyledi. 
   Türkiye'de faizsiz bankacılığın gösterdiği büyümenin yurtdışında da dikkat çektiğini söyleyen Osman Akyüz, şu an somut bir gelişme olmamasına karşın geçen aylarda Körfez Bölgesi'nden bir kuruluşun yatırım için Türkiye'de araştırma yaptığını bildirdi. 
   Akyüz Kuveyt, Bahreyn gibi ülkelerin bulunduğu Körfez Bölgesi'ndeki yatırımcıların ÖFK'lardaki büyümeye gösterdiği ilgiyi şu sözlerle anlattı 
   "Türkiye ekonomisindeki olumlu gelişmeler yabancı yatırımcıların da ilgisini çekiyor. Körfez Bölgesi'nden gelip inceleme yapan yatırımcılar var. Çünkü bu bölgeye Batı ülkelerinden ciddi miktarda para dönüşleri var. Bunu yabancı ortaklarımızın verdiği bilgilerden biliyoruz." 
   
   Murabahada artış 
   Akyüz, Albaraka Türk, Anadolu Finans Kurumu, Asya Finans, Family Finans ve Kuveyt Finans'ın faaliyet gösterdiği faizsiz bankacılıkta özellikle murabaha Finansör kurum, kredi sağladığı şirket adına mal alıp vadeli olarak belli bir k r marjıyla şirkete satıyor işlemlerinde bir artış gözlendiğini söyledi. 
   Murabaha işlemlerinde HSBC'nin Türkiye'de etkili olduğunu ifade eden Akyüz, Deutsche Bank'ın da bu konuyla ilgili çalışmaları olduğunu iletti. 
   
   'Sukuk-u icara'yı bekliyoruz'    Bahreyn gibi ülkelerde yabancıların gayrimenkul yatırımları yaptıklarını belirten Akyüz, Türkiye'de de ÖFK'ların ellerinde bulunan likiti gayrimenkule dayalı menkul kıymetlerde değerlendirmek istediğini söyledi. Gayrimenkullerin kira bedelleri üzerinden çıkarılan kağıtlar için yapılan işlem olarak bilinen sukuk-u icara için Hazine Müşteşarlığı'nın da bir süre önce çalışmalar yaptığını belirten Akyüz, Bankacılık Düzenleme ve Denetleme Kurumu ve Bankalar Birliği'nin de yasal mevzuat açısından konuyu ele aldığını söyledi. Akyüz, varlığa dayalı bu tür menkul kıymetlerin ikinci el piyasada da işlem görmesini istediklerini söyledi. 
   
   Beş kurumun fon büyüklüğü Milyon dolar 2003 Şubat 2004 Kuveyt Türk 735,7 756 Asya Finans 699,2 748,6 Albaraka Türk 685,3 688,8 Family Finans 457,3 487,2 Anadolu Finans Kurumu 382,9 409 Toplam 2.960 3.89 
   
   3 bin 656 kişi istihdam ediliyor 2002 2003 Şubat 2004 Fon büyüklüğü 1.958 milyon dolar 2.960 milyon dolar 3.89 milyon dolar Şube sayısı 145 188 192 Toplam personel 2530 3503 3656 
   
</TEXT>
</DOC>
