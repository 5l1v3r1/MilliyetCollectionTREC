<DOC>
<DOCNO> 207129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur41.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul belediyesi kimsesizleri misafir ediyor... 
</HEADLINE>
<TEXT>

     İstanbul Büyükşehir Belediyesi, sokakta yaşayan ve donma riski bulunan vatandaşları, hava şartları normale dönene kadar misafir etmeye başladı. 
     Konuyla ilgili yapılan yazılı açıklamada, İstanbul'da aralıklarla devam eden kar yağışının ardından vatandaşların ihbarları doğrultusunda donma riski bulunan insanların ambulanslarla alındığı belirtildi. 
     Sağlık kontrolünden geçirilen bu kişilerin gerek görülmesi halinde hastaneye sevk edildiği kaydedilen açıklamada, diğerlerinin ise daha önceden hazırlanan bir spor salonuna yerleştirildiği ve hava şartları normale dönene kadar burada misafir edilecekleri bildirildi. 
     Kar yağışının ardından bugüne kadar yürütülen çalışmalar kapsamında 9 kişinin misafir edildiği belirtilen açıklamada, vatandaşların, sokakta yaşayan ve donma riski bulunan kişileri belediyenin 212 449 40 00, Beyaz Masa'nın 1 ve Hızır Acil'in 112 numaralı telefonlarına ihbar etmeleri istendi. 
     
</TEXT>
</DOC>
