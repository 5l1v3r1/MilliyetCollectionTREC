<DOC>
<DOCNO> 228132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy08.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin zaferi 
</HEADLINE>
<TEXT>

   Ankara'nın AB şansının arttığını belirten Avrupa'nın önde gelen gazetelerine göre, "Diplomasi maratonunun galibi Türkiye" 
      DIŞ HABERLER SERVİSİ 

   
   Avrupa'nın önde gelen gazeteleri, Türkiye'nin Bürgenstock'taki Kıbrıs müzakerelerinde başarılı bir performans sergileyerek AB şansını artırdığı yorumunda birleşti. 
   Fransız basını, İsviçre'de tamamlanan Kıbrıs müzakerelerinin sonuçlarını "Türkiye'nin başarısı" olarak nitelendirdi. Le Figaro gazetesi, "Ankara'nın diplomatik zaferi" başlıklı haberde, Kıbrıs ve AB konusunda engellerin geçilmesinin Başbakan Recep Tayyip Erdoğan'ın başarı hanesine yazılacağını belirtti. 
   
   'AB artık karşı çıkamaz' 
   Liberation'un "Kıbrıslı Rumlar için acı verici oy sandığı" başlıklı haberinde de "diplomasi maratonunun galibinin Türkiye olarak gözüktüğü" belirtildi. Gazete, AB'nin artık Türkiye'ye karşı çıkamayacağını savundu. 
   Le Monde gazetesi de BM planının Kıbrıslı Rumlarca reddedilme ihtimalinin fazla olduğunu yazdı. 
   
   'Ender diplomatik zafer' 
   İngiliz Financial Times gazetesi, Türkiye'nin Kıbrıs görüşmelerinden güvenilirliğini artırarak çıktığını vurguladı. Gazete, Türkiye'nin gelecekte AB üyesi olacak bir ülke sıfatıyla kredisini artırdığını bildirdi, müzakerelerde Türkiye'nin çok ender elde ettiği diplomatik zaferlerden birini kazandığını ifade etti. 
   
   BM, Rumların tavrından kaygılı    BM, Rum Yönetimi'nin olumsuz tavrından rahatsız. Türk tarafının yapıcı tutumuna karşın Rum Yönetimi'nin sergilediği uzlaşmaz tavırdan endişe duyan BM yetkilileri, Rum liderliğinin, referandum öncesinde perde arkasından "hayır" kampanyası yürütebileceğini belirtiyor. BM kaynakları, özellikle Rum lider Tasos Papadopulos'un geçmişi ve kilisenin aşırı uçlarıyla ilişkilerine dikkati çekiyor. Rum Kesimi'nde yayımlanan Sunday Mail gazetesi, Papadopulos'un Annan Planı'nı sabote etmek amacıyla din adamlarıyla aktif siyasi işbirliğine yöneldiğini ileri sürdü. Makalede ayrıca, Rum Yönetimi lideri Tasos Papadopulos yerine, asıl Türk tarafının müzakerelerde güvence istemesi gerektiği de ifade edildi. 
   
   
   
</TEXT>
</DOC>
