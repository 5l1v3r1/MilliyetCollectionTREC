<DOC>
<DOCNO> 215587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/ekonomi/eko10.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ın kasası Fon'a gönderildi 
</HEADLINE>
<TEXT>

   GÖKHAN KARAKAŞ İstanbul 
   
   Uzanlar'a ait Medya Grup'un konukevi olarak görülen ve GP Başkanı Cem Uzan'ın kaldığı Beykoz'daki villada, alacakların tahsili amacıyla haczedilecek malların tespiti yapıldı. Kapıya gelen polise kapıyı açmayan Cem Uzan, zorla girileceğinin söylenmesi üzerine ikna oldu. Ancak kilitli odaların anahtarları da kaybolduğu gerekçesiyle yetkililere verilmedi. Bunun üzerine gelen çilingir yedi kapıyı açarak tespite devam etti. Villada açılamayan bir kasa da nakliyat firmasından kiralanan kamyonla TMSF'ye gönderildi. Hacizli mallar kapsamına alınan Uzanlar'a ait 14 otomobilin plakası siteden çıkışlarının engellenmesi amacıyla kapıdaki polislere bildirildi. Villanın çevresinde geniş güvenlik önlemleri alınırken, gelen her otomobil durdurularak kimlik kontrolü yapıldı. 
   
   
</TEXT>
</DOC>
