<DOC>
<DOCNO> 210967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/spor/spo03.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dananın kuyruğu kopacak 
</HEADLINE>
<TEXT>

   Galatasaray, Ümit Karan ve Berkant ile bu hafta son kez görüşecek, imza atmamaları durumunda ikisini de kadro dışı bırakacak. Ayrıca gitmek isteyen futbolculara da gereken kolaylık gösterilecek 
      ERHAN TELLİ 

   
   Transferde kritik hafta 
   CİM-BOM, iç transfer için kritik haftaya giriyor. Sezon sonunda sözleşmeleri sona erecek olan Ümit Karan ve Berkant konusunda sıkıntıyı aşamayan Sarı - Kırmızılılar, bu iki futbolcuyla son bir kez daha masaya oturacak. Ümit ve Berkant'a önerilen paralarda taviz vermeyi düşünmeyen yönetimin, olumlu yanıt almaması durumunda bu oyuncuları da kadro dışı bırakacağı ifade edildi. 
   
   Terim'in yanındalar 
   FUTBOLDAN sorumlu yönetici Özer Saraçoğlu, ne Berkant ne de Ümit ile henüz sözleşme imzalamadıklarını açıklayarak, Fatih Terim'in vereceği kararın arkasında olacaklarını belirtti. Bu oyuncuların kadro dışı bırakılacağı tarihi de Terim belirleyecek. Galatasaray Yönetimi ayrıca gitmek isteyen oyuncularına gereken kolaylığı göstermeye hazır olacağını da açıkladı. 
   
   'Meyveler toplanacak'    GALATASARAY Teknik Direktörü Fatih Terim, Diyarbakırspor karşısında alınan beraberliğe rağmen, yeni ve genç oyuncuların mücadelesini beğendi. En kısa sürede meyveleri toplamaya başlayacaklarını ifade eden Terim, "Bu çocuklardan bu kadar kısa sürede, her şeyi beklemek doğru olmaz. Ama iyi yoldayız, bunu söyleyebilirim. Keşke güzel futbolun sahaya döneceği tarihi biz de bilebilsek ve o tarihte taraftarlarımızla buluşmak üzere söz verebilsek. Bunu ben de çok isterdim" dedi. 
   
   Villarreal yenildi 2-1    GALATASARAY'IN UEFA Kupası üçüncü turundaki rakibi Villarreal, İspanya Ligi'nde Real Madrid'e deplasmanda 2 - 1 yenildi. Real Madrid'in gollerini 15'te Solari, 54'te Ronaldo atarken Villarreal'in tek sayısı 86'da Ballesteros'ten geldi. 
   
   Kule jesti    DİYARBAKIR'DAN önceki gece dönen Galatasaray'a kule jest yaptı, uçağının erken dönmesini sağladı. Pilot, hava şartları nedeniyle alanda yoğunlaşan trafiğe rağmen Atatürk Havalimanı'ndaki görevlilerin, Cim - Bom kafilesi olması nedeniyle uçağı yarım saat önce indirdiğini anons etti. Öte yandan hava koşulları nedeniyle oyuncular dün gece evlerine gidemedi, Florya'da kaldı. 
   
   Program değişti    TÜRKİYE Kupası'nda Çaykur Rizespor maçının çarşamba gününe alınması, Galatasaray'ın programının değişmesine neden oldu. Bundan dolayı dünü izin yaparak geçiren Sarı - Kırmızılılar, kupa karşılaşmasının hazırlıklarına bugün başlayacak. 
   
   
</TEXT>
</DOC>
