<DOC>
<DOCNO> 215327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sontur05.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kıbrıs' bu hafta TBMM'ye geliyor... 
</HEADLINE>
<TEXT>

     TBMM'de, Kıbrıs konusunda geçen hafta gerçekleştirilmesi planlanan genel görüşmenin bu hafta yapılması bekleniyor. 
     CHP'nin verdiği Genel Görüşme'nin öngörüşmesi, New York'ta yapılan Kıbrıs görüşmelerini etkilememek amacıyla ertelenmişti. 
     Öte yandan, TBMM Genel Kurulu'nda bu hafta "Kamu Yönetimi Temel Kanunu Tasarısı" ele alınacak. 
     CHP'nin karşı çıktığı ve Komisyon görüşmeleri tartışmalı geçen tasarının yürütme maddesine kadar görüşülmesi, Yerel Yönetimler Yasa Tasarısı ile eşzamanlı olarak yasalaşması planlanıyor. 
     TBMM'deki ihtisas komisyonları da gündemlerindeki tasarı ve teklifleri görüşecek. 
     Milli Eğitim Kültür Gençlik ve Spor Komisyonu, 18 Şubat Çarşamba günü, korsan yayınlarla mücadele amacıyla Bazı Kanunlarda Değişiklik Yapılmasını Öngören Yasa Tasarısı'nı görüşecek. Kitap ile kaset, CD, VCD ve DVD'nin sokakta satışına izin verilmemesini öngören tasarı, korsan yayın faaliyetlerini "organize suçlar" kapsamına alıyor. 
     Eski bakanlar hakkında oluşturulan soruşturma komisyonları da toplanarak çalışmalarını sürdürecek. 
     
</TEXT>
</DOC>
