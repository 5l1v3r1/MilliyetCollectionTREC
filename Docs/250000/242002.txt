<DOC>
<DOCNO> 242002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sontur09.html </URL>
<DATE> 2004/05/22/ </DATE>
<TIME> 12.01 </TIME>
<AUTHOR>  </AUTHOR>
<HEADLINE>
Tıra yüklenen kimyasal maddeler çevreye dağıldı 
</HEADLINE>
<TEXT>

     İzmir'in Menemen İlçesi'nde, TIR'a hatalı yüklendiği belirtilen kimyasal madde içerikli bidon ve paketlerin bir kısmı yola devrildi. İtfaiye ekipleri, çevrede temizlik yaptı. 
     Alınan bilgiye göre, Maltepe Deri Serbest Bölgesi'nde bulunan yabancı bir şirketin yurtdışına transferini üstlendiği sıvı ve toz kimyasal maddeler, İzmir Limanı'na sevk edilmek üzere TIR'a yüklendi. İran uyruklu Yousefali Montazermahdi yönetimindeki TIR Pozantepe mevkiine geldiğinde, 125 litre sıvı içeren 82 plastik bidon ve 25'er kiloluk 22 paket toz kimyasal madde araçtan düştü. Kimyasal maddeler çevreye saçıldı. 
     Olayın bildirilmesinin ardından, İlçe Çevre Sağlık ekipleri bölgede incelemede bulundu. 
     Kimyasal maddelerin parçalanmamış olanları TIR'a yüklenerek serbest bölgeye geri götürülürken, Menemen İtfaiyesi ekipleri çevreyi temizledi. 
     Yetkililer, olayın yükleme hatasından meydana geldiğini belirledi. 
     Çevre kirliliğine yol açtığı gerekçesiyle kimyasal maddelerin transferini üstlenen şirket hakkında işlem yapıldı. 
     
</TEXT>
</DOC>
