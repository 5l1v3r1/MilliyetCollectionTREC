<DOC>
<DOCNO> 248405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/soneko26.html </URL>
<DATE> 2004/06/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Nato Zirvesi konuklarına iş Bankası hizmet verecek... 
</HEADLINE>
<TEXT>

     NATO'nun 28-29 Haziran tarihlerinde İstanbul'da gerçekleştireceği Devlet ve Hükümet Başkanları Zirvesi sırasında katılımcıların bankacılık hizmetlerini Türkiye İş Bankası verecek. 
     İş Bankası, zirvenin yapılacağı Lütfi Kırdar Kongre ve Kültür Merkezi'ne, üç kişinin görev alacağı bir döviz bürosu ve Bankamatik, basın merkezinin yer alacağı Askeri Müze'ye de biri döviz ödemeli iki Bankamatik kuracak. 
     İş Bankası'ndan yapılan açıklamaya göre, büro ve Bankamatikler için söz konusu mekanlarda çalışmalara başlandı. 
     Döviz bürosu 27-29 Haziran tarihleri arasında hizmet verecek. Askeri Müze'de yer alan Bankamatikler ise 26 Haziran tarihinden itibaren faaliyete geçecek. 
     Açıklamada, NATO Zirvesi dolayısıyla Lütfi Kırdar Kongre ve Kültür Merkezi'nde gerçekleştirilecek toplantılara yaklaşık 3 bin 500 kişinin katılmasının, Askeri Müze'de oluşturulacak basın merkezinde ise 3 bin 500 basın mensubunun görev yapmasının beklendiği kaydedildi. 
     
</TEXT>
</DOC>
