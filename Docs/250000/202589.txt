<DOC>
<DOCNO> 202589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur44.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, iki kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, okul yapımında kamulaştırma engelini ve Milli Güvenlik Kurulu Yönetmeliği ile atamalar ve kadrolarında gizliliği kaldıran kanunları onayladı. 
     Cumhurbaşkanlığı Basın Merkezi'nden yapılan açıklamaya göre, Cumhurbaşkanı Sezer, 5006 sayılı ''İmar Kanunu ile İmar ve Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanununun Bir Maddesinin Değiştirilmesi Hakkında Kanunda Değişiklik Yapılmasına İlişkin Kanun'' ile 5017 sayılı ''Milli Güvenlik Kurulu ve Milli Güvenlik Kurulu Genel Sekreterliği Kanununun Bazı Hükümlerinin Yürürlükten Kaldırılmasına Dair Kanun''u yayımlanmak üzere Başbakanlığa gönderdi. 
     İmar Kanunu ile İmar ve Gecekondu Mevzuatına Aykırı Yapılara Uygulanacak Bazı İşlemlere İlişkin Kanun'da değişiklik yapan kanun, arazi ve arsa düzenlemesinde yeni hükümler getiriyor. 
     Buna göre, belediyeler ya da valiliklerce düzenlemeye tabi tutulan arazi ve arsaların dağıtımı sırasında yol, meydan, park, otopark, çocuk bahçesi, yeşil saha, ibadet yeri ve karakol gibi tesislerin yapımı için ayrılan düzenleme ortaklık payının oranı yüzde 35'ten yüzde 40'a çıkarılarak bu payların değerlendirilebileceği alanlar arasına Milli Eğitim Bakanlığı'na bağlı ilk ve orta eğitim okulları da ekleniyor. 
     Kanun, İmar ve Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanunu'nun Bir Maddesinin Değiştirilmesi Hakkında Kanun'da yer alan ''cami'' ibarelerini de ''ibadet yeri'' olarak değiştiriyor. Milli Güvenlik Kurulu ve Milli Güvenlik Kurulu Genel Sekreterliği Kanununun Bazı Hükümlerinin Yürürlükten Kaldırılmasına İlişkin Kanun'a göre, MGK ve MGK Kanun'un ''Atamalar Resmi Gazete'de yayımlanmaz'' hükmünü içeren 16. maddesinin son fıkrası ile kadrolarda gizliliği hükme bağlayan 17. maddesinin ikinci fıkrasında geçen ''Gizli olup'' ibaresi yürürlükten kaldırıldı. 
     Ayrıca, MGK Yönetmeliği'nin ''gizli'' olmasını düzenleyen 21. madde de yürürlükten kaldırılarak, Resmi Gazete'de yayımlanmaya olanak sağlandı. 
     
</TEXT>
</DOC>
