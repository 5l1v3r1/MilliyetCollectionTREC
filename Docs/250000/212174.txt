<DOC>
<DOCNO> 212174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko02.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD finans çevrelerinden Türkiye'ye ''olumlu'' not... 
</HEADLINE>
<TEXT>

     Türkiye, ABD'deki finans çevrelerinden olumlu not aldı. 
     Başbakan Recep Tayyip Erdoğan'ın ABD ziyareti sırasında biraraya geldiği, ülkenin önde gelen finans kuruluşlarının temsilcileri, Türkiye'deki ekonomik ve siyasi durumla ilgili genelde olumlu izlenimler edindiklerini belirttiler. 
     İstanbul Menkul Kıymetler Borsası'nda İMKB tek temsil masası bulunan Amerikan yatırım kuruluşu olan Raymond James'de yönetici olarak çalışan Öner Ayan, AA muhabirine yaptığı açıklamada, Başbakan Erdoğan'ın, New York'taki temasları sırasında biraraya geldiği yatırım kuruluşlarının temsilcilerinde olumlu izlenimler bıraktığını belirtti. 
     New York'taki toplantıya UBS, Morgan Stanley, CitiGroups, Merrill Lynch gibi büyük finans kuruluşlarının İcra Kurulu başkanları CEO'lar düzeyinde katılmalarının önemine işaret eden Ayan, bu temsilcilerin Türkiye'nin 2003'teki performansından memnun olduklarını ve 2004'te de bunun devamı beklentisini dile getirdiklerini kaydetti. Ayan, Amerikalı finans kuruluşlarının temsilcilerinin ''Rakamlar konuşuyor'' diyerek, Türkiye'nin ekonomik istikrar yolundaki başarısını teyit ettiklerini ve genelde olumlu görüş belirttiklerini ifade etti. 
     Erdoğan'ın, sorular karşısında, özellikle ''ekonomiyi popülist politikaya kurban etmeyecekleri ve terörizmle mücadelede ellerinden geleni yapacakları'' yanıtının finans temsilcilerinden ''yüksek not'' aldığını belirten Öner Ayan, Başbakan Erdoğan'ın finans kuruluşlarına zaman ayırarak, onlarla iletişim halinde olduğu mesajını vermesinin yatırım kuruluşları açısından önemine işaret etti. 
     Bu arada, edinilen bilgilere göre, yüksek meblağlarda yatırım portföyüne sahip bazı temsilciler, Başbakan Erdoğan'a gezisinde eşlik eden Ekonomiden Sorumlu Devlet Bakanı Ali Babacan ile görüşmek için girişimlerde bulundular. Bu yatırımcıların, Türkiye'deki siyasi gelişmeleri yakından izledikleri ve Türkiye'nin istikrarına büyük önem verdikleri belirtiliyor. 
     
     KISA VADEDE BEKLENMİYOR 

     New York'taki yatırım analistleri, Amerikan finans kuruluşlarında görülmeye başlanan iyimser havanın, kısa vadede Türkiye'deki yatırımlara yansımasının beklenmediğini belirttiler. 
     Uzmanlar, Türkiye'nin uluslararası yatırım konusunda, özellikle vergi ve hukuk alanlarında bazı gerekli önlemleri alması, ayrıca uluslararası ticari ihtilafların çözümünde uzman mahkemeler kurulması gibi yatırımı kolaylaştırıcı ve teşvik edici çözümler üretmesi gerektiğini ifade ettiler. Türkiye'de hükümetin şu anda bir teknokrat gibi çalışarak ekonomik istikrarın sağlanması yolunda başarılı adımlar attığını belirten uzmanlar, tek partinin iktidarda olmasının da çözümü kolaylaştırıcı bir etken olduğuna işaret ediyorlar. 
     Yatırım uzmanları, yabancı yatırımcıların Türkiye'de özellikle 28 Mart'ta yapılacak yerel seçimleri, hükümetin popülist politika konusundaki sözleri doğrultusunda yakından izleyeceklerini kaydediyorlar. 
     
</TEXT>
</DOC>
