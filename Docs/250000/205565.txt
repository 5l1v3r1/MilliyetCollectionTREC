<DOC>
<DOCNO> 205565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sondun06.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlülerin rol gereği kavgası gerçek oldu... 
</HEADLINE>
<TEXT>

     ''Titanic'' filmiyle üne kavuşan Leonardo DiCaprio'nun ''Gangs of New York'' filminin çekimlerinde rol gereği dövüştüğü Daniel Day-Lewis'in burnunu kırdığı ortaya çıktı. 
     Internetteki ''imdb'' sitesindeki habere göre, Michael Scorcese'nin yönettiği ve ABD sinemalarında kısa bir süre önce gösterime giren filmin seti ilginç bir olaya sahne oldu. 
     Daniel Day-Lewis ile rol gereği dövüşmeye başlayan ''eli ağır'' aktör DiCaprio, bir yumrukta sanatçıyı yere yıktı. Ayağa kalkan Day-Lewis'in burnunun kırıldığı görüldü. 
     Filmin oyuncularından Eva Henger, DiCaprio'nun yumruğuyla yere düşen Day-Lewis'in çektiği büyük acıya rağmen sahnenin çekimine devam ettiğini belirtti. Henger, ''Daniel, üstü başı kan içinde ve büyük acılarla sahneye devam etti. Ben olsam seti terkederdim. Fakat o, sahnenin mükemmel olması için fedakarlık yaptı'' dedi. 
     Daniel Day-Lewis, ''Boksör'' adlı filminde İngiliz hapishanelerinde tutuklu kalan boksör Danny Boy Flynn'ı canlandırmış ve uzun süre boks dersleri almıştı. 
     ''Gangs of New York'', 1860'ların Manhattan'ında bir intikam öyküsünü anlatıyor. Filmin ABD sinemalarında gösterimi sürüyor. 
     





</TEXT>
</DOC>
