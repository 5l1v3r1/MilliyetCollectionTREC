<DOC>
<DOCNO> 221044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo37.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zincirleme kazalar Volkan'ı Schalke'nin kalecisi yaptı... 
</HEADLINE>
<TEXT>

     Almanya'da 40 yıl aradan sonra Birinci Lig takımlarından FC Schalke 04'de ilk Türk kaleci olarak görev yapan Volkan Ünlü, 2006 yılında Almanya'da yapılacak Dünya Futbol Şampiyonası'nda Türk Milli Takımı'nın kalesini korumak istediğini söyledi. 
     Volkan Ünlü, şöyle konuştu 
     ''Görevimi en iyi şekilde yaparak daha iyi bir noktaya ulaşmak istiyorum. Tanıdığım bildiğim Schalke'de birinci kaleci olarak kalmak arzusundayım. Schalke'de henüz öğreneceğim çok şey var. Türkiye'ye gelecek 5 yıl içinde gitmeyi düşünmüyorum. Türkiye'yi tanımıyorum. Arkadaşlarımdan Türkiye'de buradaki kadar profesyonelce bir çalışmanın olmadığını duyuyorum. İngiltere Ligi'nde kalecilik yapmayı çok isterdim. Almanya'da yapılacak Dünya Futbol Şampiyonası'nda Türk Milli Takımı'nın file bekçiliğini yapmak istiyorum. Bunu da başaracağıma inanıyorum. Çünkü çok çalışıyorum.'' Volkan, kaleciliğe nasıl başladığını da şöyle anlattı 
     ''Schalke'nin amatör takımında savunma oyuncusu olarak futbola başladım. Daha sonra Schalke'den ayrılıp Bochum SV Höntrop takımına gittim. Yine defansta oynarken kalecilerden birinin kolu kırıldı, diğerini ise topu almaya giderken köpek ısırınca takım kalecisiz kaldı. Antrenörümüz 'kaleye geçecek biri var mı ' diye sorunca 'ben geçerim' dedim. Kalecimiz sakatlıktan kurtulana kadar takımda kalecilik yaptım. Antrenörümüz kaleciliğe daha yetenekli olduğumu söyledi. Bu şekilde de kaldı.'' Höntrop takımından eve uzak olmasından dolayı ayrıldığını ve FC Gladbeck takımına transfer olduğunu kaydeden Volkan, ''Schalke'ye karşı kaleyi çok iyi korudum. Çok iyi 2 sezon geçirdik. Schalke genç takımının teknik direktörü, kendisinden yeni bir takım kurmasını istediklerinde beni aradı. Bana yaptığı öneriyle savunma oyuncusu olarak ayrıldığım Schalke'ye kaleci olarak geri döndüm. Daha sonra A genç takıma geçtim. 5 ay süreyle A takımı kalecileriyle antrenman yaptım. Bir dönem dizimden sakatlandım. O sırada bir bunalım dönemi geçirdim. Sakatlığın ve içinde bulunduğum bunalım nedeniyle doktorum artık futbol oynayamayacağımı söyledi. Ancak rehabilitasyon döneminden sonra A genç takımının birinci kalecisi oldum'' dedi. 
     Beşiktaş'tan gelen bir öneri üzerine FC Schalke 04 takımıyla profesyonel sözleşme imzaladığını ve takımda 3. kaleci olduğunu kaydeden Volkan, takımda birinci kaleci olarak nasıl oynamaya başladığı konusunda da şunları kaydetti 
     ''Antremanda Frank Rost sakatlanınca arkadaşlarım benden maça hazırlanmamı istediler. Ben ikinci kalecinin maça çıkacağını düşünerek rahat davranıyordum. Akşam otelde teknik direktör Jupp Heynckes önce ikinci kaleci Christofer Heimeroth'u yanına çağırdı. Heimeroth, morali bozuk dönünce kaleye geçeceğimi anladım. Heynckes benim oynayacağını söylediğinde çok heyecanlandım. Beni sakinleştirmeye çalıştı ama olmadı. Rost da beni arayıp sakin olmamı, heyecanlanmamam gerektiğini söyledi. Sahaya giderken otobüste Hamit Altıntop beni sakinleştirdi. Takım arkadaşlarım da bana az top gelmesi için ellerinden geleni yapacaklarını söylediler. Maç sonrası Heynckes çok iyi bir maç oynadığımı söyledi ve 'Kendini haftaya hazırla' dedi.'' 
     
</TEXT>
</DOC>
