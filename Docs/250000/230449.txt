<DOC>
<DOCNO> 230449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur16.html </URL>
<DATE> 2004/04/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Aliağa'da zehirlenmeye yol açan madde tespit edildi... 
</HEADLINE>
<TEXT>

     İzmir'in Aliağa İlçesi Nemrut Körfezi'ndeki Ege Çelik İskelesi'nde, dün gece, Rus bandıralı ''Sormovoskıy-17'' isimli kuru yük gemisinden kamyonlara yapılan hurda demir yüklemesi sırasında zehirlenmeye yol açan maddenin klor gazı olduğu tespit edildi. 
     Sivil Savunma Genel Müdürlüğü Arama Kurtarma İzmir Birlik Müdürü Atilla Altınbudak, olay yerine intikal ettiklerinde öncelikle çevrede güvenlik önlemi aldıklarını, ardından özel giysi ve cihazlarla donatılmış ekiplerle ölçüm yaptıklarını söyledi. 
     Yaptıkları ölçümlerde zehirlenmeye yol açan maddenin klor gazı olduğunu tespit ettiklerini belirten Altınbudak, şunları kaydetti 
     ''Yükleme sırasında gemideki hurdaların arasında bulunan 50 kilogramlık sanayide kullanılan klor gazı tüpünün vanası kırılmış. Gazın ortama yayılması sonucu çevrede bulunan işçiler zehirlenmiş. Yaptığımız araştırma ve incelemelerde bu gazdan başka bir bulguya rastlamadık. Zehirlenen işçilerin durumunun iyiye gittiğini öğrendim. Tabi açık ortam olması şans. Kapalı ortam olsaydı işçiler daha çok etkilenirdi.'' Olaydan sonra ''kusma'' ve ''baş dönmesi'' belirtileri ile Aliağa ve İzmir'deki çeşitli hastanelere sevk edilen 73 işçinin büyük çoğunluğunun taburcu edildiği, bazılarının 72 saat süre ile müşahede altında tutulacağı öğrenildi. 
     Hurdaların, Say Metal firmasına ait olduğu, yükleme işlemlerinin ise Ege Demir Çelik Nakliyat firması tarafından yapıldığı belirtildi. 
     Yetkililer, geminin halen olay yerinde bekletildiğini, gemide bulunan 2 bin ton hurdanın ancak 200 tonunun kamyonlara yüklenebildiğini belirtirken, Aliağa Liman Başkanlığı'nın kararına göre yükün geri kalanının boşaltılacağı ya da geminin geri gönderileceğini bildirdi. 

     
</TEXT>
</DOC>
