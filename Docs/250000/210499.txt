<DOC>
<DOCNO> 210499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur45.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da trafik felç, binlerce insan yollarda mahsur kaldı... 
</HEADLINE>
<TEXT>

     İstanbul son yıllakda görülmemiş bir 'beyaz afet' yaşıyor. Sabahtan itibaren yoğun tipinin görüldüğü İstanbul'da akşam saatlerinde şehiriçi trafik felç oldu. Araçlar yollarda saatlerdir bekliyor. Uzun süre beklemeden dolayı geceyarısına doğru araçların benzinleri azaldı. Özellikle TEM'de mahsur kalan binlerce kişi donma tehlikesi ile karşı karşıya kaldı. 
     E-5 Karayolu Mecidiyeköy'den itibaren iki yönlü olarak trafiğe kapandı. Boğaz Köprüleri'nden geçiş yapılamıyor. 
     Yoğun tipi ve apronun buz tutması nedeniyle Atatürk Havalimanı da tüm uçuşlara kapatıldı. 
     İstanbul Valisi, yollarda mahsur kalanlara araçlarını terkederek yakındaki benzin istasyonu, işyeri, fabrika ve evlere sığınmalarını önerdi. 
     Karayolları ve belediye ekiplerinin gün içinde tuzlama çalışması yapmasına rağmen akşam saatlerinde İstanbul'da trafik kilitlendi. 
     Özellikle Avrupa yakasından Anadolu yakasına geçişte köprü ve bağlantılı yollarda trafik hemen hemen durdu. 
     Yollarda kalanlar otomobillerini sürekli çalıştırarak araç kaloriferleri ile ısınmaya çalışıyor. Ancak ilerleyen saatlerde trafik ilerlemediği araçların benzinleri bitme sınırına geldi. Ortalama 5-7 saattir yolda bekleyen yolcular açlık ve susuzluk tehlikesiyle de yüzyüze bulunuyor. 
     Boğaz köprüsünde rüzgar nedeniyle savrulan araçlar yol kenarındaki bariyerlere saplandı ve köprülerde trafik kapandı. 
     Trakya yönünde de kayan araçlar nedeniyle trafik tamamen durdu ve binlerce araç yolda kaldı. Mahmutbey-Kınalı arasında mahsur kalanları kurtarmak için çekiciler de gidemiyor. Yolu açmak için askeriyeden yardım istendi ve tanklar yola çıktı. 
     Trafikte binlerce sürücü araçlarında beklerken, karda kayan araçlar yüzünden ambulanslar bile yollarda bekliyor. Bu arada viyadüklerin üzerinde buzlanmalar başladı ve küçük araçların geçişi güçleşiyor. 
     Meteoroloji yetkilileri, ilerleyen saatlerde İstanbul'da fırtınanın hızını daha da arttıracağını belirtiyorlar. Yarın da fırtına ve kar yağışı bugünden daha da etkili olarak sürecek. Gün içinde kentte en yüksek hava sıcaklığı bile - 3 olacak. Gece ise hava sıcaklığı - 7 dereceye kadar düşecek. Dondurucu, sert soğuklar Salı gününe kadar sürecek. Fırtına ise Pazar gününe kadar devam edecek. Bu nedenle buzlanmanın bu gece ve yarın İstanbul'u daha da zorlayacağı belirtiliyor. 
     Yetkililer İstanbullulara mecbur kalmadıkça sokağa çıkmamalarını, çıkanların da özel araçlarını çıkartmamalarını öneriyorlar. 
     
     255 KAZA MEYDANA GELDİ 

     İstanbul'da kar yağışı nedeniyle toplam 255 trafik kazası meydana geldi. 
     İstanbul Emniyet Müdürlüğü Basın Protokol ve Halkla İlişkiler Şube Müdürlüğü'nden yapılan açıklamada, kar yağışı nedeniyle trafik tanzimi ve denetimi sonucu kapalı yolun bulunmadığı bildirildi. Açıklamada, İstanbul'u etkisi altına alan kar yağışı nedeniyle, ilde 250'si maddi hasarlı, 5'i yaralamalı toplam 255 trafik kazasının meydana geldiği kaydedildi. 
     Elektrik kesintisi nedeniyle trafik ışıklarının devre dışı kalabileceği göz önünde bulundurularak kavşaklarda 500 yaya, 500 trafik ekibi olmak üzere 3 bin personelin görevlendirildiği belirtildi. 
     Boğaziçi Köprüsü'nde kuvvetli rüzgar ve karla mücadele nedeniyle ilave şeridin açılmayacağının vurgulandığını açıklamada, vatandaşlara zorunlu olmadıkça trafiğe çıkmamaları, araçlarda zincir, çekme halatı, takoz bulundurmaları, yavaş seyretmeleri uyarısında bulunuldu. 
     
</TEXT>
</DOC>
