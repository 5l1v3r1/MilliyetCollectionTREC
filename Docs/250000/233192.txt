<DOC>
<DOCNO> 233192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy14.html </URL>
<DATE> 2004/04/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Baykal ''Sağla sol arasında büyük bir ahlak ve dünya görüşü farkı var'' 
</HEADLINE>
<TEXT>

     CHP Genel Başkanı Deniz Baykal, ekonomideki güçlüklerin ülkenin bağımsızlığını etkileyecek boyutlara ulaştığını ifade ederek, ''Cumhuriyet karnı tok, sırtı pek, başı dik, onurlu insanların rejimidir. Bugün geldiğimiz noktada insanlarımızın karnı aç, sırtı yufka, başı eğiktir'' dedi. 
     Baykal, partisinin grup toplantısında yaptığı konuşmada, Ulusal Egemenlik Haftası dolayısıyla egemenlik kavramı üzerinde değerlendirmelerde bulundu. 
     Ulusal Kurtuluş Savaşı'nın sadece bir askeri harekat olarak anlaşılmaması gerektiğini ifade eden Baykal, bu mücadelenin yönetimin siyasi temelinin, egemenliğin dayanağının ne olması gerektiği boyutunun hiçbir zaman unutulmaması gerektiğini kaydetti. Baykal, ulusal mücadelenin milli egemenlik boyutunun, Türkiye'nin çağdaş demokrasiye yönelmesini sağladığını da belirtti. 
     Cumhuriyet'in bugün geldiği noktada sosyal ve ekonomik açıdan arzu edilen ilerlemenin sağlanamadığını kaydeden Baykal, şunları söyledi 
     ''Ekonomik bakımdan kendi ayakları üzerinde duran, kalkınmayı, ilerlemeyi kendi olanakları ile başarabilen bir noktaya maalesef gelinememiştir. Ülkemizin çok büyük iç ve dış borcu vardır ve bu borçlar Türkiye'nin bağımsızlığını etkiler noktaya gelmiştir. Türkiye'yi yönetenler kararlarını dış ekonomik çevrelerin telkinleri doğrultusunda şekillendirir noktaya sürüklenmişlerdir. Gelmiş geçmiş iktidarlar özellikle 1980 sonrası çok büyük zaafiyet içine sürüklenmişlerdir. Bugün Türkiye, hepimizi üzen bir noktaya gelmiştir ve hala bunca hükümet gelip geçtiği halde Türkiye'nin sürdürülebilir bir büyüme ve kalkınma noktasına geldiğini söyleme imkanı yoktur. Hala açık veren, kırmızı bakiye veren bir ekonomi içinde yaşamaya mahkumuz.'' Baykal, AK Parti iktidarının da bu gidişi düzeltecek olumlu bir girişimde bulunamadığını söyledi. Yatırımların azaldığını, işsizliğin tehlikeli bir boyuta yükseldiğini, sosyal sorunların arttığını, nüfusun üçte birinin açlık sınırında yaşadığını, eğitim ve sağlık harcamalarının azaldığını savunan Baykal, ''Cumhuriyet karnı tok, sırtı pek, başı dik, onurlu insanların rejimidir. Bugün geldiğimiz noktada insanlarımızın karnı aç, sırtı yufka, başı eğiktir'' dedi. Baykal, bu sorunların Ramazan ayında erzak dağıtılarak çözülemeyeceğini söyledi. 
     
     SAĞLA SOL ARASINDAKİ FARK 

     Konuşmasında ''Sağla sol arasındaki fark''a ilişkin değerlendirmelerde de bulunan Baykal, ''Bazıları diyor ki Sağla sol arasındaki fark Coca Cola ile Pepsi Cola arasındaki farka benziyor '' diye konuştu. Eski ideolojik tartışmaların, eski kavgaların, eski husumetlerin kalmadığını ifade eden Baykal, ancak bunun böyle yaşanmasının aralarında fark kalmadığı anlamına gelmediğini söyledi. Baykal, ''Sağın derdinin kendi zenginini yaratmak, servete el değiştirtmek, solun derdinin ise geniş halk kitlelerinin önünü açmak olduğunu'' kaydederek, ''Sağla sol arasında büyük bir ahlak farkı, değerler silsilesi, dünya görüşü farkı var'' diye konuştu. 
     Bu gerçeğin er geç ortaya çıkacağını bildiren Baykal, ''Bu gerçek, siyasete de çok net bir şekilde yansıyacaktır. Bunu gerçekleştirmek bizim görevimizdir. Çünkü biz geniş halk kitlelerinin sorunlarına sahip çıkmak görevi ile yükümlü olan bir siyasi hareketiz'' dedi. 
     
     DOKUNULMAZLIĞI DIŞLAYAN PAKET 

     Baykal, milletvekili dokunulmazlığı ile ilgili düzenlemeyi dışlayan bir Anayasa değişikliği paketinin, iktidarın demokratikleşme konusundaki samimiyetini sorgulamalarına yol açacağını söyledi. 
     Baykal, ''Muhalefetin önerilerini dışlayanların, muhalefetin oyunu da dışlamayı göze almış olmaları gerekir'' dedi. 
     Deniz Baykal, partisinin TBMM grup toplantısında yaptığı konuşmada, Hükümet'in Anayasa değişikliği paketi için birdenbire harekete geçtiğini söyledi. Değişiklik paketinin dün Bakanlar Kurulu'nda kabul edildiğini kaydeden Baykal, bu konuda kendilerine bilgi vermek üzere göstermelik bir girişimde bulunulduğunu bildirdi. 
     Dışişleri Bakanı ve Başbakan Yardımcısı Abdullah Gül'ün dün bu konuyla ilgili kendisini telefonla aradığını kaydeden Baykal,''Kıbrıs'ta yer yerinden oynuyor, Dışişleri Bakanı'ndan ne bir ses var ne bir nefes. Irak'ta yeni yeni oluşumlar oluyor, Dışişleri Bakanlığı'ndan ses yok. Hükümet Anayasa değişikliği paketini kararlaştırmış, eh muhalefete de bilgi verdik demek için, bugün öğleden sonra arkadaşlarımıza bilgi verecekler'' diye konuştu. 
     Anayasa Paketi'nin sadece Avrupa Birliği'nin AB Türkiye'den beklediklerine cevap vermeye yönelik olması durumunda, eksik kalmış olacağını belirten Baykal, sözlerini şöyle sürdürdü 
     ''Türkiye, sadece AB'nin isteği doğrultusunda Anayasa değişikliğini ele alma noktasını artık aşmış olmalıdır. Artık, dosta düşmana gösterilim ki hiç olmazsa bir kez de biz AB'nin talebi olmadan kendi ihtiyaçlarımız doğrultusunda, bir Anayasa değişikliğini de yaparız. Dışardan talep gelmeden sadece kendi irademiz doğrultusunda bir Anayasa değişikliği yapabileceğimizi artık göstermek durumundayız.'' 
     
     DOKUNULMAZLIK OLMAZSA DESTEK OLMAYACAK 

     Baykal, milletvekili dokunulmazlığı konusunun ''kronik sorun'' haline geldiğini ve bu konudaki ihtiyacın ortada olduğunu belirtti. Hükümet'in 3 Kasım seçimlerinden önce dokunulmazlıklar konusunda millete söz verdiğini kaydeden Baykal, sözlerini şöyle sürdürdü 
     ''Dokunulmazlık konusunu dışlayan bir Anayasa değişikliği paketi ile karşımıza çıkarlarsa, iktidarın demokratikleşme konusundaki samimiyetini sorgulama hakkımız doğar. Eğer, Bizim yeter çoğunluğumuz var, kimsenin katkısına ihtiyacımız yok diyorlarsa kendileri bilirler. Böyle bir tavır hiç kuşku yok ki muhalefeti dışlayan bir tavır olur. 
     Muhalefetin önerilerini dışlayanların muhalefetin oyunu da dışlamayı göze almış olmaları gerekir. Muhalefetin önerileri ile Anayasa değiştirmek AB'nin isteğiyle Anayasa değiştirmekten ne daha az demokratiktir ne de daha az şereflidir.'' 
     
     ''YARGIYA EN BÜYÜK İHANET'' 

     Deniz Baykal, yargının bugün içinde bulunduğu durumun, Türkiye'nin en temel sorunları arasında yer aldığına dikkati çekerek, yargı konusunda da bazı hazırlıklar yapıldığını anımsattı. 
     Yargı sorunlarının başında yargı bağımsızlığının güvence altına alınmasının geldiğini belirten Baykal, Hakim ve Savcılar Yüksek Kurulu'nun yapısını yargı bağımsızlığını güvence altına alacak şekilde değerlendirecek, ciddi bir Anayasa değişikliğinin kamuoyunun ortak talebi olduğunu söyledi. 
     Yargının ağır iş yükünün üzerinde durulması gerektiğini kaydeden Baykal, Yargıtay'ın yılda 520 bin dosyaya baktığını ve böyle bir tablonun adaleti sıkıntıya düşürmemesinin mümkün olmadığını anlattı. 
     Baykal, Anayasa Mahkemesi'ne seçilecek yargıçları TBMM'de oylayarak seçmeye yönelik bir anlayışın, yargı sorunlarına çözüm getirebilecek bir yaklaşım olmak bir yana çok tehlikeli sorunlar yaratacağını belirtti. Bu konuya dikkati çekmeyi bir görev bildiğini kaydeden Baykal, ''Anayasa Mahkemesi'ne girmek isteyen yüksek yargıçların parlamento koridorlarında siyasetçi desteğini talep eder duruma sürüklenmesini öngörmek yargıya yapılabilecek en büyük ihanettir'' diye konuştu. 
     CHP Genel Başkanı Baykal, Anayasa Mahkemesi'nin Yüce Divan sıfatıyla gerektiğinde Başbakanları, bakanları yargılayabilecek bir kurum olduğuna da dikkati çekerek, böyle bir düzenleme yapılması durumunda güven açısından sorun yaratacağını söyledi. 
     
</TEXT>
</DOC>
