<DOC>
<DOCNO> 200183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sondun02.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den itiraf Savaş gemilerinde nükleer silah vardı 
</HEADLINE>
<TEXT>

     İngiltere, 1982'deki Falkland savaşında Arjantin açıklarına yolladığı savaş gemilerine nükleer bomba koyduğunu itiraf etti. 
     İngiltere Savunma Bakanlığı sözcüsü, AFP muhabirine verdiği demeçte, bazı savaş gemilerine ''WEİ77'' tipi nükleer silahlar yerleştirildiği yolundaki Arjantin iddiasını doğruladı. 
     İngiltere, savaşta Arjantin açıklarına nükleer silah yolladığını ilk kez resmen kabul etti. 
     Sözcü, ''Falkland savaşında bölgeye bazı nükleer silahlar yollanmış. Bunlar, güvenlik amacıyla ve uluslararası yükümlülüklere uymak için gemiden gemiye aktarılmış. Belgeler çok net değil, ancak silahların karaya konuşlandırılmadığını tahmin ediyoruz'' dedi. 
     Arjantin yetkilileri, kendilerine İngiltere'den nükleer silahlarla ilgili açıklama geldiğini, açıklamanın ''kaygı verici'' olduğunu bildirmişlerdi. 
     Arjantin'deki cunta, Atlantik'teki Falkland adalarını 1982'de İngiltere'den kuvvet kullanarak geri almaya kalkınca İngiltere bölgeye asker göndermiş ve patlayan savaş 74 gün sürmüştü. Savaşta 648 Arjantin, 255 de İngiliz askeri ölmüştü. Cunta, savaş mağlubiyeti yüzünden ertesi yıl çökmüştü. 
     
</TEXT>
</DOC>
