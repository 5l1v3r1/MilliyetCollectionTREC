<DOC>
<DOCNO> 233127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko09.html </URL>
<DATE> 2004/04/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İzmir'de rakıdan sonra, şaraba ortak yatırım yapacaklar... 
</HEADLINE>
<TEXT>

     İlk özel rakı fabrikasını kuran çok ortaklı ELDA A.Ş'nin Başkanı Ekrem Demirtaş, 35 ortaklı İdol A.Ş. ile bu sefer şarapta yatırıma hazırlanıyor. 
     AA muhabirine açıklamalarda bulunan Demirtaş, ortak girişimle organik şarap üretimi yapacaklarını dile getirdi. 35 ortakla 5 trilyon sermaye ile kurdukları İdol Organik Tarım A.Ş.'nin Vakıfbank'ın açtığı ihalede, daha önce Beşikçioğlu Tarım Ürünleri A.Ş.'ye ait olan Torbalı'daki 2 bin dönümlük araziyi satın aldığını söyledi. 
     İhalede 4 trilyon 700 milyar liraya alınan arazi üzerinde, bin 200 dönüm üzüm bağı bulunduğunu dile getiren Demirtaş, şunları söyledi 
     ''Araziyi ne şekilde değerlendireceğimizle ilgili araştırmamız sürüyor. Amacımız, projeleriyle İzmir'e büyük kazanımlar getiren Alpaslan Beşikçioğlu'nun yarım kalan bu eserini ekonomiye kazandırmaktır. 5 yıldır hiç tarımsal ilaç ve gübrenin kullanılmadığı arazi, organik tarım için çok uygun. Bağlarda şaraplık üzüm yetiştirmeyi planlıyoruz. Arazi üzerinde 3 milyon litre kapasiteli bir şarap tesisi kuracağız. Fakat proje önümüzdeki dönemde kesinleşecek'' dedi. 
     
     ORGANİK TARIM VE HAYVANCILIK 
     Demirtaş, organik tarımda Türkiye'nin büyük bir potanisyele sahip olduğunu kaydederek, bu alanda yatırımlara hız vereceklerini dile getirdi. 
     Organik tarımın yanında organik hayvancılık yapmayı da planladıklarını dile getiren Demirtaş, ''Arazi, yapıldığı dönemde örnek gösterilen konumdaydı. Tüm olanaklarını kullanacağız. Üzerindeki tesislerde tarımın yanında, hayvancılık ve turizm de yapmayı planlıyoruz. Organik tarım ve hayvancılığın yanında turizm konusunda da yatırım planlıyoruz. Çiftlik ve doğa turizmine yönelik bir girişim yapabiliriz'' diye konuştu. 
     İzmir Ticaret Odası Yönetim Kurulu Başkanı olan Ekrem Demirtaş, enerji dağıtımı için 403 ortakla kurulan Elda A.Ş.'yle geçen yıl Türkiye'nin ilk özel rakı fabrikasını kurmuştu. 
     Demirtaş, İzmir'de doğalgaz dağıtımı için kurulan 95 ortaklı ortaklı Doğalgaz Dağıtım A.Ş.'nin de Yönetim Kurulu Başkanlığı görevini yürütüyor. 
     
</TEXT>
</DOC>
