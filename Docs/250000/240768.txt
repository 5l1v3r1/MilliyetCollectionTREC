<DOC>
<DOCNO> 240768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur01.html </URL>
<DATE> 2004/05/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Dün gece HSBC Bank'ın 3 şubesine ses bombası atıldı... 
</HEADLINE>
<TEXT>

     Kadıköy'deki bir bankanın iki ayrı şubesi önünde meydana gelen patlamalarda maddi hasar meydana geldi. 
     Alınan bilgiye göre, Şemsettin Günaltay Caddesi Tevfikbey Sokak'ta bulunan HSBC Bank Göztepe Şubesi önünde, saat 21.45 sıralarında bir patlama oldu. Patlamada banka şubesinde maddi hasar oluştu. 
     Bu patlamadan yaklaşık yarım saat sonra, aynı bankanın Şenesenevler Şubesi önünde de patlama meydana geldi. Patlama banka şubesinde maddi hasara neden oldu. 
     Her iki olay yerinde uzman ekiplerce yapılan inceleme sonucunda, patlamalara ses bombalarının neden olduğunun belirlendiği belirtildi. 
     
     ANKARA CİNNAH CADDESİ 

     Öte yandan HSBC Bank'ın Cinnah Caddesindeki şubesine de akşam saatlerinde ses bombası atıldı. 
     Saat 22.35 sıralarında büyük bir gürültüyle patlayan ses bombası bankada maddi hasara neden oldu. 
     Olay yerinde inceleme yapan güvenlik ekipleri, ses bombasının, park halinde bulunan bankanın bir bayan personeline ait aracın altına yerleştirilmiş olduğunu belirledi. 
     Patlamanın ardından güvenlik ekipleri, Ankara'daki diğer HSBC şubeleri ile diğer bankaların ATM cihazlarını kontrol ettiler. 

     
</TEXT>
</DOC>
