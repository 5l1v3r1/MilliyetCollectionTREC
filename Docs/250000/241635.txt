<DOC>
<DOCNO> 241635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun43.html </URL>
<DATE> 2004/05/21/ </DATE>
<TIME> 21.57 </TIME>
<AUTHOR>  </AUTHOR>
<HEADLINE>
Lübnan ve Pakistan'da binlerce Şii, Necef ve Kerbela için gösteri yaptı 
</HEADLINE>
<TEXT>

     Lübnan ve Pakistan'da binlerce Şii gösteri yaparak, Amerikan ordusunun Irak'ın kutsal Şii kentlerinden Necef ve Kerbela'daki operasyonlarını protesto etti. 
     Lübnan'ın başkenti Beyrut'un güneyinde Hizbullah lideri Şeyh Hasan Nasrallah'ın çağrısıyla toplanan göstericilerin, ''Amerika'ya ölüm, İsrail'e ölüm'' sloganları attığı bildirildi. 
     Bölgedeki AFP muhabirine göre göstericiler, Necef ve Kerbela'yı savunmak için ölmeye hazır olduklarını söylediler. 
     Şeyh Nasrallah, 3 gün önce, ''Amerikalılara, sözlerle yetinmeyen ancak Hazreti Ali ve oğlu Hazreti Hüseyin'i savunmak için şehit olmaya hazır bir halk olduklarını gösteren sembolik bir mesaj'' verilmesi çağrısında bulunmuştu. 
     
     Pakistan 
     Pakistan'da da, çok sayıda Şii, Amerikan ordusunun kutsal Şii kentlerindeki operasyonlarını protesto etti. 
     Görgü tanıkları, ülkenin güneyindeki Karaçi'de, göstericilerin Amerikan bayrağı yaktıklarını ancak polisin, göstericilerin kentteki Amerikan Konsolosluğu'na yürümesini engellediğini belirttiler. 
     Başta başkent İslamabad olmak üzere birçok kentte de küçük gösteriler düzenlendiği ve ABD karşıtı sloganlar atıldığı kaydedildi. 
     Irak'taki koalisyon güçleri ile Iraklı Şii lideri Mukteda Sadr'a bağlı milisler, Hazreti Ali ve Hazreti Hüseyin'in türbelerini bulunduğu kutsal Necef ve Kerbela kentlerinde çatışıyor. 
     
</TEXT>
</DOC>
