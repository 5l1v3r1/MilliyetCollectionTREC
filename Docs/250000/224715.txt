<DOC>
<DOCNO> 224715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/uras.html </URL>
<DATE> 2004/03/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Mukaddes Hanım kaynak peşinde 
</HEADLINE>
<TEXT>

   
   Geçen belediye seçimlerinde HADEP'in 3 kadın adayı belediye başkanı seçildi. Kızıltepe'de Cihan Sincar, Mardin - Derik'te Ayşe Karadağ ve Doğubeyazıt'ta Mukaddes Kubilay. 
   Doğubeyazıt'a gide gele Mukaddes Hanımı tanıdım. 
   Bu seçimde ne yapacak diye Doğubeyazıt'a Mukaddes Hanım'ı görmeye gittim. 
   Mukaddes Hanım SHP listesinden DEHAP'lı olarak seçime giriyor. Seçimde AKP adayı inşaat mühendisi Mehmet Sena Geçit ve de DYP adayı aşiret reisi Ali Konyar ile yarışacak. Doğubeyazıt'ta da insanlar diğer Doğu Anadolu yerleşim bölgelerindekiler gibi işsiz ve perişan. 
   Ben bunları yazıyorum. Gözü ile görmeyen Doğu Anadolu yerleşim birimlerindeki fakirliğin, ümitsizliğin boyutunu anlayamaz. 
   Doğubeyazıt'ta ekonomi şimdilerde askerler ile memurların harcamasına ve de sınır ticaretine dayalı durumda. Şimdilerde minibüslerin İran'dan sebze getirmesine izin veriliyor. Bu fırsatı değerlendirmek arayışındaki "çaresizler" bini aşkın eski püskü minibüsü tek başlarına veya ortak satın almışlar. İran'a gidip sebze, meyve satın alıyor, onları getirip çevre yerleşim bölgelerinde satarak para kazanmaya çalışıyor. 
   Doğubeyazıt'taki dostum Nuri Öztürk beni Kaymakam Nurullah Çakır ile tanıştırdı. Nurullah Çakır genç, dinamik. Doğubeyazıt için kalıcı uzun soluklu projeler üretme arayışında ve çabasında. Ümidi bu tür projelere İstanbul'daki varlıklı Doğubeyazıtlıların sahip çıkması. 
   Belediye Başkanı Mukaddes Kubilay'a geçen 5 yıllık dönemde yaptıklarını sordum. Şehir kanalizasyonunun yüzde 60'ını tamamlamış. İçme suyu sorununu çözmek için 9 kuyu açmış. Şehir imar planını hazırlatmış. Çevre düzenlemelerini tamamlamış. 70 kilometre yol yapmış. 
   Bunların para olmadan nasıl zorlukla yapılabildiğini ben biliyorum. İki yıl önce Mukaddes Hanım şehir içindeki 4 km'lik ana yolun asfaltlanması için Doğubeyazıtlı ünlü işadamımız Selahattin Beyazıt'ın yardımını istemişti. Ben iki yıl bu işin peşini kovaladım. Netice alamadım. Bunun üzerine Mukaddes Kubilay, Batman Belediyesi'nden yardım istemiş. Batman'ın hibe ettiği asfalt ile yolu tamamlatmış. 
   Buna karşı İtalya'daki bazı sivil toplum kuruluşları Doğubeyazıt Belediyesi'ne bağışta bulunarak şehirde kadınlara hizmet veren 2 doktorlu bir kadın sağlık merkezinin ve çocuklara hizmet veren bilgisayar laboratuvarının kurulmasını sağlamış. Doğu Anadolu'da bir kadın belediye başkanının mücadelesini anlatmak için bunları yazıyorum. 
   
   Sanayi ve Ticaret Bakanı Coşkun ne istiyor 
   Sanayi ve Ticaret Bakanı Ali Coşkun, Başbakanımızın başlattığı "halka fırça atma kampanyasına" katıldı. Tüketici ödüllerinin dağıtılması için düzenlenen törende "kahve sohbeti" havasında tüketiciye, bankalara ve köşe yazarlarına fırça attı. Tüketicinin "gösteriş ve prestij" hevesiyle kredi kartı aldığını söyledi. Bankaların halkın talebinin yüksek olmasına güvenerek kredi kartı borçlarına yüksek faiz uyguladıklarına işaret etti. 
   Köşe yazarlarının okuma özürlü olduğunu, sadece gazetelerine daha çok reklam geliri sağlamaya çalıştıklarını belirtti. 
   Kredi kartı çağdaş yaşamın çağdaş ödeme aracıdır. Kayıtlı ekonomiye geçiş için önemli bir araçtır. Sorumsuzca kullananlara zarar getirir ama ekonominin güç dönemlerinde taksitli alışveriş şansı yaratarak halka nefes alma imk nı verir. Kredi borçlarına uyguladıkları faizleri bankalar bir hesap sonucu belirlemektedir. Bakanın belirttiği gibi, bu alanda bankalararası büyük bir rekabet vardır. Tabii ki, reklam geliri her gazete için önemlidir. Ama köşe yazarlarındaki eleştirileri reklam aracı yazılar olarak değerlendirmek bir Sanayi ve Ticaret Bakanı'nın sakınması gereken bir yaklaşımdır. 
   
      
   
</TEXT>
</DOC>
