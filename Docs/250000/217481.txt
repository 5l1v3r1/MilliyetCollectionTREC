<DOC>
<DOCNO> 217481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo16.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Toköz Canaydın'dan daha kötü olmayacağıma söz veriyorum 
</HEADLINE>
<TEXT>

     Galatasaray Kulübü başkan adayı Avukat Yılmaz Toköz, ''Şu sözü veriyorum, Özhan Canaydın'dan daha kötü olmayacağım'' dedi. 
     Kulüp Divan Kurulu üyesi de olan Toköz, basın toplantısı düzenleyerek, neden aday olduğunu ve yapacaklarını açıkladı. 
     Özhan Canaydın'ın, ''Benden daha iyisi varsa aday olsun'' dediğini hatırlatan Yılmaz Toköz, ''Başkanlık görevini almadan, daha iyisini göstermenin yolu yok. Şu anda nasıl bunu ispatlaya bilirim Ancak, şu sözü veriyorum, Özhan Canaydın'dan daha kötü olmayacağım'' diye konuştu. 
     Yılmaz Toköz, Galatasaray'ın 240 trilyon lira borcunun bulunduğunu, AIG ile yapılan anlaşmanın sonunda borcun 300 trilyon liraya çıkabileceğini dile getirerek, şunları söyledi 
     ''Arkadaşlarım 'Bu borcun altına ancak deliler girer' diyor. Ben bir avukatım ve bunun için bilgi ve becerimi ortaya koyacağım. Galatasaray boğuluyor, bir yüzücü olarak da kurtarmaya adayım. Tasarruf ve kadro daraltması yapılmadan hiçbir sonuca ulaşılamaz. Borçlarımızı asgariye indirmeye çalışacağız. Yurtdışı ve içinden çeşitli gelir elde etmenin yollarını arayacağız.'' Göreve gelir gelmez ilk olarak Galatasaray Kulübü'nü bir lokale kavuşturacağını anlatan Toköz, Galatasaray Adası'nı da bu yaz için üyelerin hizmetine açacaklarını ifade etti. 
     
     DİKTATÖRLÜK 
     Başkan adayı olmasına diğer bir neden olarak Galatasaray Kulübü'nden 4 oyuncunun gönderilmesini gösteren Yılmaz Toköz, diktatörlükle kulübün yönetilmeyeceğini söyledi. 
     Toköz, ''Diktatörlükle kulüp yönetilemez. Ne başkan, ne de teknik direktör diktatör olamaz. Biraz sevgi de lazım. Başkan adayı olmamın bir nedeni de Hakan Ünsal, Arif, Bülent Korkmaz ve Baliç'e yapılan haksızlıktır. Bu futbolcular kadro dışı kalmasaydı, bugün daha iyi durumda olabilirdik. Ayrıca, birçok iyi futbolcuyu takımdan 2 sene içinde gönderdik, yerlerine oynayanların hali de belli. Yaptığımız pahalı transferlerle Romanya'da bir kulübü kurtardık'' şeklinde konuştu. 
     Fatih Terim'i, Metin Oktay'ın tavsiyesi üzerine Adana'dan kendisinin transfer ettiğini de söyleyen avukat Toköz, ''Terim'in kredisi bitmez. Ancak, yönetim kurulu teknik heyetini kontrol de etmelidir. Transferi geçmişte her zaman yönetim yapmıştır'' dedi. 
     Toköz, göreve gelmeleri halinde Ali Sami Yan Stadı'nı yapacaklarını, futbol şubesi sorumluluğuna da eski futbolculardan Cüneyt Tanman'ı getireceğini açıkladı. 
     Eski yöneticilerden Ergün Gürsoy'un bir televizyon programında başkan adaylarını küçümseyen sözlerine de tepki gösteren Toköz, Gürsoy'u Galatasaray geleneklerine aykırı davranarak yanlış yaptığını savundu. 
     Toköz, adaylığını açıklayacağı toplantıya 5 dakika geç gelirken, toplantıda divan kurulundan arkadaşları da kendisini yalnız bırakmadı. 
     Bu arada, Yılmaz Toköz'ün tüm malvarlığını yıllar önce Galatasaray Kulübü'ne vasiyet ederek bıraktığı öğrenildi. 
     
</TEXT>
</DOC>
