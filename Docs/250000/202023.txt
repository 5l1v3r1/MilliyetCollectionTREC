<DOC>
<DOCNO> 202023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/soneko08.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE Başkanı Sokaktaki enflasyonu kim, neye göre ölçüyor 
</HEADLINE>
<TEXT>

     Devlet İstatistik Enstitüsü DİE Başkanı Ömer Demir, ''Enflasyon rakamları, sokaktaki enflasyonu yansıtmıyor'' eleştirilerinin popülist amaçlı kullanıldığını belirterek, ''Sokaktaki enflasyonu kim neye göre ölçüyor, ben bilmiyorum'' dedi. 
     Demir, A.A muhabirinin 2005 yılında kullanılmaya başlanacak yeni enflasyon endeksi ile ilgili sorularını yanıtladı. 
     ''Açıklanan enflasyon rakamları sokaktaki enflasyonu yansıtmıyor eleştirilerini nasıl değerlendiriyorsunuz '' sorusuna Demir, bu eleştirinin doğru olmadığını ve eleştirilerin DİE'nin çalışmalarını gözden geçirmesini sağlayacak bir temeli bulunmadığını belirtti. Demir, şöyle devam etti 
     ''Ama sonuçta eleştiri olmasa da biz değiştirmek, güncellemek zorundayız. Yoksa o eleştiriler bize fikir vermedi. Sadece popülist amaçlı kullanılıyor diye düşünüyorum. Bu eleştiriler olmasa da biz bunu güncelleyeceğiz. Çünkü tüketim kalıpları değişiyor. 
     Yeralan malları güncellemek lazım. Bugün vatandaşın çok kullandığı bir mal, farklı bir ağırlıkta yer alıyor olabilir. Bunu araştırma sonucu çıkınca göreceğiz. Dolayısıyla bize yöneltilen eleştiriler doğru değil. Araştırmaya değil, gözleme dayanıyor. Dolayısıyla bu sokaktaki enflasyonu kim neye göre ölçüyor ben bilmiyorum.'' Demir, şu anda kullanılan endekste 411 adet mal yeraldığını ve bu malların internette yayımlandığını hatırlatarak, yayımlanmayanın sadece ağırlıklar olduğunu söyledi. 
     Bu endeks içinde vatandaşın tükettiği ama olmayan malın bulunmadığını da belirten Demir, ''Şu anda sadece yeni teknoloji ürünleri yok. Onları da şu mal çıktı diye koyamazsınız oraya'' dedi. 
     Demir, yeni teknoloji ürünlerine örnek olarak cep telefonunu verirken, şu anda çok sayıda insanın haberleşmeyi cep telefonu ile yaptığını ancak Türkiye'de çok sayıda kişi cep telefonu kullanıyor diye farazi olarak cep telefonunun endekse konamayacağını kaydetti. 
     DİE Başkanı Demir, ''Biz şimdi cep telefonunun ağırlığını yüzde kaç olarak koyacağız, o zaman telekomun ağırlığı nereye düşecek, bunu ancak araştırma sonucu ortaya koyabiliriz. Bu araştırma sonucu aynı mallar mı kalacak, ağırlıkları nasıl olacak, sürekli güncellenecek. Bu eleştirilere konu olan güncellenme sorununu ortadan kaldırmış olacağız'' diye konuştu. 
     Şu anda sürdürülen araştırma sonucunda malların hangisinin değişeceğinin, ağırlıklarının ne olacağının belirleneceğini anlatan Demir, ''Şu anda 411 mal var, bu 500 mü olacak, 300'e mi inecek, sonuca bakacağız. Hesaplamada pinpon topu olacak mı, araştırmada çıkarsa olacak'' dedi. 
     Endekste hangi malların olacağına idari olarak karar vermediklerini de belirten Demir, araştırma sonuçlarının değerlendirildiğini ve sıralandığını söyledi. 
     Demir, endekste yer alacak mal sayısı ile ilgili bir soru üzerine, malların çeşitlenmesi nedeniyle, muhtemelen mal sayısının artacağını bildirdi. 
     
     ''2005 OCAK'TA YENİ ENDEKSE GEÇİLECEK'' 

     DİE Başkanı Demir, 2005 yılı Ocak ayından itibaren 2003 baz yıllı endekse geçeceklerini ve daha sonra her yıl güncelleneceğini belirtirken, indeksin 2003 yılındaki hane halkı bütçe araştırmasına dayalı olacağını söyledi. 
     Demir, yeni endeksin zincirleme endeks olacağını vurgularken, şimdiye kadar enflasyon hesabında dikkate alınan endekste baz yılının sabit olduğunu belirtti. 
     
</TEXT>
</DOC>
