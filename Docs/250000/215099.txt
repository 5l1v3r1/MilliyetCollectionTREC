<DOC>
<DOCNO> 215099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yasam/yas02.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz esaret 
</HEADLINE>
<TEXT>

   Önceki gün Marmara'dan Türkiye'ye giren dondurucu hava ve yoğun kar yağışı, Akdeniz dışında tüm yurdu etkisi altına aldı 
      DOĞAN HABER AJANSI 
   
   Başta Marmara olmak üzere yurdun büyük bölümünü etkisi altına alan yoğun kar yağışı ve fırtına yaşamı altüst etti. İşte, bölge bölge 'kar kabusu' 
   TEM ve D - 100 karayolu, İstanbul - Ankara arasında yoğun kar yağışına rağmen ulaşıma açık tutuldu. Kocaeli Dilovası rampası ve Gültepe geçişinde zincirsiz oldukları için kayan araçlar zaman zaman trafiği aksattı.Kar kalınlığının 3.5 metre olduğu Uludağ'da hava sıcaklığı eksi 15 dereceye düştü. Bir sempozyuma katılmak için önceki akşam dağa giden Sağlık Bakanı Recep Akdağ zorunlu olarak Uludağ'da kaldı. Bursa'nın İstanbul'la ulaşımını sağlayan, Yalova Süpürgelik mevkii önceki gece ulaşıma kapandı. Bursa - Balıkesir karayolunda yüzlerce araç Karacabey yakınlarında mahsur kaldı. Köy Hizmetleri ekipleri, İnegöl ve Gürsu'da yolları açarak cenazelerini toprağa veremeyen ailelere yardımcı oldu. Saatteki hızı 100 kilometreyi bulan fırtına nedeniyle İstanbul - Bandırma feribot seferleri iptal edildi.Düzce'nin Akçakoca ilçesinde, kar yağışıyla birlikte başlayan fırtınanın oluşturduğu dev dalgalar sahil şeridindeki duvarları yıktı. Dalgalar bazı ev ve işyerlerine girdi.Çanakkale Boğazı kar yağışı ve fırtına nedeniyle geçişlere kapatıldı. Çanakkale - Gökçeada, Lapseki - Gelibolu, Çanakkale - Gökçeada, Kabatepe - Gökçeada ve Geyikli Yükyeri - Bozcaada araba vapuru seferleri yapılamadı. 
   
      Heryer 'karanlık' 
   Yalova'nın büyük bölümü önceki geceden itibaren elektriksiz kaldı. Kocaeli'nin Gebze, kar kalınlığının 50 santimetreye ulaştığı Balıkesir'in Bandırma, Erdek ve Marmara ilçelerine elektrik verilemedi. Manisa'da vericilerin kar yağışından etkilenmesi nedeniyle televizyon yayınları kesildi.Kayseri - Erciyes yolunda tipi nedeniyle ulaşım durdu. Erciyes Kayak Merkezi'ndeki tesisler fırtına nedeniyle elektriksiz kaldı.Muş'ta, 2 hafta önce atlı kızak ve ambulansla kurtarılarak hastaneye yetiştirilen doğum hastası, kanamalı 2 kadın, tedavileri tamamlanmasına rağmen kar nedeniyle köylerine dönemedi.Güneydoğu Anadolu'da sabah etkili olan sağanak yağış öğle saatlerinde durdu. 
   
   Karda kaza 6 can aldı    DHA 
   Bolu'da, yoğun kar altındaki Gerede - Karabük karayolunun Kemikli rampası mevkiinde Sinan Tan'ın kullandığı yolcu otobüsüyle Nejat Karayiğit'in kullandığı kamyon çarpıştı. Şarampole yuvarlanan otobüste 6 kişi can verdi, 25 kişi de yaralandı. Kaynaşlı çıkışında da Koreli turistleri taşıyan minibüse, Raşit Namlı yönetimindeki tomruk yüklü kamyon arkadan çarptı. 4 turist hafif yaralandı. Aydın'dan İzmir yönüne gelen bir kamyon Kısıkköy yakınlarında hemzemin geçitte bariyerleri aşarak tren yoluna düştü. 2 kişinin yaralandığı kazada tren yolu 1 saat kapalı kaldı. 
   
   Uludağ'da 12 dağcı kayıp    BURSA DHA 
   İstanbul'dan yürüyüş yapmak için Uludağ'a gelen 12 dağcı, dün volfram madenleri çevresinde yoğun tipi ve kar yağışı nedeniyle kayboldu. Dağcılardan birinin cep telefonuyla jandarmayı arayarak, kaybolduklarını bildirmesi üzerine, Uludağ Jandarma Arama Kurtarma ekipleri, arama kurtarma çalışması başlattı. 
   
   
   
</TEXT>
</DOC>
