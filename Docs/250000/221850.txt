<DOC>
<DOCNO> 221850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur05.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen bu kez yerli boya ile boyanacak... 
</HEADLINE>
<TEXT>

     Vedat Doğan 

Türkiye'de ilk defa üretilen seçim boyalarının dağıtımına başlandı. 
     AA muhabirinin aldığı bilgiye göre, Devlet Malzeme Ofisi'nin DMO açtığı seçim boyası ihalesini kazanan Fast Eğitim Öğretim Hizmetleri Tıp ve Kimya Sanayi Limited Şirketi, boyaları teslim etti. DMO Genel Müdürlüğü tarafından bölge müdürlüklerine gönderilen seçim boyalarının, il ve ilçe seçim kurularına gönderilmesine başlandı. 
     Fast Eğitim Öğretim Hizmetleri Tıp ve Kimya Sanayi Limited Şirketi Genel Müdürü Hasan Basri Şüküroğlu, AA muhabirine yaptığı açıklamada, 28 Mart'ta yapılacak yerel seçimlerde, artık Hindistan yerine kendilerinin ürettiği boyaların kullanılacağını belirtti. 
     Seçim için ürettikleri 190 bin adet boyayı DMO'ye teslim ettiklerini belirten Şüküroğlu, boyaların uzun süre parmaktan çıkmayacağını belirterek şunları söyledi 
     ''Bazı kimyasal maddeler ve bitkiler kullanarak ürettiğimiz boyalar Hindistan'dan ithal edilen boyalara göre daha kaliteli. Prestij olarak ürettiğimiz boyalarda oldukça iddialıyız. Asya ve Afrika'da seçimlerde seçmenlerin parmaklarını boyayan 32 ülke var. Seçim boyası kullanan bu ülkelerden talepler gelmeye başladı, görüşmelerimiz sürüyor. Seçim boyası ihraç etmeyi de planlıyoruz. Hindistan'dan daha kaliteli boya ürettik. Biz üretim yapınca Hindistan fiyatları düşürdü.'' 
     
     DMO GENEL MÜDÜRÜ YALÇINKAYA 
     DMO Genel Müdürü Ahmet Yalçınkaya da AA muhabirine yaptığı açıklamada, boya dağıtımının sürdürüldüğünü kaydetti. 
     Yalçınkaya ''Önceki seçimlerde Hindistan'dan seçim boyasının kutusu 4 dolara ithal edilmişti. Ülkemizde üretilen boyayı ise kutusu 2 dolara satın aldık. Yerli sanayicimizin ürettiği boyayı tercih edip, 380 bin dolar tasarruf sağladık'' dedi. 
     Yalçınkaya, yerli boyaların, önceki seçimlerde kullanılan boyalara göre daha kalıcı olduğunu da belirterek ''tırnağıma test etmek için sürdüğüm boya 1.5 aydır çıkmadı. Boyalarımız çok kaliteli ve kalıcı'' diye konuştu. 
     28 Mart tarihinde yapılacak seçimlerde, 43 milyon 500 bin 64 seçmen 174 bin 355 sandıkta oy kullanacak. Seçmenlerin işaret parmağının üst bölümüne nokta şeklinde boya sürülecek. 
     
</TEXT>
</DOC>
