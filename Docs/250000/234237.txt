<DOC>
<DOCNO> 234237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur23.html </URL>
<DATE> 2004/04/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hamas lideri Rantissi'nin öldürülmesine protesto .. 
</HEADLINE>
<TEXT>

     Adana, Van ve Konya'da cuma namazından çıkan gruplar, İsrail tarafından öldürülen Hamas lideri Abdulaziz Rantisi için gıyabi cenaze namazı kıldılar. 
     Adana'da Yeni Camii'den çıkan kalabalık, kendilerini cami dışında bekleyen ve ellerinde pankartlar olan kadınlarla birlikte İsrail ve ABD aleyhine slogan attı. 
     Güvenlik görevlileri, yapılan gösterinin izinsiz olduğu ve trafiği engelledikleri gerekçesiyle eylemcilerle uzun süre tartıştı. Çevik Kuvvet ekibinin müdahalesiyle kaldırıma çıkarılan eylemciler, burada basın açıklaması yaptılar. 
     Furkan Eğitim ve Hizmet Vakfı Adana Şube Başkanı İbrahim Canpolat, halkı Müslüman olan bazı ülkelerin liderlerinin kendi iktidarlarını korumak için her türlü katliama göz yumduklarını öne sürerek, ''Katliamları kınama cesareti bile gösteremiyorlar'' dedi. 
     Daha sonra, öldürülen Hamas Lideri Abdulaziz Rantisi için gıyabi cenaze namazı kılan vatandaşlar, dağıldılar. 
     Van'da cuma namazı çıkışında Hazreti Ömer Camii avlusunda toplanan gruptakiler, gıyabi cenaze namazının ardından, Hamas lideri Abdulaziz Rantisi'nin İsrail tarafından öldürülmesini kınadı. 
     Gruptakiler, İsrail bayrağını yaktıktan sonra dağıldı. 
     Konya'da Şerafettin Camii'nde cuma namazı çıkışında, bir grup, şehit Müslümanlar için gıyabi cenaze namazı kılarak, İsrail ve ABD'yi protesto etti. 
     
</TEXT>
</DOC>
