<DOC>
<DOCNO> 231924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/pulur.html </URL>
<DATE> 2004/04/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Gündem dışı gündem... 
</HEADLINE>
<TEXT>

   
   GAZETELERİN, televizyonların, radyoların, bir ölçüde dergilerin gündemine takılıp kalırsınız, bu memlekette, onların düzenlediği "gündem" dışına çıkamazsınız... 
   Bu memlekette sadece Kıbrıs referandumu mu konuşuluyor, bu memlekette herkes Meclis Başkanı'nın şeyini şey ettiğini mi konuşuyor, bu memlekette herkes CHP'nin durumunu mu konuşuyor, ya da Kemal Derviş'in partideki görevinden istifasını mı konuşuyor, ya da bu memlekette, herkes abuk sabuk, saçma sapan şarkıcı yarışmalarını mı konuşuyor 
   Sanmıyoruz 
   
   OYSA, bu memlekette öyle şeyler yapılıyor, öyle şeyler oluyor ki 
   Mesela yarın, Çankırı ile Çerkeş yakınındaki Bedil köyündeki ağaç dikme töreninden kaç kişinin haberi var 
   Kırsal kesimden, şehirlere göç, işsizlik, köyler boşalıyor, ekonomik gücü kalmıyor, ağaç kesimi ve erozyon toprakları tahrip ediliyor. 
   Bedil köyü de bunlardan biri... 
   
   YAŞAR Kaynar, Bedil köyünden İstanbul'a göç edenlerden, ama köyünü unutmayanlardan, 1967 yılından başlayarak, eşiyle birlikte her yıl köyüne gidip ağaç diker, o günden bugüne 300 dönüm arazide 30 bin ağaçlık bir orman var. 
   Yaşar Kaynar ve eşi, köyde ağaç dikecek kimse kalmayınca köyden yetişenlere mektup yazdılar, gelin şu tarihte köyümüzde buluşalım, hem ağaç dikelim, hem tanışıklığımızı tazeleyelim, ya da tanışalım, dediler. 
   Bu buluşmanın adı "Toprağa Saygı Günü"ydü. 
   
   SONRA ne oldu 
   Yaşar Kaynar anlatıyor 
   "İlk Toprağa Saygı Günü'ne bizim tahminimizin çok çok üzerinde katılım oldu. 137 Kişinin yaşadığı o köyde 800 kişi toplandı. Yıllarca birbirlerini görmeyen akrabalar birbirlerine sarılıp ağlaştılar, hasret giderdiler, bak bu senin Ankara'daki halan, İstanbul'daki dayın, diyerek çocuklarını tanıştırdılar. Cumartesi günü eğlendik, unutulmakta olan cizleme ekmeği, madımak bükmesi, keşkek yedik. Pazar sabahı herkes atalarının kabirlerinde dua okudu. Saat 11'de fidan dikim sahasına toplandık. Konuşmalar yaptık, gitgide yoksullaşan köyümüzün yaşaması için önce bağış topladık. En çok bağış yapana Sırabaşı dedik. Kendisine belge ve gelecek yılın Sırabaşı'na devredilecek bakır bir sini verdik, en başa Sırabaşı fidanını dikti. Sonra herkes önceden hazırlattığımız karıklara fidanlarını dikti. Önceki yıllarda sadece erkekler fidan dikerken o yıl dede - torun, kadın - erkek hep beraber ibadet eder gibi fidan diktik, iki saat içinde o yıl tam beş bin fidan dikildi. Fidan dikiminden sonra köy odasında kurulan büyük sofrada hep birlikte yemek yedik. Yemek sonrasında, hakkını helal et, gelecek yıl yine buluşalım dileği ile vedalaştık." 
   
   EVET, Türkiye insanının gündeminde sadece gazetelerin, televizyonların, medyanın dayattığı gündem yok, insanlar çok başka, hem de güzel ve hayırlı işlerle uğraşıyorlar, kendi gündemlerini kendileri yapıyorlar. 
   Yarın ve pazar günü "Bedil" köyündeki "Toprağa Saygı Günü" de binlerce gündemden biri... 
   Bu gündemleri zaman zaman duyurmaya çalışacağız. 
   
   Bedil Köyü, Çankırı, Çerkeş yakını, İstanbul - Samsun yolunun 365. kilometresi 
   
      
   
</TEXT>
</DOC>
