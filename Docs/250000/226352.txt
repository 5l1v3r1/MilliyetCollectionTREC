<DOC>
<DOCNO> 226352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy16.html </URL>
<DATE> 2004/03/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Denizli... Aşağıdağdere Köyü, protesto etmek için oy kullanmadı 
</HEADLINE>
<TEXT>

     Denizli'nin Honaz İlçesi'ne bağlı Aşağıdağdere Köyü'nde seçmenler mermer ocağının kapatılmamasını protesto etmek için oy kullanmıyorlar. 
     Köylerindeki, mermer ocağının çevreye, içme ve kullanma suyuna zarar verdiğini öne sürerek kapatılmasını isteyen köylüler, bunun gerçekleşmemesi üzerine aldıkları yerel seçimlerde oy kullanmama kararını uyguluyor. 
     Aşağıdağdereliler, sandık başına gitmeyip kendi pişirdikleri saç böreği ve aşure ile piknik yaptı. 
     Muhtar adayının çıkmadığı köye gelen Honaz Kaymakamı Gökhan İkitemur, muhtar Osman Efe ve köylülerle görüştü. Basın mensuplarını kahvehaneye almayan Kaymakam İkitemur, köylülerden oy kullanmalarını istedi. Ancak vatandaşların bu çağrıya uymadı. 
     Toplam 365 seçmenin bulunduğu Aşağıdağdere Köyü'nde ilköğretim okuluna konulan 61 ve 62 nolu sandıklara henüz oy atılmadığı öğrenildi. 
     Jandarma, olay çıkma ihtimaline karşı köyde tedbir aldı. 
     
</TEXT>
</DOC>
