<DOC>
<DOCNO> 229178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/yaksoy.html </URL>
<DATE> 2004/04/07/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Vay anam vay 
</HEADLINE>
<TEXT>

   
   Analarımız olmadık olaylar karşısında, "Bunları da mı görecektik" diye söylenirlerdi. "Topçu mu olacaksın" diye kızdıkları çocukları şimdi milyon dolarların hayali ile meşin yuvarlağın peşinde koşup duruyorlar. Hem de analarının rızası ile... 
   Bunu bırakın şimdi, bir de kadın futbol takımları ortaya çıktı. Geçenlerde seyrettim. Dünya şampiyonu Almanya, eski şampiyonlardan İtalya'yı 1-0 yendi. Analarımız ne derler bilmem ama, hiç de fena futbol oynamıyorlar. Dahası var. Olmaz olmaz diye düşünmeyin. Bu hanımların erkek futbol takımlarında oynamaları planlanıyor. Hem de milyon dolarlık transfer paraları ile... Biliyorum siz de belki ananız gibi ne günlere kaldık diye düşüneceksiniz. 
   Farzedin yakın gelecekte kadın futbolcuların olduğu yabancı bir takım İstanbul'da bizim takımlardan biriyle karşılaşıyor. Mesela Şampiyonlar Ligi'nde. Ve bu yabancı hanım futbolculardan biri, bizim aslanlardan birine fena bir faul yapıyor. Vay anam vay. Tribünlerden yükselen sesleri duyuyor musunuz Acaba küfür edebiyatımızda yeni incelikler olur mu dersiniz 
   
      
</TEXT>
</DOC>
