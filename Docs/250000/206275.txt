<DOC>
<DOCNO> 206275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/dunya/dun03.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK silahlarını köylülere sattı 
</HEADLINE>
<TEXT>

   ABD ve Irak Geçici Konseyi'nin kararları nedeniyle silah bırakma aşamasına gelen PKK, Irak'ta siyasi faaliyetlere katılmaya hazırlanıyor 
   Namık Durukan 

   
   Bölücü terör örgütü PKK, Kuzey Irak'taki gruplarda bulunan militanların silahlarını İran sınırındaki Kandil Dağı çevresindeki köylerde sattığını iddia ederken, Irak'ta siyasi faaliyete katılmaya hazır olduğunu duyurdu. 
   ABD'den silahları bırakıp Irak'taki siyasi faaliyetlere katılmaları yönünde yapılan çağrı ve Irak Geçici Yönetim Konseyi'nin, ülkeyi terk etmesi yönünde aldığı karar PKK'yı silah bırakma aşamasına getirdi. Irak'taki ABD yetkilileriyle sürdürülen görüşme sonrası örgüt silah bırakma konusunda takvim istedi. Bu konuda verilen süre öğrenilemezken, örgütün kısa sürede silah bırakacağı taahhüdünde bulunduğu belirtildi. 
   PKK'nın Erbil'de yayımlanan Hawlati gazetesine gönderdiği yazılı açıklamada da, Irak'taki silahların elden çıkarılmaya başlandığı öne sürüldü. Silahların Kandil Dağı çevresindeki köylerde satıldığı belirtilen açıklamada, Irak Geçici Yönetim Konseyi'nden kendilerine Irak'ı terk etmeleri konusunda resmi bir açıklama gelmediği ifade edildi. Açıklamada, örgütün Irak'ta silahlı faaliyetlerden vazgeçtiği belirtilerek şöyle denildi 
   "Biz silah ticareti yapmıyoruz. Ama silahları bırakıyoruz. Koruma görevi yapan güçlerimiz dışında, silahlarımızı bırakıp siyasi yapıya uyacağız. Artık silaha ihtiyacımız yok. Kimseye sıkıntı vermeyeceğiz." 
   
   
</TEXT>
</DOC>
