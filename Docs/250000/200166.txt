<DOC>
<DOCNO> 200166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/yazar/akyol.html </URL>
<DATE> 2003/12/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs ve Loizidu 
</HEADLINE>
<TEXT>

   
   TESEV Başkanı Can Paker ve diplomat İlter Türkmen dün basın toplantısında "Kıbrıs için Annan Planı Vatandaşın El Kitabı"nı kamuoyuna sundular. 
   İki yüz sayfalık Annan planının elli sayfalık özeti... Oslo'daki "Uluslararası Barış Araştırmaları Enstitüsü"nün hazırladığı metin. 
   Kitabın ön tanıtımı için TESEV'in geçen akşam verdiği yemekte İlter Türkmen'le sohbet ettim. 
   12 Eylül döneminin Dışişleri Bakanı olan Türkmen, o zaman Kıbrıs meselesinin çözümü için bir miktar toprak tavizini öngören bir açılım yapmayı planlıyor. Buna karşı çıkan Denktaş Ankara'ya geliyor ve Başbakan Bülend Ulusu'yu ikna ediyor. Türkmen de Devlet Başkanı Org. Kenan Evren'e çıkıp durumu anlatıyor... 
   Evren, Denktaş'a diyor ki 
   - Toprakları biz aldık, gereken tasarrufu da biz yaparız. Bu açılımı yapalım... 
   Denktaş kabul ediyor. 
   Demek ki, Kıbrıs meselesinde Genelkurmay'ın görüşleri son derece önemli. 
   
   SAYIN Türkmen en tecrübeli ve başarılı diplomatlarımızdan biridir. Kıbrıs meselesine bakarken önce bir "metot" uyarısında bulunuyor 
   - Bütünlüklü bakmalıyız. Çözümün ve statükonun pozitif ve negatif yönlerini birlikte tartmalıyız... 
   'Hayır ' dediğimiz zaman, bugünkü 'Yeşil Hat' ve KKTC'yi aynen korumuş olacağız ama, Türkmen, şunların da olacağını belirtiyor 
   - Rum kesimi AB üyesi olacağı için aramızda Gümrük Birliği gerçekleşecek Rumlar Ortaklık Konseyi üyesi olacağı için onlarla masaya oturmak zorunda kalacağız Rumlar Avrupa Parlamentosu'na girecek ve sürekli aleyhimize karar tasarıları sunacak .. 
   Bunun Türkiye'ye getireceği ağır maliyet ile, KKTC'yi aynen muhafazanın sağlayacağı yararın tartılması ve müzakerelerle makul bir dengenin kurulması diplomatik maharete ve 'geniş ufuklu' düşünmeye bağlı. 
   
   LOİZİDU davası tipik bir örnek... AİHM haksız bir kararla Türkiye'yi Rum Bayan Loizidu'ya tazminat ödemeye mahk m etti sırada bekleyen yüzlerce dava var 
   Türkiye bu konuda "uzun süreli, sabırlı, Avrupa kurumlarına saygılı, diplomasinin bütün inceliklerini kullanan" bir politika izledi. 
   Dışişleri Bakanı Abdullah Gül'ün deyimiyle "bağırıp çağırmadık, uzlaşmaz görünmekten sakındık, aksine, samimiyetimize Avrupa'yı inandırdık" ve Konsey'de yapılan oylamada Türkiye'nin çözüm önerisi 34 oy aldı, Yunanistan ve Rum kesimi kendi 2 oyuyla baş başa kaldı... 
   Bayan Loizidu'ya tazminatı ödeyeceğiz AİHM kararlarına uymamanın çok ağır yaptırımlarına maruz kalmayacağız. Daha önemlisi, KKTC'nin geçtiğimiz haziranda oluşturduğu "iç yargı yolları"nı Avrupa Konseyi onaylamış oldu AİHM'nin bunu yok sayması mümkün değil... Ve 2005 yılına kadar Türkiye ile müzakerelerin başlayacağı, Kıbrıs sorununun bir çözüm sürecine gireceği de zımnen kabul edilmiş oldu. 
   Loizidu meselesindeki 'pozitif diplomasi' modelini Kıbrıs'ta da uygulamalıyız. Cezayir meselesini milliyetçi De Gaulle'ün çözmesi gibi, Kıbrıs meselesini de, önümüzdeki seçimleri kazanmış bir Denktaş'ın çözmesi, Kıbrıs ve Anadolu Türklüğüne hizmetlerinin en büyüğü olur. Çözümsüzlük ise en büyük zararı verir... 
   
      
   
   
</TEXT>
</DOC>
