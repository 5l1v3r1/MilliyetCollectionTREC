<DOC>
<DOCNO> 204377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/soneko11.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta bu yıl 10 milyar doları aşkın artış kaydedildi... 
</HEADLINE>
<TEXT>

     Türkiye'nin ihracatında, bu yıl 10 milyar doları aşkın artış kaydedildi. 
     Türkiye İhracatçılar Meclisi TİM verilerine göre, yılın son haftasına girerken gerçekleştirilen ihracat tutarı 46 milyar 678 milyon dolara ulaştı. 
     2002 yılı sonunda 36 milyar 205 milyon dolar olan ihracat rakamına göre, kaydedilen ihracat artışı 10 milyar 473 milyon doları, artış oranı ise yüzde 28.92'yi buldu. 
     İhracat, Aralık ayında da bir önceki dönemi geçti. 2002 yılı Aralık ayında 3 milyar 274 milyon dolar olan ihracat, bu yılın Aralık ayı daha dolmadan 3 milyar 639 milyon dolara çıktı. 
     TİM Başkanı Oğuz Satıcı, 2003 yılı ihracatının 31 Aralık'a kadar 47 milyar 500 milyon ile 48 milyar dolar arasında bir rakama oturacağını kaydetti. 
     Bu rakamın Cumhuriyet tarihinin rekoru olduğuna işaret eden Satıcı, ''Son 3 yıldır üst üste oluşan her rakam rekor. Türkiye ihracatçısı, rekorları sürekli yeni bir rekorla egale ediyor. Türkiye, inşallah 50 milyar dolar rekorunu 2004 yılında kıracak. Tabii ki mevcut şartların, Türkiye'nin dünya pazarlarındaki rekabetini daha kötüye götürmemesi şartıyla'' diye konuştu. Rekorların kırıldığı, hacimsel büyüklüklerin yakalandığı ortamda aynı oranda karlılık sağlanıp sağlanmadığı konusunun göz ardı edilmemesini isteyen Satıcı, sadece hacimsel büyüklüklerle tatmin olunamayacağını, mutlaka kar edilmesi gerektiğini vurguladı. 
     İhracatçıların kar etmeleri halinde toplumun genel refahına katkı sunabileceklerini, yeni yatırımlar yapabileceklerini ve istihdam alanları yaratabileceklerini dile getiren Satıcı, ancak bu şekilde ulaşılan rekorların sonuçlarını yaşama fırsatı doğacağını ifade etti. 
     
     ''KİMSE İYİMSERLİK SARHOŞLUĞUNA KAPILMASIN'' 
     Oğuz Satıcı, ekonomideki olumlu göstergelerin, bakış açısıyla paralel bir biçimde değerlendirildiğini kaydederek, şöyle devam etti 
     ''Siz iyi yönden bakmak isterseniz, durum hep en iyi yönleriyle sizin karşınızda olur. Ama her zaman ihtiyatlı olmak, tedbiri elden bırakmamak Türkiye için önemli. Kimse bu iyimserlik sarhoşluğuna kapılmamalı, yapılan çalışmalarda gevşemeye gitmemelidir. 
     2004 yılında bizim ihracatçılar olarak tavrımız, hacimsel büyüklükleri yakalarken yine temkinli davranmak şeklinde olacaktır. Türkiye'nin görmesi gereken şu Türkiye 2003 yılında ihracattan ne kadar para kazandı Özelleştirmeden ne kadar kar elde etti Ne kadar tasarruf sağladı Kendi için borçlarını ödeyebilmek için ne kaynak yarattı Bunlara bakarak yola devam etmekte büyük fayda var.'' 
     
</TEXT>
</DOC>
