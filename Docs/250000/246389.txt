<DOC>
<DOCNO> 246389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/siyaset/siy02.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pangolos şaşırttı 
</HEADLINE>
<TEXT>


Türkiye aleyhtarı politikalarıyla tanınan eski Yunanistan Dışişleri Bakanı, "AB, Türkiye'ye tarih vermeli" dedi... 

HAKAN ŞANLITÜRK, ÇİĞDEM BAĞRIAÇIK Berlin 


Eski Başbakan Mesut Yılmaz, Almanca olarak hazırlanan "Türkiye-AB, Dürüst Bir Ortaklık Arayışı" isimli kitabının tanıtımını yapmak üzere Berlin'e geldi. Baden Württemberg Eyalet temsilcilik binasındaki törenin sürpriz konusu ise bakanlık yaptığı dönemdeki Türkiye aleyhtarı politikasıyla tepki toplayan eski Yunanistan Dışişleri Bakanı Thedoros Pangolos oldu. Pangolos, Yılmaz'ın daveti üzerine toplantıya katıldı. Pangolos, "Türkiye, AB yolunda yapacaklarının yüzde 90'ını gerçekleştirdi. Yapacakları az bir şey kaldı. Avrupa sadece Hıristiyan değil. Müslümanlar da Avrupa'nın içinde yaşıyor. Osmanlı güçlü olduğu dönemde, insanları din değiştirmeleri konusunda zorlamadı. Yunanistan'da 200 bin kişi Müslüman olarak doğup büyüdü. Türkiye çok güçlü bir ülke. AB'nin Türkiye'ye müzakere tarihi vermesi lazım" dedi. 

'Yüce Divan bana iyilik' 
Bu arada, Yüce Divan'a gönderilmesi kararlaştırılan Yılmaz, "Ben talep ettim. Yargıda karara bağlanması benim arzum. Bana kötülük etmek isteyenler, beni Yüce Divan'a göndererek iyilik edecekler" diye konuştu. 


</TEXT>
</DOC>
