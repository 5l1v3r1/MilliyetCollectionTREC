<DOC>
<DOCNO> 213244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/yazar/yilmaz.html </URL>
<DATE> 2004/02/05/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Nişantaşı bozuntusu 
</HEADLINE>
<TEXT>

   
   Konya, Kerkük Caddesi, Nişantaşı Mahallesi'ndeki 11 katlı Zümrüt Apartmanı, 22 cana mezar oldu 70 kişi enkaz altında, 31 yaralı var 
   Konya Ticaret Odası Başkanı ve TOBB Yönetim Kurulu üyesi Hüseyin Üzülmez, 15 yıldır şehrin gelişim sahası ilan edilen Kerkük Caddesi, Nişantaşı Mahallesi'nin 1992 yılında imara açıldığını söylüyor. 
   Mimar Vedat ve kardeşi Sedat Kaya da aynı yıllarda Konya'yı mesken tutuyor. 
   Zümrüt ile birlikte 20 kadar bina inşa ediyorlar, sonradan ünlenen bu civarda... 
   AKP İlçe Başkanı, Konya Ticaret Borsası Başkanı gibi şehrin ileri gelenleri, 100 - 150 milyar lira verip Zümrüt Apartmanı'ndan daireler alıyorlar. 
   Vakko, Mavi Jeans gibi ünlü mağazalar da Zümrüt'ün alt katına yerleşiyorlar. 
   Ünlü cadde, şık apartman... 
   Biraz geriye bakmıyor kimse. Oysa Zümrüt'ün 150 metre yakınında Kabataş Sitesi'ni Sedat Kaya yapmış. Bundan 5 yıl önce bina yıkılacak iddiası ile çelik kolonlarla güçlendirilmiş. 
   Kaya kardeşlerin sicilleri bozuk. Şimdi Kabataş Sitesi sakinleri de korkuyor, "Ya çelik kolonlar bizi taşımazsa..." 
   Vedat Kaya yine kendisinin yaptığı, Doktorlar Sitesi'nde oturuyor. Doğduğu değil, "doyduğu yerde" yaşıyor. 
   Zümrüt sinyaller veriyordu. Apartmanın 4 yıllık yöneticisi İbrahim Koçanoğlu, polis ifadesinde binanın değişik zamanlarda 10 - 15 kez sallandığını belirtiyor. 
   Enkazdan sağ kurtulanlar binada çatlaklar olduğunu ileri sürüyorlar. 
   Konya İnşaat Mühendisleri Odası, Vedat Kaya'nın kamu adına inşaat denetleyen fenni kontrolör olduğunu açıklıyor. 
   Zümrüt'ün fenni kontrolörü kim 
   Çöken binaya 1992'de proje, 1994'de inşaat, 1999'da da iskan ruhsatı veriliyor. 
   Selçuklu Belediye Başkanı Adem Esen daha önce bina ile ilgili olarak kendilerine, şikayet gelmediğini söylüyor. 
   Üzülmez'den dinliyorum... 
   "Sakarya depreminden 24 saat sonra oradaydım, bu şekilde yıkılan bir bina görmedim. Dozerler enkazı kaldırmak istiyor beton toprak olup dökülüyor..." 
   Başbakan Yardımcısı Mehmet Ali Şahin demeç vermiş "Ruhsat veren yöneticilerin, iskan ruhsatı verenlerin, denetlemesi gereken belediye yetkililerinin hiç mi kabahati yok " 
   Konya'daki "rant depreminde" kaybedilen canlar verilirken, başları beş vakit secdeye değen belediye başkanları vicdanları ile baş başa kalacaklar. 
   Hukuk... 
   Hatalı inşa edildiği için yıkılan binadan hüküm giymiş bir kamu çalışanı, yöneticisi duymadım. Marmara Depremi'nde açılan 1460 ceza davasından, 1328'ini sorumlu müteahhitler kazandı. Diyarbakır'da çöken Hicret Apartmanı'nın müteahhiti 1.5 yıl, Marmara Depremi'nin sembol müteahhiti Veli Göçer 8.5 ay yatıp, çıktı... 
   Başbakan, cezalarıı az buluyor... 
   Gözünü para hırsı bürümeyen müteahhitler kuralları olan, görevlerini yerine getiren kamu yönetimi sorumluluk sahibi meslek örgütleri bilimin ışığını paranın şakırtısını önüne koyan meslek sahipleri... 
   İstanbul'un Nişantaşı'sı Vedat Kaya'nın kum tepeleriyle bugüne gelmedi. Orada yatan ve yaşatılan bir kent kültürü var, siz onu örnek alabilir misiniz 
   Adamın soyadı Kaya, mahallesi Nişantaşı, apartmanı Zümrüt ha 
   
      
   
</TEXT>
</DOC>
