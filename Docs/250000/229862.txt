<DOC>
<DOCNO> 229862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun18.html </URL>
<DATE> 2004/04/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Operasyonlar askıya alındı, Felluce'de ateşkes... 
</HEADLINE>
<TEXT>

     Irak'taki Amerikalı sivil yönetici Paul Bremer, ABD'nin Felluce kentindeki operasyonları askıya aldığını söyledi. 
     Bremer, gazetecilere yaptığı açıklamada, ''Bugün öğle saatleri itibarıyla, koalisyon kuvvetleri Felluce'deki operasyonları tek yanlı durdurmuştur'' dedi. 
     Operasyonların, bölgeye yapılan insani yardımın geçişine kolaylık sağlamak ve direnişçilerle görüşme başlatmaya çalışmak amacıyla askıya alındığını belirten Bremer, ateşkesin ne kadar süreceğine dair bilgi vermedi. 
     Bremer, Geçici Yönetim Konseyi üyeleri, bölge liderleri ve koalisyon karşıtı liderler arasında bir görüşme yapılmasına çalıştıklarını kaydetti. 
     Irak'taki Geçici Yönetim Konseyi'nde yeni atamalar olduğunu belirten Bremer, Semir Sümeydi'nin İçişleri Bakanı, Muvaffak Errubai'nin de Milli Güvenlik Danışmanı olarak atandığını söyledi. 
     İçişleri Bakanı Nuri Bedran, ABD öncülüğündeki koalisyon yönetimi, kendisinin icraatından memnun olmadığı ve kabinede farklı dini unsurların uyumunu istediği için dün istifa etmişti. 
     Felluce'deki AFP muhabiri, artan çatışmaların ardından kent sakinlerinin bölgeden kaçmaya başladığını bildirmişti. 
     Amerikan ordusu, geçen hafta 4 Amerikalı teknisyenin öldürülmesi üzerine, pazartesi günü kenti kuşatma altına almıştı. 
     
     ATEŞKES ANLAŞMASINA VARILDI 
     BBC'nin haberine göre ise, Irak'ta Bağdat'ın batısındaki Felluce'de ABD güçleriyle şehri savunan milisler arasında ateşkes anlaşmasına varıldığı bildiriliyor. 
     ABD güçleri geçen hafta dört Amerikalının linç edilmesine karşılık vermek üzere pazartesi Felluce'ye taarruz başlatmıştı. 
     Ama bugüne kadar şehrin kontrolünü tümüyle ele geçiremeyen ABD'nin saldırılarında en az 300 Iraklının öldüğü bildiriliyor. 
     İslamcı bir parti, 24 saatlik ateşkes süresince bir arabulucu heyetin şehre gideceğini ve barış müzakeresinde bulunacağını açıkladı. 
     Irak'ın Amerikalı yöneticisi Paul Bremer, ABD güçlerinin Felluce'deki operasyonlarını tek yanlı olarak durduracağını belirtti. 
     Ama Amerikalı komutanlardan Tuğgeneral Mark Kimmitt, bir habere göre, ateşkes duyurusunu yalanladı. 
     Irak'ın orta ve güney kesimlerinde Şii milislerle ABD güçleri arasındaki çarpışmalar ise bütün şiddetiyle sürüyor. Ukraynalıların püskürtüldüğü Kut kasabasını Amerikalıların geri aldığı belirtildi. 
     Kerbela'da da Şii milisler bayram dolayısıyla kentten çıkmalarını istedikleri Bulgar ve Polonya güçleriyle çarpıştı. Burada dört kişinin öldüğü bildirildi. 
     
</TEXT>
</DOC>
