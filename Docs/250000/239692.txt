<DOC>
<DOCNO> 239692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy03.html </URL>
<DATE> 2004/05/13/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
7. madde de kabul edildi... YÖK üyelerinin görevleri sona erecek... 
</HEADLINE>
<TEXT>

     TBMM Genel Kurulu'nda, YÖK tasarısının 7. maddesi de kabul edildi. Madde, Yükseköğretim Kanunu'na geçici 4 madde eklenmesini öngörüyor. 
     Buna göre, Yükseköğretim Genel Kurulu ve Yükseköğretim Yürütme Kurulu Başkan ve üyelerinin görevleri, tasarı yasalaşıp yürürlüğe girdiğinde sona erecek. Ancak bu kişiler, yeni Kurul Başkanı ve üyeleri göreve başlayıncaya kadar görevlerine devam edecek. Görevi bu şekilde sona eren Yürütme Kurulu başkan ve üyeleri, yeni bir kadroya atanıncaya kadar eski kadrolarına ilişkin tüm hakları almaya devam edecek. 
     Başka üniversitelerden görevlendirilen öğretim elemanlarının bölüm ve anabilim dalı başkanlıkları dışındaki idari görevleri ile dekanlık yapmakta oldukları fakültenin kadrosunda bulunmayan veya o fakültenin bilim dallarından olmayan dekanların görevleri de yasa yürürlüğe girdiğinde sona erecek. İlgili fakültede kadrolu profesör sayısı 3'den az ise veya bulunmuyorsa ilgili bilim dalından dekanlığa usulüne uygun atama yapılabilecek. Yeni kurulan fakültelerde ise bu şartlar aranmayacak. 
     Yasanın yürürlüğe girdiği tarih itibarıyla doçentlik unvanını almış olanlar ile profesörlüğe başvurmak için doçentlikteki 5 yıllık bekleme süresini üniversitede dolduranların kadroları, boş kadro bulunması ve atama kriterlerini taşıması halinde öncelikle ilan edilecek ve işlemleri ivedilikle yürütülecek. 
     2004 ÖSS'ye mahsus olmak üzere kılavuzda alanları bakımından ortak olarak belirtilen yükseköğretim programlarına girişte ortaöğretim başarı puanı 0.80 katsayı ile çarpılacak. 2004 yılında bu haktan yararlananlar ile 2003-2004 öğretim yılında aynı şartları taşıyan lise 2. sınıfta olan öğrenciler de 2005 yılında girecekleri ÖSS'de aynı haktan yararlanacaklar. 
     Milli Eğitim Bakanı Hüseyin Çelik, madde üzerindeki soruları yanıtlarken, Üniversitelerarası Kurul'un kendilerine resmen bir taslak sunmadığını söyledi. Çelik, ''bize verecekleri taslağı götürüp YÖK Başkanı Sayın Prof. Dr. Erdoğan Teziç'e sundular'' dedi. 
     Prof. Teziç'in bu taslağı iki maddeye indirdiğini ve kendilerine getirdiğini anlatan Çelik, ''ancak Başbakan'ı ziyaret ettikleri zaman bize o taslağı verdiler. Kendileri de YÖK'ün verdiği taslağı begenmediklerini ifade ettiler'' diye konuştu. 
     Geçen yıl üniversitelere 3 bin 200 kadro verildiğini hatırlatan Çelik, bu yıl üniversitelere 6 bin 600 kadro tahsis edildiğini kaydetti. 
     
     ''SEVGİLİ YALOVALILAR...'' 
     CHP Yalova Milletvekili Muharrem İnce, madde üzerinde konuşurken, ''söze neredeyse sevgili Yalovalılar diye başlayacaktım. Sabaha kadar çalıştık, akıl mı bıraktınız'' dedi. 
     
</TEXT>
</DOC>
