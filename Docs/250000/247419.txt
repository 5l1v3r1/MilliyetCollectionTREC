<DOC>
<DOCNO> 247419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur25.html </URL>
<DATE> 2004/06/12/ </DATE>
<TIME> 18.33 </TIME>
<AUTHOR>  </AUTHOR>
<HEADLINE>
NATO zirvesine tepkiler... 
</HEADLINE>
<TEXT>

     İstanbul'da yapılacak NATO Zirvesi yurdun çeşitli yerlerinde protesto edildi. 
     İzmir'in Şirinyer Semti'nde NATO Orgeneral Vecihi Akın Kışlası önünde, bazı partilerin üyeleri ile dernek temsilcilerinden oluşan bir grup gösteri yaptı. 
     Slogan atarak yürüyen grup üyelerinin yaptığı basın açıklamasında, ''İzmirliler ve Bucalılar için utanç kaynağı olan, NATO üssü dahil olmak üzere emperyalist zincirleri söküp atacak güç, bu topraklarda vardır ve ortaya çıkmak üzeredir'' denildi. 
     
     İZMİT 
     İzmit'teki Halkevleri tarafından yürüyüş düzenlendi. 
     Merkez Bankası önünde toplanan ve dövizler taşıyan Halkevleri üyeleri, İzmit Posta İşletmesi önünde basın açıklaması yaptı. 
     Grup adına konuşan Serap Ünye, Irak'ta yaşanan katliamları, işkenceleri, tecavüzleri her gün medyadan izlediklerini söyledi, ABD'nin zirveyle katliamlara Türkiye'yi de ortak etmek istediğini öne sürdü. 
     
     KOCAELİ 
     Kocaeli Sendikalar Birliği'nin KSB düzenlediği ''NATO ve Büyük Ortadoğu Projesi'' konulu panel, Selüloz İş Sendikası'nın eğitim salonunda yapıldı. 
     Panelde konuşan Evrensel Gazetesi Genel Yayın Yönetmeni Hayri Erdoğan, NATO zirvesinde, Ortadoğu'ya yapılacak ''saldırı planlarının'' görüşüleceğini iddia etti. 
     Erdoğan, ''ABD, düştüğü Irak bataklığından çıkabilmek için, Avrupa ülkelerine pastadan pay veriyor, BM ve NATO şemsiyesini açmak istiyor'' dedi. 
     
     KAYSERİ 
     Kayseri'de ''NATO ve Bush Karşıtı Platformu'', NATO Zirvesi'ni protesto etti. 
     Kamu Emekçileri Sendikaları Konfederasyonu'na KESK bağlı sendika üyeleri ve bazı sivil toplum kuruluş temsilcileri, Cumhuriyet Meydanı'nda toplanarak protestoda bulundu. 
     KESK Dönem Sözcüsü Orhan Karakaya, yaptığı açıklamada, ''Halkların özgürlüğünü savunan, Orta Doğu'daki kanların dökülmesini engellemek isteyen herkesi bu toplantıyı durdurmaya çağırdıklarını'' söyledi. 
     Gösteri sırasında, imza kampanyası başlatıldı tiyatro oyunu sahnelendi. 
     
     UŞAK 
     Uşak'ta, NATO Zirvesi bazı siyasi parti üyeleri ve sivil toplum örgütü temsilcilerinin katılımıyla protesto edildi. 
     KESK'e bağlı Eğitim-Sen Uşak Şube Sekreteri Fikret Kara, yaptığı açıklamada NATO'nun, tüm dünyada emperyalizmin çıkarlarını koruyan bir savaş örgütü olduğunu iddia etti. 
     Kara, ABD'nin ''Irak'ta saplandığı bataktan kurtulmayı, Büyük Orta Doğu Projesi ile enerji hatlarını kontrol altında tutmayı amaçladığını'' ifade etti. 
     
     ÇORUM 
     Emeğin Partisi EMEP Çorum İl Başkanlığı, NATO zirvesine karşı imza kampanyası başlattı. 
     Gazi Caddesi Havuzlu Park önünde açılan stantta imza toplayan EMEP'liler, bildiri dağıttılar. 
     Bir hafta sürecek kampanyada toplanan imzaların, Başbakanlık ve TBMM'ye gönderileceği bildirildi. 
     
     TRABZON 
     Halkevleri Trabzon Şubesi, NATO karşıtı gösteri düzenledi. Şube Başkanı Murat Bektaşoğlu'nun, merkez PTT binası önünde yaptığı basın açıklamasında, ''Irak'ı işgal eden ABD'nin amacı, NATO toplantısıyla, 'Büyük Ortadoğu Planı' adını verdiği sömürgeci hareketi planlamaktır'' denildi. 
     
     ADANA 
     Adana Liseli Gençlik Platformu ve Halkevleri üyeleri, NATO zirvesini protesto etmek amacıyla İnönü Parkı'nda toplandı. 
     Grup adına açıklama yapan Duran Bolat, NATO'nun, ABD'nin suç ve sömürge imparatorluğunun en önemli şebekelerinden biri olduğunu iddia etti. 
     NATO zirvesinin Türkiye'de yapılmasına karşı olduklarını belirten Bolat, ''Bizler NATO toplantısının iptal edilmesi, Türkiye'nin NATO'dan çıkması ve NATO'nun dağıtılması için her gün sokaklarda olacağız'' dedi. 
     
     MERSİN 
     Mersin'de kendilerini ''NATO Karşıtı Gençlik'' olarak adlandıran bir grup, gösteri yaptı. 
     Büyükşehir Belediye binası önünde toplanan grup adına açıklama yapan Sinan Elitemiz, ''İstanbul'da yapılacak zirvede, Büyük Ortadoğu Projesi adı altında, çok geniş bir coğrafyaya demokrasi ve insan hakları getirileceği söyleniyor. Bizler, emperyalizmin ve NATO'nun, geçmişte çok sayıda ülkeye nasıl demokrasi götürdüğünü biliyoruz'' dedi. 
     
</TEXT>
</DOC>
