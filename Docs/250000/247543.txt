<DOC>
<DOCNO> 247543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko01.html </URL>
<DATE> 2004/06/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Gelişen sigortacılık sistemine yeni ürünler katılıyor... 
</HEADLINE>
<TEXT>

     Türkiye ekonomisindeki hızlı gelişme sonucu ortaya çıkan yeni risk unsurlarını kapsamak üzere sigortacılık sistemine yeni ürünler katılacak. 
     A.A muhabirinin aldığı bilgiye göre, inşaat sektöründe, daha dayanıklı binalar yapmak ve bu alandaki kontrolü sağlamak amacıyla, yapı denetimine ilişkin birden fazla sigorta getiriliyor. 
     Yeni düzenlemeyle, yapının sorumluları için sorumluluk sigortaları, ayrıca yapı denetim kuruluşlarına da sigorta yapma mecburiyeti getiriliyor. Yapı sorumlularına getirilecek Sorumluluk Sigortası uygulamasıyla, yapıların dolaylı denetimleri de amaçlanıyor. 
     Yeni düzenlemeyle, yeni inşaatlar için 10 yıl süreyle yıllık deprem sigortası mecburiyeti getirilecek. 
     
     ELEKTRONİK İMZALAR DA SİGORTALANABİLECEK... 
     Elektronik imza ile ilgili risklere karşı sorumluluk sigortalarının getirilmesi planlanıyor. Özellikle bankacılık işlemlerinde geniş bir uygulama alanı bulması beklenen Elektronik İmza Sorumluluk Sigortası uygulamasıyla, bilgisayar ve internet ortamındaki risklerin de teminat altına alınması amaçlanıyor. 
     Elektronik imza sisteminde, herhangi bir hizmet sağlayıcısı sorumluluğunu sigorta ettiriyor. 
     Deniz taşımacılığında yolcu taşınması için zorunlu sorumluluk sigortaları da sigortacılık alanında yeni uygulamaya koyulacak ürünleri oluşturuyor. 
     
     TARIM SİGORTALARI... 
     Tarım Sigortaları Kanunu taslağı ile tarım üreticileri sigorta şemsiyesi altına alınıyor. 
     Tarım Sigortaları Kanunu ile sigorta şirketlerinin sağlayamadığı kuraklık teminatı getiriliyor. Yetkililer, Dünya Bankası'nın saptamalarına göre, Türk tarımının en büyük riskinin kuraklık olduğunu ifade ediyorlar. 
     Tarım sigortalarında, sigorta primine devlet desteği olacak ve özel sigorta şirketleri de oluşturulacak olan Tarım Sigortaları Havuzuna katılabilecekler. 
     Tarım sigortaları, kuraklık dışında, don, sel, fırtına, heyelan, deprem, yangın, tarım ürünleri zararlıları veya hastalıklarının getirdiği riskleri, hem tarımı hem de çiftlik hayvanlarını kapsayacak. 
     Havuza katılan özel sigorta şirketlerinin havuzdan pay alma hakları da olacak. 
     
     SİGORTACILIK SEKTÖRÜNDEKİ TALEP PATLAMASI... 
     Yetkililer, sigortacılık sektöründe, bir talep patlaması yaşandığını belirterek, bunun sebebinin, Türkiye'nin çok hızlı gelişmesi ve buna paralel de gelişmesi gösteriliyor. 
     
</TEXT>
</DOC>
