<DOC>
<DOCNO> 204785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/soneko03.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Noel ucuzluğu bir çılgınlığa dönüştü... 
</HEADLINE>
<TEXT>

     İngiltere'de Noel'in ardından gelen ve resmi tatil olan dün erken saatlerde kapılarını açan alış-veriş merkezleri ve dükkanlar, ucuzluktan yararlanmak isteyen milyonlarca kişinin hücumuna uğradı. 
     Geleneklerine bağlılıklarıyla tanınan ve Noel'i takip eden ''Boxing Day''i geçen yıla kadar evlerinde geçiren İngilizler, dün ilk kez bu kuralı bozdu ve çarşılara akın etti. Londra yakınındaki bir alış-veriş merkezi, dün başlatılan ucuzluktan yararlanmak isteyen 150 bin kişinin kapılarından girdiğini açıkladı. 
     İngiltere'nin bazı ünlü markalarının dükkanlarının önünde sabahın 03.00'ünden itibaren kuyruklar oluşmaya başlarken, bazı dükkanlar, oluşan uzun kuyruklardaki düzeni sağlamak için ekstra güvenlik elemanları kiraladı. 
     Ekonomistler ucuzluk terimini yakın zamana kadar çok iyi bilmeyen İngiliz tüketicisinin, firmaların ABD'de yapılan büyük ucuzlukları taklit etmeye başlamasıyla birlikte bu sözcüğün tadını çıkarmaya başladığına dikkat çekiyor. Ekonomistlere göre, ekonomiye büyük canlılık getiren bu kısa dönem sırasında, normal sezon fiyatlarıyla yapılan satışların çok üzerine çıkılması mümkün oluyor. 
     Bu arada ucuzluk çılgınlığına katılan bazı İngilizlerle yapılan röportajlar da TV'lerin haber bültenleri ve gazetelerde de büyük yer tutuyor. Bir TV muhabirinin sorularını yanıtlayan genç bir Londralı, ucuzluğun ilk saatlerinde açılan ünlü Selfridges mağazasına gittiğini ve birkaç saat içinde 8 Gucci ayakkabı, iki bot ve dört çanta satın alıp, 2 bin 400 sterlin ödediğini anlatırken, ''buna rağmen büyük karda olduğumu biliyorum. Bu aldıklarımı sezonda satın alsam, en az 3 bin 500-4 bin sterlin ödemek zorunda kalacaktım'' dedi. 
     Ekonomistlere göre, bu tür röportajların yayımlanması da yaşanan alış-veriş çılgınlığını körüklüyor. 
     
</TEXT>
</DOC>
