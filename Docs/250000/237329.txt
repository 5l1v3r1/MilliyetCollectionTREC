<DOC>
<DOCNO> 237329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas16.html </URL>
<DATE> 2004/05/04/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
"Da Vinci'nin Şifresi"nin yazarından yeni kitap... 
</HEADLINE>
<TEXT>

     ''Da Vinci Şifresi'' nin yazarı Dan Brown'un yeni kitabı ''Melekler ve Şeytanlar'', 6 Mayıs'ta Altın Kitaplar'dan piyasaya çıkıyor. 
     AA muhabirinin edindiği bilgiye göre, birçok ülkede olduğu gibi Türkiye'de de geçen yıl en çok satan kitap olan ''Da Vinci Şifresi''nin yazarı Dan Brown, yine eşsiz bir tarihi roman ''Melekler ve Şeytanlar'' ile kitapseverlerle buluşuyor. 
     Brown, bu kitabında da Harvard Üniversitesi Simgebilim Profesörü Robert Langdon'ın maceralarını konu alıyor. 
     Dan Brown'un yeni kitabının konusu şöyle 
     ''İsviçre'deki Nükleer Araştırma Merkezi'nin CERN başarılı fizikçilerinden Leonardo Vetra, cinayete kurban gider. Vetra'nın tek gözü oyulmuş ve göğsü 'Illuminati' sembolüyle dağlanmıştır. Ancak CERN'in tek kaybı Vetra değildir. Ünlü fizikçinin son derece tehlikeli buluşu 'Karşı madde' de çalınmıştır. Cinayeti büyük bir özenle gizleyen CERN'in direktörü, Harvard Üniversitesi Simgebilim Profesörü Robert Langdon'u İsviçre'ye çağırır. 
     Langdon, efsanevi gizli örgüt Illuminati'nin böyle bir cinayete karışmış olduğunu öğrenince çok şaşırır. Galileo zamanından beri Katolik Kilisesi'nin bağnaz inançlarını lanetleyerek bilimin yararlarını yücelten Illuminati'nin böyle bir cinayeti işlemiş olması imkansızdır. Üstelik Illuminati, yüz yıllardır faaliyet göstermemektedir. 
     Dr. Vetra'nın kızı Vittoria, korkunç gerçekle birlikte, vakumlu bir kutunun içinde saklanan ölümcül dozdaki karşı maddenin de çalınmış olduğunu gördüğünde şok geçirir. Karşı madde, pilleri 6 saat içinde şarj edilmezse patlayacaktır. Yeni papa seçimi başlamak üzereyken İsviçreli muhafızlar karşı madde kutusunun Vatikan Kenti'nde yerin altına gizlendiğini öğrenirler. Bu arada kentte de işler oldukça karışmış durumdadır. 4 papa adayı esrarengiz bir şekilde kaybolmuştur. Bu büyük olay Vittoria ve Langdon'un da Vatikan'a girmelerini engeller. Ancak Vittoria ve Langdon, en üst düzey yetkiliye ulaşmayı başarır. Karşı madde için yapılan toplantı esnasında kardinalleri rehin alan terörist telefon eder ve Illuminati'nin buluşma yerlerini gösteren gizemli işaretlerden söz eder. 
     Vittoria ve Langdon, Roma sokaklarında ve kiliselerde soluk soluğa, Illuminati'nin 400 yıllık izini sürerek cinayetleri önlemeye çalışıyor.'' 
     
</TEXT>
</DOC>
