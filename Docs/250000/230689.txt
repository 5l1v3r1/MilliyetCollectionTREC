<DOC>
<DOCNO> 230689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo20.html </URL>
<DATE> 2004/04/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yüce Kazanmak için çaba gösteriyoruz, bir türlü 3 puan alamıyoruz 
</HEADLINE>
<TEXT>

     Birinci Süper Lig'de son maçlarını oynayan Adanaspor'un teknik sorumlusu Ahmet Ziya Yüce, haftalardan beri güzel futbollarını galibiyet ile süsleyememenin sıkıntısını yaşadıklarını söyledi. 
     Yüce, hafta sonu Akçaabat Sebatspor karşısında açık futbolu tercih ettiklerini ve 3 gol bulduklarını anımsatarak, ''Kazanmak için gerekli olan tüm çabayı gösteriyoruz, ancak bu maçta da olduğu gibi bir türlü 3 puan alamıyoruz'' dedi. 
     Genç oyuncuları kazanmaya çalıştığını belirten Yüce, şunları söyledi 
     ''Akçaabat Sebatspor maçında iyi futbol sergiledik. Maçta deplasman korkusu yaşamadan, çok adamla savunma yapmak yerine, açık futbolu tercih ettik. Rakibimiz kritik anlarda bizim hatalarımızı iyi değerlendirerek sevinen taraf oldu. Kesinlikle yenilgiyi hak etmedik. Tüm sporcularımız kazanmak için ellerinden geleni yaptılar. Genç oyuncuları kazandığımız için mutluyuz. 17 yaşındaki Gürhan gol attı. Kaleci Serkan, yine güzel kurtarışlar yaptı. En azından genç futbolcuları kazanmanın mutluluğunu yaşıyoruz.'' Hafta sonu sahalarında yapacakları Çaykur Rizespor karşılaşmasından galibiyet hedeflediklerini belirten Yüce, ''Ligde son galibiyetimizi 16 hafta önce deplasmanda Çaykur Rizespor'u 2-0 yenerek almıştık. Aynı başarıyı sahamızda da göstereceğiz. Eski teknik direktörümüz Yılmaz Vural'ın rakibimizin başında bulunması bizi çok etkilemiyor. Şeytanın bacağını kırmak istiyoruz'' diye konuştu. 
     Bu arada, Çaykur Rizespor karşılaşmasında, cezası süren Güngör ile sakatlıkları devam eden Kaleci Atilla ve Yusuf'un forma giyemeyeceği bildirildi. 
     
</TEXT>
</DOC>
