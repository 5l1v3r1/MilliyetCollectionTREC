<DOC>
<DOCNO> 221512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko12.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemeleri başladı... Kurumsal talepler yoğun... 
</HEADLINE>
<TEXT>

     Zorunlu tasarruf nema ödemeleri başladı. Nema ödemelerinde daha çok kurumsal talep dikkati çekerken, bugün kurumlara 150 trilyon liraya yakın ödeme öngörülüyor. 
     Ziraat Bankası yetkililerinden edindiği bilgiye göre, bugün zorunlu tasarruf hesap numarasının son rakamı 1 olan ve kendi müracaatı ile parasını alanlar ile birlikte 165-170 trilyon liralık ödeme öngörülüyor. 
     Hak sahipleri geçen yılki anapara miktarından yaklaşık yüzde 12 daha az nema alacak. 
     Bu arada, kurumsal ödemelerde, kişisel ödemeler gibi herhangi bir sıra numarası olmadığı hatırlatılırken, izlenecek yol da şöyle sıralanıyor. 
     Öncelikle kurumlar kendi e-mail adreslerini veriyor, ardından Ziraat Bankası kurumlara belli bir formatta mesaj gönderiyor. 
     Bu mesajda, doldurulacak iki bölüm bulunurken, kurumların çalışanlarının tasarrufu teşvik numaraları ile vatandaşlık kimlik numaralarını yazmaları isteniyor. 
     Bu numaralara göre Ziraat Bankası veri tabanına ulaşarak, nema taksitini kurumların hesabına geçiyor ve genel toplam ile kişi bazında detay bilgisini de mesaj olarak kuruluşa gönderiyor. 
     
     1 KATRİLYON LİRA NEMA ÖDENECEK 

     Zorunlu tasarruf nema ödemeleri kapsamında ilk taksit ödemesinin toplamının 1 katrilyon 50 trilyon lira olacağı ifade ediliyor. 
     Bazı vatandaşların nemalarını geç almayı tercih etmeleri veya yurt dışında olmaları gibi sebepler nedeniyle ödemenin 1 katrilyon lirada kalması bekleniyor. 
     
     ŞAHSİ BAŞVURULAR 

     Öte yandan, hak sahiplerine ödemeler, aşağıdaki plan çerçevesinde, tasarrufu teşvik hesap numarasının son hanesine göre sırayla yapılıyor. Bu çerçevede, tasarrufu teşvik hesap numarasının son hanesi 1 olan hak sahiplerine bugün ve yarın, 2 olan hak sahiplerine 15 Mart-16 Mart 2004, 3 olan hak sahiplerine 17 Mart-18 Mart 2004, 4 olan hak sahiplerine 19 Mart-22 Mart 2004, 
     5 olan hak sahiplerine 23 Mart-24 Mart 2004, 
     6 olan hak sahiplerine 25 Mart-26 Mart 2004, 
     7 olan hak sahiplerine 29 Mart 2004, 
     8 olan hak sahiplerine 30 Mart 2004, 
     9 olan hak sahiplerine 31 Mart 2004 tarihlerinde ödeme yapılacak. 
     Ancak, 1 Nisan 2004 tarihinden itibaren bu sıralama aranmayacak. 
     Başvuru gününü geçirenler daha sonraki günlerde de başvurabilecekler. 
     

     
</TEXT>
</DOC>
