<DOC>
<DOCNO> 240083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur04.html </URL>
<DATE> 2004/05/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Diyanet, imamların maaşlarına zam istiyor... 
</HEADLINE>
<TEXT>

     Diyanet İşleri Başkanı Ali Bardakoğlu, kamu kesiminde ''en düşük maaşı din görevlilerinin aldığını'' belirterek, imam-hatip, vaiz ve müftülerin maaşlarının arttırılmasını istedi. 
     Ali Bardakoğlu, AA muhabirine yaptığı açıklamada, toplumu din konusunda aydınlatan imam-hatip, vaiz ve müftülerin maaşlarının en alt seviyede olduğunu ve geçim sıkıntısı çektiklerini belirterek, bu yüzden yaklaşık 3 bin kişinin kurumdan ayrılarak diğer kurumlara geçmek istediğini bildirdi. 
     Bardakoğlu, yükseköğrenim görmüş personel sayısını arttırmayı, çağdaş, ileri görüşlü, etkili insanların bu alanda hizmet etmesini ve çalışanların hayat standardının yükseltilmesini istediklerini kaydederek, bunun da iyi bir ücretle olabileceğini söyledi. 
     ''Ancak, kim sesini yüksek çıkarıyorsa, kim daha etkili oluyorsa, kim baskı grubu oluşturabiliyorsa onların hakları iyileştiriliyor. Sesini duyuramayacak kadar zayıf kesimlerin göz ardı edilmesi sosyal devlet ilkesi ile bağdaşmaz. Şu anda kamuda en düşük maaş alan kesimlerin başında din görevlileri gelmektedir'' diyen Bardakoğlu, imam-hatiplerin 500-600 milyon lira arasında, 6 binden fazla vekil imamın ise 350 milyon lira maaş aldığına dikkati çekti. 
     
     ''MÜFTÜLERİN MAAŞI EMSALLERİNDEN DÜŞÜK'' 
     İl müftülerinin de ekonomik durumlarının son 10-15 yılda giderek kötüleştiğini ifade eden Bardakoğlu, il müftüsü 1 milyar 150 milyon lira maaş alırken, buna karşılık il milli eğitim müdürünün 1 milyar 489 milyon, tarım il müdürünün 1 milyar 655 milyon, defterdarın 2 milyar 100 milyon, defterdar yardımcısının ise 1 milyar 600 milyon lira maaş aldığını kaydetti. Bardakoğlu, ''Müftülerimizin maaşları, emsallerinin çok çok altına düşmüştür'' dedi. 
     Bardakoğlu, yüksekokul mezunu imam-hatiplerin 605 milyon, imam-hatip lisesi mezunu imamların da 560 milyon lira ücret aldıklarını bildirdi. 
     Cumhuriyetin en önemli projelerinden birisinin, Diyanet ve din görevlilerine, devletin sahip çıkması, itibarlarını koruyarak ve cemaate medyun borçlu-boynu bükük olmadan din hizmetlerini ifa edecek konumda tutulması olduğunu kaydeden Ali Bardakoğlu, ''Bugün de buna ihtiyaç vardır. İlgili ve yetkili herkesin bu konuya duyarlılık göstermesini bekliyoruz'' çağrısında bulundu. 
     
     ''PERSONEL, DİYANET'TEN KAÇIYOR'' 
     Bardakoğlu, Diyanet'te kadro sıkıntısı bulunduğuna da işaret ederek, 76 bin camiden 9 bin 300'ünün kadrosuz, 12 bin 500'nün de kadrosu olmasına rağmen görevlisi olmadığını bildirdi. 
     Diyanet'ten yılda 2 bin kişinin emekli olduğunu, yaklaşık 3 bin kişinin de kurumdan ayrılmak için muvafakat istediğini kaydeden Ali Bardakoğlu, sözlerini şöyle sürdürdü 
     ''Çalışanlarımız, maaşlarının yetersizliği yüzünden ekonomik durumlarını iyileştirmek için başka kurumlara geçmek istiyor. Başka kurumlara geçmek isteyenler arasında üniversite mezunlarına muvafakat verebiliyoruz. Başkanlığımızdan 2002'den bu yana 2 bin 946 personelimiz için diğer kurumlarca muvafakat istenmiş, mevzuata uygun bin 284 personele muvafakat verilmiştir. Yılda yaklaşık 3-4 bin kişi kurumdan ayrılıyor. Buna karşılık sadece 600 atama izni verildi.'' 
     
     ''TEK DERTLERİ ÇOCUKLARININ RIZKLARI'' 
     Kurum değiştirmek isteyenlerin tek derdinin çoluk çocuğunun daha iyi şartlarda eğitmek, rızkını sağlamak, köy ve mezranın mahrumiyetinden kurtulup şehirde yaşamak olduğunu ifade eden Bardakoğlu, ''Bıraksak herkes gidecek'' dedi. 
     Bardakoğlu, din görevlilerinin ayrıca maaşlarının yetersiz olması dolayısıyla ikinci bir iş yaptıklarını da kaydetti. 
     Kadrolara imam atanmayınca, camilere din hizmetlisi verilmeyince buraların bir şekilde doldurulduğunu anlatan Bardakoğlu, ''Bu durumda da bazen din, birlik ve beraberlik değil, kavga ve çıkar sebebi olabiliyor. Halbuki günümüzde toplumsal barışa ve İslam dininin sevgi ve barış çağrısı etrafında toplanmasına büyük ihtiyaç var'' diye konuştu. 
     
</TEXT>
</DOC>
