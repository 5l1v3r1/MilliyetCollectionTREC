<DOC>
<DOCNO> 216120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/magazin/yazdud.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Her gününüz özel olsun 
</HEADLINE>
<TEXT>

   14 Şubat Sevgililer Günü için İstanbul'un 'in' mekanları çok özel mönüler ve programlar hazırladı. Önermek bizden, seçmek sizden. Buyrun 
   
      
   Evet efendim, cumartesi günü sevgililer günü. Bu kadar telaşımın arasında merak etmeyin siz aşıkları da düşündüm. Sevgili asistanım Prag seyahatinden döndü ve hemen Sevgililer Günü ile ilgili güzel bir sayfa yapmak üzere bana yardımcı oldu sağolsun. Benim sevgilim ailem ve sizlersiniz biliyorsunuz. Kaç bahar, kaç kış geçti, bu gidişle zaten evde kaldım. Neyse sevgilisi olanın da olmayanın da Sevgililer Günü kutlu olsun deyip, eğlence dünyasında bu özel gün ile ilgili hazırlıklara geçiyorum. Pardon eğlence dünyasından önce Ürek Çiçek Sanat'tan sevgiliye özel orkideler, kadehlerde laleler, özel kalpli güller, Zeynep Özal imzalı boncuklarla işlenen, dizayn edilen çeşitli aranjmanlardan söz etmek istiyorum. İyisi mi siz sevgili Selvi Ürek'e bir uğrayın. Telefon numarası 0212 287 84 84. Bu kez yazımın sonunda değil başında sizlere veda ediyorum. Her gününüz Sevgililer Günü kadar özel olsun... 
   
   Nükhet Duru-Cenk Eren Günay'da yeniden    Bu özel gün ile birlikte Günay'da sahnelerin en ama en muhteşem ikilisi Nükhet Duru-Cenk Eren Show yeniden başlıyor. Hem de bomba gibi değişikliklerle birlikte. Neler mi var bu yeni şovlarında Öncelikle 3.5 saat sürecek bu şov için Günay Restaurant yıkıldı ve yeniden yapıldı. Dekorasyonu mimar Eren Yorulmazer yaptı. Yeni sahnesi 60 metrekare. Sahnede Nükhet Duru ve Cenk Eren ikilisine 16 kişilik bir orkestra, 4 dansçı, 4 vokal eşlik edecek. İkili sahnede şubat ayında çıkacak singlelarından şarkılar seslendirecekler. Koreografisini Murat Baytaş'ın yaptığı müthiş bir şov sergileyecekler. Tabii daha ne sürprizler var. Merak etmeyin sizin için gidip izleyeceğim. Günay Restaurant'ın telefon numarası 0212 230 33 33. 
   
   Anadolu yakasında hareket büyük    İstanbul'da Bağdat Caddesi'nin göbeğinde İzmir usulü bir Sevgililer Günü kutlamak isteyenlere İl Piccolo'da Ege mutfağının seçme lezzetlerini öneririm. Egeli olarak biraz torpil yapayım. Lezzetli ve sağlıklı beslenmek isteyenlerin adresi olan mekan kendine özgü mönüsü, aşk ve sevgi şarkılarıyla St. Valentine Day olarak geçen 14 Şubat'ı kutlamaya hazır. İzmir yemekleri arasında, erimiş tereyağında çevrilmiş pide ve yoğurt ile sunulan "Tire Köftesi" başı çekiyor. Akdeniz yemekleri, et ve salataları arasından da seçim yapabilirsiniz. Telefon numarası 0216 369 64 43. 
   
   Değişmeyen lezzetlerin adresi Caliante ve Pucci    Gümüşsuyu'ndaki İtalyan restoranı Pucci ise her yıl olduğu gibi bu yıl da 14 Şubat Sevgililer Günü'nü unutmamış. DJ Aykut Özmeriç'in yapacağı romantik müzikler eşliğinde keyifli bir gece geçirebilirsiniz. Tabii gece için hazırlanan mönüdeki lezzetli yemekleri de unutmamak gerek. Pucci telefon numarası 0212 293 67 32. Nadir Ermiş'in ortağı olduğu ve Tolga Çinkitaş'ın işletmesini yaptığı Balmumcu'daki enfes Boğaz manzaralı Caliante, 14 Şubat için değişik bir mönü ve sürprizler hazırlamış. Kapıdan giriş yapan çiftlerin gecenin anısı olarak saklamaları için fotoğrafları çekilecek. Yemekte ise Tolga Atalay yönetiminde hazırlanan mönüde istiridye gratinesi ve beluga köpüğü, kabak kremalı zencefilli ve yengeçli ravioli, Tayland biberli fenerbalığı veya taze tarhunlu ve kızıl biberli bonfile, kırmızı meyveli ve kara çikolatalı pasta ve vanilyalı parfe bulunuyor. Ayrıca bir kadeh şampanya ve limitsiz yerli içki dahil kişi başı 100 milyon lira. Telefon numarası 0212 274 20 45. 
   
   Çapa Çapa mekanları yıkılıyor...    Can dostum İzzet Çapa'nın sahibi olduğu Ali Sayar ve Rose Kar tarafından işletilen sosyetenin gözde mekanı People'dan başlayalım ilk önce. Levent'teki People'da bu özel günde konuklar 'mariachi' viyolonsel, keman ve akordeonla yapılan romantik bir müzikle karşılanacak. Yemek seçimi kişiye özel bırakılmış, alakart mönü yapılmış. Tatlı olarak ise 14 Şubat'ın anlamına uygun olarak kalp şeklinde hazırlanmış sürpriz bir çeşit konuklara servis edilecek. Ayrıca geceyi kutlamaya gelen misafirlere minik şaraplar ve DJ Özhan'ın hazırladığı romantik şarkılarla dolu bir CD hediye edilecek. Sürpriz olarak ise bendenizin kitabı da var bilginize. Telefon numarası 0212 269 10 84. Yine can dostuma ait Ritz Carlton Oteli'nin altında bulunan Sermin Çapa yönetimindeki Centro'da ise canlı gitar ve keman eşliğinde romantik bir gece yaşamak ve lezzetli yemek yemek isteyenler için bir başka kaliteli seçenek. Özel olarak hazırlanan mönüde başlangıç olarak tercihinize göre yengeç salatası ya da dana carpaccio, ara sıcaklarda ravioli bolognose, ana yemekte tercihli olarak cafe de Paris soslu bonfile veya fener balığı tempura servis yapılacak. Tatlı olarak ise parfe var. Limitsiz yerli içki dahil kişi başı 55 milyon lira. Telefon numarası 0212 243 96 40. Nişantaşı AvantGarde'da Seza Maraşlıoğlu'nun işletmesinde Sevgililer Günü'ne hazırlık yapan mekanlardan. AvantGarde'da da mönü yıkılıyor. Keçi peynirli roka salatası, şampanyalı risotto daha neler neler ve limitsiz yerli içki dahil kişi başı 55 milyon lira. 
   
   Safran ve ünlülere göre 14 Şubat    Aslı Altan'ın sahibi olduğu Karaköy'deki Safran lokantası da bu özel günü hatırlayanlardan. Soğuk başlangıç tabağında köy peyniri, füme dil, rokalı marine levrek, fava ara sıcaklarda dört çeşit börek, salata olarak hardal soslu roka salatası, ana yemekte çıtır zeytinli ekmek üzerine dilimli Galata bonfile flambee, tatlı olarak ise iki kişilik özel çikolatalı Sevgililer Günü pastası var. Limitsiz yerli içki dahil kişi başı 70 milyon lira. Telefon numarası 0212 292 39 92. 
   
   
   
      Deniz Akkaya Sevgililer günü bana bir şey ifade etmiyor. Tamamen ticarete dayalı bir gün. Çok klasik olacak ama birbirini sevenler için hergün Sevgililer Günü. Her gün özel bir gün. Sevgililer Günü'nden daha özel anlar yaşanır ilişkilerde, bence o tarihler daha değerli ve önemli. Bugünün ticari amaç taşıdığını, kullanıldığını düşünüyorum. 
   Nurgül Yeşilçay Melekler Adası adlı TV dizimin Bursa, Mudanya ve Tirilye'de yapılan çekimlerinden dolayı bütün gün çalışacağım ve hiçbir kutlama yapmayacağım. Ayrıca benim için de bugün özel bir anlam ifade etmiyor. 
   Helin Avşar Baroşumu Baran Süzer çok seviyorum. Bütün 14 Şubat'ı onunla birlikte geçirmek istiyorum. Kalbimde çok özel bir yerdesin. Bu bizim ilk Sevgililer Günü'müz. 
   Aysun Kayacı Ben Emre'ye Emre'de bana 7 yıldır en güzel sevgiyi tattırdığımızı düşünüyorum. Emre benim için çok özel. Allah'ın bir lütfu. Biz her 14 Şubat'ı çok özel yaşarız. Emre geçen yıl evin her yerini güllerle kaplamıştı. Etrafta küçük notlar vardı ve gizlediği diğer notun yerini söylüyordu. Son nota ulaştığımda çok güzel bir yüzük vardı. İnanılmaz mutlu oldum. Bu sene ne yapacağını bilmiyorum ama sabırsızlıkla bekliyorum. 
   Öykü Erdem Ben mesaj olarak şarkı sözlerini gönderiyorum Küçüğüm daha çok küçüğüm bu yüzden saçmalamam, savunmam bu yüzden, bu yüzden geçici bir iz bırakmak için endişem. Bunu okuyunca ne demek istediğimi anlayacaktır. Bu zamana kadar geçirdiğim çok özel bir Sevgililer Günü olmadı. Umarım bu sene benim için çok özel olur. 
   
      
   
</TEXT>
</DOC>
