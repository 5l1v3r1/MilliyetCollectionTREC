<DOC>
<DOCNO> 237753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun36.html </URL>
<DATE> 2004/05/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fotoğraflar etkisini gösteriyor, Rumsfeld istifa edebilir 
</HEADLINE>
<TEXT>

     Rumsfeld siyasi yaşamının en zor günlerini geçiriyor... Bugün Washington Post'ta Iraklı tutukluların aşağılanırken çekilmiş yeni fotoğrafları yayımlanırken, ABD Savunma Bakanı Donald Rumsfeld'e yönelik eleştirilerin dozu gittikçe artıyor. 
     BBC'nin haberine göre, Donald Rumsfeld skandalla ilgili olarak özellikle, Kongre'yi yeterli derecede bilgilendirmemekle suçlanıyor. 
     Rumsfeld cuma günü Senato'nun Silahlı Kuvvetler Komitesi'ne kamuoyuna açık şekilde ifade verecek. 
     Amerikan Savunma Bakanı daha sonra da, tüm Senato üyelerini bir kapalı oturumda bilgilendirecek. 
     BBC Washington muhabiri, Rumsfeld'in siyasi kariyerinin en zor günlerini yaşadığını ve istifaya zorlanabileceğini bildirdi. 
     
     BUSH KALMASINI İSTİYOR 

     ABD Başkanı George Bush'un, Irak'taki işkence skandalından ötürü eleştirilen Savunma Bakanı Donald Rumsfeld'in görevinde kalmasını istediği bildirildi. 
     Beyaz Saray Sözcüsü Scott McClellan, bugün düzenlediği basın toplantısında, ''Bush'un Rumsfeld'i eleştirdiği'' yönündeki haberlerle ilgili soruları yanıtladı. 
     Sözcü, ''Başkan, Rumsfeld'in görevinde kalmasını istiyor mu '' sorusuna, ''Elbette. Başkan, Rumsfeld'in icraatlarından çok memnun'' karşılığını verdi. 
     
</TEXT>
</DOC>
