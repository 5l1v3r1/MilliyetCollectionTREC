<DOC>
<DOCNO> 221536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko36.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen TL'de yüzde 40 aşırı değerlenme var 
</HEADLINE>
<TEXT>

     Devlet Bakanı Kürşad Tüzmen, Dış Ticaret Müsteşarlığı hesaplamalarına göre TL'de yüzde 40 aşırı değerlenme olduğunu belirterek, ''Para birimimizi sübvanse etmekten vazgeçmeliyiz'' dedi. 
     Uluslararası Tekstil ve Aksesuarları Fuarı'nın açılışının ardından gazetecilerin sorularını yanıtlayan Tüzmen, Türkiye'nin Çin ile olan dış ticaret hacminin yaklaşık 2.5 milyar dolar olduğunu belirterek, ''Bu ticaret hacmi içerisinde 1.8-2 milyar dolara varan açık oluşmaya başlıyor. Çünkü Çin'in pazarı tam istediğimiz gibi açık değil'' dedi. 
     Dünya Ticaret Örgütü DTÖ üyesi olan Çin'in 8 yıl içinde gümrük duvarlarını kademeli olarak aşağı çekmeyi tamamlayacağına işaret eden Tüzmen, Türkiye'nin bu ülkeye ihracatının her geçen yıl artacağını kaydetti. Bakan Tüzmen, şöyle devam etti 
     ''Çin'e 500 milyon dolarlık ihracatımız var. Ana kalemler olarak demir-çelik, otomotivi görüyoruz. Otomotiv ihracatında Çin'in kotasını iki misli aştık. Bunlar önemli gelişmeler ama yeterli değil. Çin ile olan rekabetimizde en büyük sıkıntı Çin pazarının korumacılığını devam ettirmesi. Bizim pazarımız ise Gümrük Birliği anlaşması çerçevesinde tamamen açık. Bu tek yanlı ticaret trafiğine sebebiyet veriyor. DTÖ'ye üye olmasından sonra yavaş yavaş tarifeleri indirmesini bekliyoruz, hazırlıklarımızı ona göre yapıyoruz. Burada en büyük etken kendi parasını ABD Dolar kuruna endekslemesi. Bu, Çin'e olağanüstü ihracat avantajı sağlıyor. Kendi para birimi çok değersiz olduğu için dış pazarlarda çok fazla alıcı bulabiliyor.'' Çin'in parasının değerini devamlı düşük tutarak sahip olduğu ihracat pazarlarındaki avantajını, pazar kapma yarışını sürdürdüğünü belirten Tüzmen, ''Çin, kuru dış ticaret politikası aracı olarak çok iyi kullandı. ABD de son dönemde kuru aynı şekilde kullanıyor, ciddi ihracat artışı sağladı'' dedi. 
     Tüzmen, Türkiye'nin kalite ve marka gibi rekabet avantajlarıyla tüm dünyaya mal sattığını söyledi. 
     
     ''PARA BİRİMİMİZİ SÜBVANSE ETMEKTEN VAZGEÇMELİYİZ' 
     Tüzmen bir gazetecinin ''Türkiye kuru ne zaman dış ticarette kullanmaya başlayacak '' sorusu üzerine ''Biz kendi para birimimizi sübvanse etmekten vazgeçmeliyiz. Kendi para birimimizi sübvanse etmemiz, yabancı işçileri, yabancı fabrikaları, sanayicileri sübvanse etmek anlamına geliyor'' ifadesini kullandı. 
     Ekonominin bir dengeler bütünü olduğunu, çok aşırı değerlenmiş bir şey varsa bunun zaman içinde normal değerine geleceğini belirten Tüzmen, ''Ben bunu, yılın ikinci yarısında görüyorum'' dedi. 
     Sanayicilerin, asgari ücrete yapılan zam nedeniyle yatırımların yurtdışına kaçacağı ve işçi çıkarmaların artacağı yönündeki açıklamalarının hatırlatılması üzerine Bakan Tüzmen, tekstil ve hazır giyim ihracatı ve yatırımlarının her zaman arttığını vurgulayarak, sıkıntıların beraberce aşılacağını söyledi. 
     
     TL'DE YÜZDE 40 DEĞERLENME 
     Tüzmen, bir soru üzerine, Dış Ticaret Müsteşarlığı hesaplamalarına göre TL'de yüzde 40 aşırı değerlenme olduğunu belirterek, şöyle dedi 
     ''Bu oldukça önemli, büyük bir rakam. Bunu çapraz kurla ne kadar telafi etmeye kalkarsanız kalkın, bugün euronun aşağı inmesiyle avantajlıyız diye söylediğimiz euro pazarında da biraz sıkıntılar görmeye başladık. Ama ihracatçılarımız doğru hareketi doğru zamanda yaparlar. Dolayısıyla, ben şu anda gidişatımızın iyi olduğuna inanıyorum.'' Bir soru üzerine, yeni ihtisas gümrükleri kurduklarını, anti damping davalarında dünyada 6. sıraya gelindiğini ve önlemlerin giderek arttığını belirten Tüzmen, şunları kaydetti 
     ''Önlem alma zamanımız, eskiden olduğu gibi 6 ay değil. Artık, 1.5 ayda önlem alabilir hale geldik. Geçtiğimiz günlerde Devlet İstatistik Enstitüsü, Dış Ticaret Müsteşarlığı ve Gümrük Müsteşarlığı arasında protokol yaptık. Artık, ithalatı da anında izlemeye başlıyoruz. Bu dönemde ithalatçı birliklerinin kurulması son derece önemli. İhracatı nasıl günü gününe izliyorsak ithalatı da günü gününe izleyeceğimiz bir sistemi getirmeye çalışıyoruz. Bu konuda çalışmalarımız devam ediyor, tahmin ediyorum bu sene içinde bunların hepsini sonuçlandıracağız. İthalatı görmemiz lazım, hangi kalemler ne kadar geliyor. Çünkü biz tedbir alana kadar, 2 aylık süre geçtikten sonra zaten adam pazarda yapacağını yapmış oluyor, başka alana kayıyor, başka bir ülkeden yine geliyor.'' Kürşad Tüzmen, ihracatta rekorlar kırmaya devam edeceklerini de ifade ederek, şunları söyledi 
     ''Bizim defansta mücadelemiz olacak, savunmayı kuvvetlendireceğiz. Ama Türkiye ihracatçıları olarak hücum oyuncusuyuz. Biz, ihracat rekorları kırmaya devam edeceğiz. Bizim hücumla taktiğimiz gol atmak üzerine kuruludur. Dış pazarlarda milletin gol atamadığı zamanlarda Türk ihracatçısı gol atma becerisini herkese ispatladı. Geçen yıl rekorunu kırdı, bu yıl da aynı şekilde devam edecek. Bunun hazırlıklarını yaptık, altyapı çalışmaları tamam. Bize gol atmaya çalışan ülkelere gol atmaya çalışacağız.'' 
     
     ''SANAYİCİLER HAKLI FAKAT...'' 
     Sanayicilerin girdi maliyetlerine ilişkin eleştirilerinin anımsatılması üzerine Bakan Tüzmen, girdi maliyetlerinin azaltılması gerektiğini defalarca söylediğini kaydetti. 
     Türkiye'nin önceliklerinin girdi maliyetlerini aşağı çekme konusunda kendilerine çok fazla imkan vermediğini, ancak bazı ürünlere zam gelmesini engellediklerini belirten Kürşad Tüzmen, ihracatçıların, sanayicilerin girdi maliyetlerinin artmasıyla ilgili endişelerinin, söylediklerinin haklı olduğunu, fakat, Türkiye gibi kişi başı milli geliri 3 bin dolarlık bir ekonomide yapabileceklerinin sınırlı olduğunu söyledi. Kürşad Tüzmen, ''Ben şuna inanıyorum, ihracatımızı artırdığımız sürece bu girdi maliyetlerine de ayıracak vaktimiz olacaktır, ilk sıralara doğru gelmeye başlayacaktır. Yılın ikinci yarısında bu konuda daha iyi adımlar atabileceğimize inanıyorum'' dedi. 
     Tüzmen, bir soru üzerine, mağazalarda Çin mallarının 1 milyona satılmasına ilişkin dış ticaret ve gümrüklerde çalışmaların yapıldığını, önümüzdeki dönemde bunların önüne geçecek tedbirleri alacaklarını kaydetti. 
     
</TEXT>
</DOC>
