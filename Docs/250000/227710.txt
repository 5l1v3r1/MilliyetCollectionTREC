<DOC>
<DOCNO> 227710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur23.html </URL>
<DATE> 2004/04/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bayrampaşa Cezaevi cinayeti... Sedat Peker'in yargılanmasına başlandı 
</HEADLINE>
<TEXT>

     Bayrampaşa Cezaevi'nde Kenan Ali Gürsel'in de aralarında bulunduğu 8 kişinin ölümüne ilişkin, Sedat Peker ve 3 sanığın yargılanmasına başlandı. 
     Eyüp 1. Ağır Ceza Mahkemesi'ndeki duruşmaya, tutuksuz sanıklardan Mecnun Odyakmaz katıldı. Davanın diğer tutuksuz sanıkları Sedat Peker, Hakan Çillioğlu ve Nesrin Filiz ise duruşmaya gelmedi. 
     Duruşmada sorgusu yapılan Mecnun Odyakmaz, hakkındaki suçlamaları kabul etmediğini belirterek, ''Sedat Peker'in kardeşi ile benim kardeşim evlidir. Peker ile olan yakınlığım nedeniyle bu iftiraya uğradım'' dedi. 
     Mahkeme Heyeti Başkanı, sanıklardan Hakan Çillioğlu'nun talimatla ifadesinin alınması konusunda yazılan yazıya cevap geldiğini ve Çillioğlu'nun ifade vermediğinin bildirildiğini tutanağa yazdırdı. 
     Bunun üzerine söz alan Çillioğlu'nun avukatı, müvekkilinin mahkemeye gelerek ifade vermek istediğini söyledi. 
     Aynı olaya ilişkin daha önce açılan ve halen mahkemede görülen dava dosyası ile aralarında hukuki ve fiili bağlantı bulunan bu davanın birleştirilmesine karar veren mahkeme heyeti, diğer sanıkların sorgularının yapılması amacıyla duruşmayı erteledi. 
     
     İDDİANAMEDEN 
     Eyüp Cumhuriyet Başsavcılığı'nca hazırlanan iddianamede, Bayrampaşa Cezaevi'nde 20 Eylül 1999 tarihinde meydana gelen olayda Kenan Ali Gürsel, Ferdi Heybet, Hasan Taşkın, Hüseyin Çalışkan, Eşref Yalçın Özşahin, Bilal Coşkun, Murat Özlü ve Hüseyin Temiz'in öldüğü belirtiliyor. 
     Olaya ilişkin Eyüp 1. Ağır Ceza Mahkemesi'nde aralarında Hakan Çillioğlu'nun da bulunduğu bazı sanıklar hakkında dava açıldığı ve halen yargılamanın sürdüğü belirtilen iddianamede, Çillioğlu'nun takip edilen telefon görüşmeleri sırasında olayın Sedat Peker tarafından yönlendirildiğine dair beyanlarda bulunduğu anlatılıyor. 
     Daha sonra ifadesi alınan Çillioğlu'nun, Sedat Peker ile cezaevindeyken bir toplantı yaptıklarını, Alaattin Çakıcı grubu olarak bilinen kişilerin öldürülmesine karar verdiklerini, Peker'in tahliye olduktan sonra Mecnun Odyakmaz vasıtasıyla cezaevine silah soktuğunu söylediği belirtilen iddianamede, Nesrin Filiz'in de failleri bildiği halde gizlediği kaydediliyor. 
     Sedat Peker'in ''taammüden birden fazla kişiyi öldürmeye azmettirmek'', Hakan Çillioğlu'nun da ''taammüden birden fazla kişiyi öldürmek'' suçlarından müebbet ağır hapis cezasına çarptırılması istenen iddianamede, Mecnun Odyakmaz'ın, ''taammüden birden fazla kişiyi öldürmeye iştirak'' suçundan 16 yıldan aşağı olmamak üzere, Nesrin Filiz'in de ''suç delillerini saklamak''tan 2 yıla kadar hapis cezasına çarptırılması isteniyor. 
     
</TEXT>
</DOC>
