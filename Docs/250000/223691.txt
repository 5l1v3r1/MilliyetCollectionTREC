<DOC>
<DOCNO> 223691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun24.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın 1. yılı... Terör Körfez ülkelerini esir aldı 
</HEADLINE>
<TEXT>

     Irak savaşının birinci yıldönümü yaklaşırken, Körfez ülkeleri özellikle de Suudi Arabistan, şimdiye kadar olmadığı kadar terör ve güvensizlik ortamıyla karşı karşıya bulunuyor. 
     Washington ve New York'ta 11 Eylül 2001'de düzenlenen terör saldırılarından beri ''aşırı uçların besleyicisi'' olarak nitelenen Suudi Arabistan da terör saldırılarının hedefi oldu. Riyad'da geçen yıl mayıs ve kasım aylarında düzenlenen saldırılar, 52 kişinin ölümüne yol açtı. 
     Irak'ta Saddam Hüseyin rejiminin devrilmesinden sonra Suudi Arabistan, ''teröristleri avlama'' operasyonlarını yoğunlaştırdı. Bu operasyonlarda, silah depoları bulundu, aşırılık yanlıları tutuklandı, şüphelilerin isimleri ve fotoğraflarının bulunduğu ilanlar bastırıldı, şüphelilerin yakalanmasını ve saldırıların engellenmesini sağlayacak bilgi getirenlere ise 2 milyon dolara varan ödüller vaat edildi. 
     Ancak ülkedeki terörist saldırı alarmları yerel yetkililerle yabancı büyükelçilikleri kaygılandırmaya devam ediyor. Örneğin Suudi Arabistan İçişleri Bakanlığı, 13 Şubat'tan beri terörist saldırıda kullanılabilecek bomba yüklü bir aracı arıyor. Bu çerçevede, ABD ve İngiltere gibi ülkelerin büyükelçilikleri saldırılara karşı devamlı uyarılarda bulunuyor. 
     Terör örgütü El Kaide'ye yaptırımlardan sorumlu BM komisyonunun başkanı Heraldoz Munoz, Suudi Arabistan'ın teröre karşı mücadelede ''ilk hatta'' yer aldığını belirterek, ''Suudi Arabistan, daha önce savaş açmadığı bir şeye karşı savaşıyor'' dedi. 
     Irak savaşına karşı olduğunu açıklayan Yemen de 11 Eylül'deki terörist saldırıların ardından, ABD'nin talebi ve lojistik desteğiyle, aralarında El Kaide üyelerinin de bulunduğu aşırı dincilere karşı operasyonlarını yoğunlaştırdı. 
     Güvenlik güçleri, geçen haftadan bu yana güneydeki Abyan dağlık bölgesinde ''10 kadar aşırılılık yanlısının'' izini sürüyor. 
     Aynı bölgede geçen hafta, Mısırlı Seyid İmam Şerif ve El Kaide örgütünün Yemen'deki üst düzey yetkililerinden Yemenli Abdurrauf Nasib ele geçirilmişti. Yetkililer, Mısır polisince de aranan Şerif'in, Mısır'daki El Cihad örgütünün liderliğini 1991'de, El Kaide'nin iki numaralı ismi Eymen El Zevahiri'ye bıraktığını açıklamıştı. 
     Suudi Arabistan ve Yemen gibi, diğer Körfez ülkelerinin çoğunda da güvenlik sorunu başlıca kaygıların başında geliyor. 
     Bu ülkeler, Washington'un baskısıyla, terörizmin finansmanında kullanılabilecek paranın aklanmasına karşı önlemleri artırıyor. 
     
</TEXT>
</DOC>
