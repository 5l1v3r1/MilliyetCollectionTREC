<DOC>
<DOCNO> 233760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun06.html </URL>
<DATE> 2004/04/22/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Filistin "İsrail ekonomisini çökertmek zorundayız" 
</HEADLINE>
<TEXT>

     Filistin Dışişleri Bakanı Faruk Kaddumi, İsrail ve ABD'yi eleştirdi. 
     İslam Konferansı Örgütü'nün Ortadoğu ve Irak'taki son durumu ele almak için düzenlediği acil toplantıya katılmak üzere Malezya'nın başkenti Kuala Lumpur'a gelen Kaddumi gazetecilerin sorularını yanıtlarken, İsrail'in ''canavarlığının ve suikastlarının'' devam ettiğini'', İsraillilerin sivil insanları ve liderlerini öldürdüğünü söyledi. 
     ''Biz de direnmeye devam ediyoruz'' diyen Kaddumi, ''İsrail'in ekonomisini çökertmek zorundayız'' diye konuştu. 
     ABD'nin güvenilirliğinin ''boş laf'' olduğunu söyleyen Kaddumi, Amerikan yönetiminin barış girişiminde bulunduğunu ancak Şaron'un ziyaretinden sonra bundan vazgeçtiğini belirtti. 
     Kaddumi, direnişlerinin İsrail'in işgal ettiği tüm Filistin topraklarından, hatta Suriye'nin Golan Tepeleri ile Şebaa çiftlikleri de dahil tüm Arap topraklarından çekilene kadar süreceğini kaydetti. 
     
</TEXT>
</DOC>
