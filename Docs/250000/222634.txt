<DOC>
<DOCNO> 222634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/siyaset/siy20.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Baykal teşhisi koydu Başbakan Erdoğan hasta 
   Zonguldak'ta halka seslenen CHP lideri Deniz Baykal, mitinglerde vatandaşı fırçalayan Başbakan Erdoğan için "Önüne gelene parlıyor, çatıyor. Bu bir hastalıktır ve tedavisi vardır. İlacı seçim, reçetesi oy, doktoru da millet. 28 Mart'ta tedavi ediverin bunu" dedi. Baykal, Erdoğan'ın "CHP'nin kökü bereketsiz" sözlerine de, "Otur oturduğun yerde, haddini bil. Bir daha CHP'nin adını ağzına alma" diye yanıt verdi. 
   
   Canlı yayında öpücük 
   DSP lideri Bülent Ecevit ve eşi Rahşan Ecevit, dün özel bir televizyon kanalında canlı yayına katıldı. Ecevit, programda, eşini hiç öpmemesinin belirtilmesi üzerine, Rahşan Hanım'ı yanağından öptü. 
   
   AKP, Mardin'de SP'yi destekleyecek 
   AKP, seçimlere katılamayacağı Mardin'de Saadet Partisi'ni SP destekleyecek. AKP Mardin milletvekilleri Nihat Eri ve Sehalattin Dağ ile AKP İl Başkanı Şeyhmus Dinçer, dün düzenledikleri basın toplantısında, Mardin'de AKP olarak SP adayı Metin Pamukçu'yu en iyi hizmeti vereceğine inandıkları için destekleyeceklerini açıkladı. AKP'li milletvekilleri, "Başbakanımızın verdiği destek sözüne de güvenerek böyle bir karar aldık" dedi. SP adayı Metin Pamukçu da, AKP'nin verdiği desteğe teşekkür etti. 
   
   Gazete yırtan Tüzmen'den özür 
   TÜRKİYE Gazeteciler Cemiyeti TGC Başkanı Orhan Erinç'in, "Söz Halkın" adlı yerel gazeteye tepkisini yırtarak gösterdiği için ayıpladığı Devlet Bakanı Kürşad Tüzmen, bu hareketinden dolayı özür diledi. Tüzmen, "Gerçekdışı bir haberin birinci sayfada büyük puntolarla verildiğini gördüm. Çok üzüldüm. Amacımı aşan bir şekilde benim hiç de tarzım olmayan yanlış bir tepki gösterdim" dedi. 
   
   Yazıcı'dan resmi evrakta usulsüz düzeltme suçlaması 
   İstanbul Üniversitesi'nden Prof. Dr. Hasan Yazıcı'nın, eski YÖK Başkanı Prof. İhsan Doğramacı'nın, Amerikalı ünlü çocuk hekimi Dr. Benjamin Spock'tan intihal aşırma yaptığını söylemesi üzerine hakkında açılan hakaret davası üçüncü yılını doldurdu. Yazıcı, mahk m edildiği duruşmada, resmi evrakta usulsüz düzeltme olduğunu söyledi. Ankara 11. Asliye Hukuk Mahkemesi'ndeki davanın ilk aşamasında, 10 milyar lira manevi tazminat ödemeye mahk m edilen, ancak Yargıtay'ın bozması üzerine yeniden yargılanan Yazıcı, geçen ay yine aynı cezaya çaptırıldı. Davanın son duruşmasında çok önemli bir gelişme olduğunu belirten Yazıcı, "Ortada kesin bir resmi evrakta usulsüz düzeltme yapmak vardır. Konuyla ilgili olarak avukatlarım savcılığa başvurdu" dedi. Duruşma sırasında kanıtını sunduğu resmi evrakta usulsüz düzeltme yapılması hakkında davaya bakan yargıcın bir sorun görmediğini kaydeden Yazıcı, "Konuyla ilgili olarak Adalet Bakanlığı'na da başvuruyorum" diye konuştu. 
   
   
   
</TEXT>
</DOC>
