<DOC>
<DOCNO> 204936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko01.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedek parçada Çin, Türk sanayicisinin işini zorlaştırıyor... 
</HEADLINE>
<TEXT>

     Türkiye'de yedek parça sektörünün atılıma girdiği ancak, son yıllarda içerde dolar kurundaki düşüş, dış pazarda ise Çin'in ucuz girdi avantajıyla fiyat kırması nedeniyle sıkıntı yaşandığı bildirildi. Sanayici, sorunun çözümü olarak ''tarımcı desteği'' istiyor. 
     Aralarında ABD, Pakistan, Suriye, Belçika, Finlandiya, İngiltere ve İspanya'nın da bulunduğu çok sayıda ülkeye otomotiv yedek parçası ihraç eden Adana'da kurulu ORMAS A.Ş'nin Yönetim Kurulu Başkanı Necati Ortatepe, ihracatçıların tarihinin en zor dönemini geçirdiklerini söyledi. 
     Ortatepe, traktör yedek parçalarıyla yaptıkları imalatı tüm otomotiv sektörüne kaydırdıklarını ve bugün başta TEMSA olmak üzere FORD, EBRO, MASSEY-FERGUSON gibi çok sayıda markaya yedek parça ürettiklerini belirterek, şunları söyledi 
     ''Karşıyaka Sanayi Çarşısı'nda tek torna tezgahı ile başlattığımız imalatı bugün ihracat seviyesine getirmek elbette kolay olmadı. Zorlukları aştık ancak, son bir yıldan beri dolar kurundaki düşüş nedeniyle sıkıntı içine girdik. Bugün, toplam üretimimizin yüzde 50'den fazlasını ihraç ediyoruz.'' 
     
     YİNE ÇİN TEHDİDİ 
     Ortatepe, çok sayıda sektörde olduğu gibi yedek parça sektöründe de Çin'in devrede olduğunu, bu ülkenin ucuz insan gücü ve düşük girdi maliyetleriyle fiyat kırarak piyasa dengelerini bozduğunu vurguladı. Hindistan'ın da bu sektörde önemli bir rakip ülke olduğuna işaret eden Ortatepe, şunları kaydetti 
     ''Üretimde dünya standartlarını yakaladık hatta kalitede ön sıralara yerleştik. Sıkıntılarımızın başında dış pazarda ucuz girdileri sayesinde fiyat kıran Hindistan ve Çin'in amansız rekabeti geliyor. Bu rekabetten galip ayrılmamız, sektör ve ülkemiz için çok önemli. Bunun için devlet desteğine ihtiyacımız var. Devlet bazı tarım ürünlerinin ihracatında nasıl ton başına prim veriyorsa, aynı destek sanayiciye de sağlansın. 
     Tarımda olduğu gibi sanayiye de ihracat desteği verilmesi durumunda en azından dolar kurundaki düşüşün neden olduğu sıkıntılar bir nebze de olsa giderilebilir. Biz sanayici ve ihracatçılar olarak devletin kurdan dolayı ortaya çıkan farkın tamamının telafi edilmesini istemiyoruz. Bunun yüzde 50'si bile sübvansa edilse yeter. İhracata bağlı olarak üretim, istihdam artar, ekonomi tamamen ayağa kalkar.'' Ortatepe, tüm zorluklara rağmen dışardaki pazar arayışlarını başta Irak olmak üzere çeşitli ülkelerde sürdürdüklerini sözlerine ekledi. 
     
</TEXT>
</DOC>
