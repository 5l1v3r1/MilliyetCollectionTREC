<DOC>
<DOCNO> 229970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo10.html </URL>
<DATE> 2004/04/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konya'da teknik direktör kongreden sonra belli olacak 
</HEADLINE>
<TEXT>

     Konyaspor, teknik direktör sorununu bu ayın sonunda yapılacak kongreden sonra çözmeyi planlıyor. 
     Kulüp başkanı Mehmet Köseoğlu, Konyaspor Kulübü Genel Kurulu'nun bu ayın son haftasında gerçekleştirileceğini, kesin tarihi ise gelecek hafta başında yapılacak yönetim kurulu toplantısında belirleyeceklerini söyledi. 
     Tevfik Lav'ın geçirdiği trafik kazasında yaşamını yitirmesinden sonra yeni bir teknik direktörle anlaşmalarının zorunlu duruma geldiğini ifade eden Köseoğlu, şunları kaydetti 
     ''Tevfik Lav'a sonsuz saygı duyuyoruz. Hem bu saygı, hem de yaklaşan kongre nedeniyle teknik direktör konusunu askıya aldık. Seçilip seçilmeyeceğimizi bilmediğimiz için bir teknik direktörle de anlaşmak istemiyoruz. Samet Aybaba'nın yaklaşımına teşekkür ediyorum. Ancak teknik direktör konusunu genel kuruldan sonra ele alacağız.'' Köseoğlu, yönetime yeniden aday olup olmayacaklarının netlik kazanmadığını, kesin kararı Konya Büyükşehir Belediye Başkanı Tahir Akyürek ile görüşmelerinin ardından vereceklerini bildirdi. 
     Bu arada bu ay sonunda gerçekleştirilmesi planlanan kongrede yönetime şimdilik bir aday çıkmadığı bildirildi. 
     
</TEXT>
</DOC>
