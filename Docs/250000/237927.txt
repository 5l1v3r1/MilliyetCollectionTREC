<DOC>
<DOCNO> 237927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur26.html </URL>
<DATE> 2004/05/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Caminin kıblesinin yanlış olduğu 47 yıl sonra anlaşıldı .. 
</HEADLINE>
<TEXT>

     Nevşehir'in merkez ilçeye bağlı Güvercinlik Köyü'nde 1957 yılında yaptırılan caminin kıblesinin yanlış olduğu anlaşıldı. 
     AA muhabirinin aldığı bilgiye göre, Eyüp Doğru adlı kişi, geçen yıl misafir olarak geldiği Güvercinlik Köyü'nde camiye gitti. Doğru, kıblenin yanlış olduğunu öne sürerek, mihrabın yerinin değiştirilmesi gerektiğini söyledi. 
     Konunun, köylüler tarafından Nevşehir Müftülüğü'ne iletilmesi üzerine yapılan incelemede, kıblenin yanlış olduğu ortaya çıktı. Müftülük yetkililerinin girişimi ile mihrap sağa çevrilerek kıble yeniden belirlendi. 
     Nevşehir Müftüsü Yaşar Yaprak, caminin mihrabının yanlış yönde olmasının, kılınan namazları etkilemeyeceğini, İslam dininin hoşgörü dini olduğunu söyledi. Yaprak ''Mihrabın yönü doğru yöne çevrilip tartışma sona erdirildi. Cemaat namazını gönül rahatlığı ile kılabilir'' dedi. 
     
</TEXT>
</DOC>
