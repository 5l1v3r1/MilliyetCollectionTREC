<DOC>
<DOCNO> 233615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur37.html </URL>
<DATE> 2004/04/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Vali Güler "Beyoğlu, çok güvensizmiş gibi tadim edilmeye çalışılıyor" 
</HEADLINE>
<TEXT>

     İstanbul Valisi Muammer Güler, Beyoğlu'nda son günlerde işlenen 2 cinayetten birinin failinin bulunduğunu, diğerinin de zanlısının tutuklu olduğunu belirterek, ''Beyoğlu 'çok güvensiz, girilmesi sakıncalı bir yermiş' gibi takdim edilmeye çalışılıyor. Endişeye, paniğe gerek yok'' dedi. 
     Vali Güler, İstanbul Büyükşehir Belediye Başkanı Kadir Topbaş'a ''iadei ziyarette'' bulunarak, yeni görevinde başarılar diledi. 
     Ziyarette konuşan Güler, Beyoğlu'nun turistik potansiyelinin gelişmesinde Topbaş'ın çok önemli çalışmalar yaptığını anlatarak, bu birikimle İstanbul'da da çok önemli hizmetlerde bulunacağını söyledi. 
     ''Merkezi idare ile yerel idare, İstanbul'da bütünleşmiştir. Hizmetlerde hiçbir aksama olmayacaktır'' diyen Güler, aradaki bürokrasiyi aza indirerek çok hızlı bir hizmet sürecinin gerçekleşeceğini bildirdi. 
     İstanbul'un çok önemli bir sınava hazırlandığını vurgulayan Güler, mayıs ve haziran aylarında Eurovision Şarkı Yarışması'nın yanı sıra, OECD, İslam Konferansı Örgütü, NATO İstanbul Zirvesi, medya ve finans kuruluşları ile Otelciler Birliği'nin çok büyük etkinliklerinin yapılacağını hatırlattı. 
     
     BEYOĞLU'NDAKİ OLAYLAR 
     Konuşmasında, ''son günlerde Beyoğlu'nda meydana gelen bazı münferit olayları ilçenin güvenliğine ilişkin olumsuz yansıtma temayülleri olduğuna'' dikkati çeken İstanbul Valisi Güler, sözlerini şöyle sürdürdü 
     ''İkinci işlenen cinayetin faili bulunmuştur. Birinci olayla ilgili olarak çalışmamız sürüyor. Ama bu olayla ilgili zanlı tutuklu bulunuyor. Birinci olayın failinin bulunmadığı veya geç bulunduğu şeklindeki ifadelere katılmak mümkün değildir. Polis, elinden gelen her türlü gayreti göstermektedir. Polisin gösterdiği duyarlılığı ve sorumluluğu, herkesin de göstermesi gerekmektedir.'' Beyoğlu'ndaki eğlence ve işyeri sahipleriyle diyalog halinde olduklarını anlatan Güler, ''Beyoğlu'ndaki eğlence, turizm potansiyelinin geriletilmesine yönelik birtakım endişeler hissediyorum. Kimse bu oyuna gelmesin. Beyoğlu'ndaki o potansiyel, İstanbul turizmi için son derece önemlidir'' diye konuştu. 
     Vali Güler, ilçede hafta sonları 2 milyon insan hareketliliği bulunduğunu ifade ederek, kahvehane, bar, diskotek, pavyon gibi toplam 1378 eğlence mekanı bulunduğunu ve bu potansiyelin göz ardı edilemeyeceğini söyledi. 
     
     ''MÜNFERİT OLAY'' 
     Vali Güler, basın mensuplarının bu konudaki sorularını yanıtlarken de şöyle konuştu 
     ''İki olaydan sonra, Beyoğlu 'çok güvensiz, sakıncalı bir yermiş' gibi takdim edilmeye çalışılıyor. Bu olmaz tabii ki. Hep beraber bunun önlenebileceğini, münferit bir olay olduğunu ve faillerinin yakalandığını göz önüne alarak, iyileştirici bir yöne doğru götürmemiz lazım. Endişeye, paniğe gerek yok. İki olayın meydana gelmesi, koca bir yeri sıkıntılı hale getirir mi Her yerde olabilir bu. Önemli olan, bunu en asgariye indirecek tedbirleri almak. 
     14 arkadaşının içinde 1 insan, bir cinayete kurban gidiyor. Hemen deliller birtakım endişelerle yok ediliyor. Kimse görmedi, bilmedi, duymadı... Böyle bir şey var mı Polis, sıfır noktasından giderek belli bir yere gitmeye çalışıyor. Polis, hemen ertesi gün çıkıp 'şu kişi bunu yaptı' diyemez ki. Dese bile bunu delilleriyle adli makamların önüne çıkarması lazım. Ama buna rağmen polis belli mesafe aldı.'' 
     ''Bazı insanların baskılar altında ifade vermekten kaçındığının ifade edildiğini'' de belirten Güler, şunları kaydetti 
     ''Onların kim olduğunu, nasıl baskı altında tutulduğunu da araştırıyoruz. Kimse kimseyi baskı altına alamaz İstanbul'da. Hele Beyoğlu'nda kimse sokak hakimiyeti sağlayamaz. Bunun geçmişte örnekleri yaşandı. İnsanlar bundan korku duyacak, baskı altında kalacak bir yapıya girmesinler. Bugün korkarsanız, yarın gelir bir başkası sizi korkutur ve korkmaya devam edersiniz. Korkmamak da vatandaşlık sorumluluğu gerektirir.'' 
     
     ÜNİVERSİTELERE, NATO ZİRVESİ İÇİN TATİL ÖNERİSİ 
     Vali Güler, önümüzdeki ay gerçekleştirilecek Eurovision Şarkı Yarışması için tanıtım çalışması yapacak olan TRT'ye İl Özel İdare bütçesinden 300 milyar lira kaynak aktardıklarını da anlatarak, İstanbul'un genel anlamda tanıtımına yönelik çalışmaların da yapılacağını söyledi. 
     Güler, NATO zirvesinin yapılacağı tarihte ilköğretim okullarının zaten tatil olduğunu, ancak üniversitelerin takvimlerini buna uygun düzenlemeleri noktasında bir tavsiyeleri bulunduğunu bildirdi. 
     Bu toplantıların İstanbul için çok önemli fırsat olduğunu ifade eden Güler, ''Bütün İstanbullular ev sahipliği yapmalıdır. Kentlilik bilinci burada ortaya çıkacak. İstanbul'un rantını İstanbullu birlikte yaratacak'' dedi. 
     Muammer Güler, tarihi yarımadanın turizm ve hizmet ağırlıklı konsepte kavuşturulması, otoparkların çoğaltılması, trafiğin çok başlılıktan kurtarılması ve kaçak yapılaşma konusunda Büyükşehir Belediyesi ile birlikte yoğun çalışma yürüteceklerini anlatarak, ayrıca, İstanbul'un önümüzdeki 10 yılda Deprem Master Planı'nın öngördüğü bütün ihtiyaçlarını karşılaması gerektiğini kaydetti. 
     Vali Güler, bunun için kaynak ayrılmasına da gerek olmadığını, belediyenin kentsel dönüşümü kendi içinde yaratacağı rantla çözeceğini, merkezi idarenin bu konuda yapacağı en büyük yardımın ise mevzuat düzenlemeleri olduğunu sözlerine ekledi. 
     
     24 SAAT ÖZGÜR KENT 
     Kadir Topbaş da, Vali ile birlikte İstanbul'u 5 yıl içinde yaşanabilir, güvenli, 24 saat özgür ve dünyaya açık bir kent haline getirmek istediklerini söyledi. 
     Başta turizm olmak üzere kentin birçok sıkıntısını ortadan kaldırmak için ekibiyle birlikte kolları sıvadıklarını belirten Topbaş, hizmetlerini insanların yaşayarak göreceklerini kaydetti. 
     Topbaş, mayıs ve haziran aylarında İstanbul'da çok ciddi uluslararası etkinliklerin yapılacağını, bunu çok iyi değerlendirerek uygun ve doğru çalışmalar ortaya koyacaklarını söyledi. 
     Toplantılara hazırlık için değnekçileri kaldırdıklarını, Taksim Meydanı'nın aydınlatılarak çevresinin düzenlenmesi, İstiklal Caddesi ve sokaklarının aydınlatılması talimatını verdiğini bildirdi. 
     Topbaş, Taksim'in turizmde ciddi bir odak noktası olduğunu, daha önce girilemeyen sokakların insanların tercih ettiği yaşam merkezleri haline geldiğini söyledi. 
     Talimhane, Ömer Hayyam Caddesi, Tarlabaşı ve Dolapdere arasındaki tüm alanla ilgili tek tek tespit çalışması yaparak insanların ekonomik şartları ve gelir durumlarını tespit ettiklerini anlatan Topbaş, hem bu insanlara kaliteli bir yaşam sunmak, hem de yıkım tehlikesi altında olan bu tarihi kültürel mirasın ağırlıkta olduğu bütün yerleşim alanlarını düzeltmek istediklerini kaydetti. 
     Sirkeci Garı'nın işlevinin sur içine girmeden bir istasyonda bitirilip burasının Sanat Galerisi haline getirilmesi konusunda Ulaştırma Bakanı'na bir öneride bulunduğunu belirten Topbaş, ayrıca Gülhane Parkı'nın eskiden olduğu gibi Sarayburnu ile birleşerek yolun altına alınması ve burada daha önce varolup yıkılan sahil saraylarının yeniden yapılması projelerinin bulunduğunu söyledi. 
     İstanbul Büyükşehir Belediye Başkanı, ''İstanbul'un turizmini etkileyecek çok ciddi kalıcı adımlarımız var. Bu çalışmaları zaman içinde takdim edeceğiz. İstanbul buna değer. Elimizde öyle bir obje var ki bunu ayağa kaldırmak için biraz üzerindeki tozu üflemek kafi gelecek'' dedi. 
     
</TEXT>
</DOC>
