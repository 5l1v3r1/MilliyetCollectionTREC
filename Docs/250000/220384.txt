<DOC>
<DOCNO> 220384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/guncel/gun05.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriyen karlar sel oldu 
</HEADLINE>
<TEXT>

   Lodos ve yağmur nedeniyle eriyen kar suları Kars, Muş, Silifke, Ardahan, Erzurum'da taşkınlara yol açtı. Birçok ölü ve kayıp var 
   DOĞAN HABER AJANSI 
   
   Ardahan-Türkgözü Sınır Kapısı arasında bulunan Kura Nehri üzerindeki Altaş Köprüsü, sel etkisiyle çöktü. Hanak'tan Ardahan'a gitmekte olan Serkan Tekke yönetimindeki taksi, köprünün yıkılması sonucu suya düştü. Tekke, yaralı kurtulmayı başarırken, otomobildeki 3 kişi sel sularına kapıldı. Ahmet Sedat Yaşar ile 2 Gürcü kadını bulmak için sivil savunma birlikleri harekete geçti. Ancak arama çalışmaları hava şartları yüzünden ertelendi. 
   Erzurum Çat'a bağlı Değirmenli köyünde de karların erimesi sel ve çığa yol açtı. İki ev tamamen yıkılırken, Sami Uçar ile kızları Sevda 7 ve Rabia Uçar 2 akıntıya kapılarak kayboldu. Sami ve Rabia Uçar'ın cesedi bulunurken, Sevda Uçar için arama çalışmaları başlatıldı. 
   Muş'ta karların erimesiyle oluşan su baskınları sonucu Üçdere, Suocak, Düzkışla, Kıyık, Kumluca, Kocatarla, Çatbaşı ve Malazgirt'te taşkınlar yaşandı. 
   Bitlis'te kent merkezinde 100, Güroymak'ta 300, Tatvan'da da 100 kadar ev ve işyeri sular altında kaldı. Çatısını onarmak isteyen Zeki Erdoğdu, dengesini kaybederek düşünce öldü. 
   Göksu'nun taşması sonucu Konya Çetmi'ye mal getiren araç içindeki Sefa Akar ile Erol Sevindik 3 saat araçlarında mahsur kaldıktan sonra kurtarılabildi. 
   Kars Aydınlıkevler Mahallesi'nde oturan Tellibey Kaya'nın 15 günlük bebeği Ali botla kurtarıldı. 
   Batman'ın Kozluk ilçesi yakınlarındaki Garzan Çayı taşınca 3 köprü yıkıldı. Mehmet Adanır adlı köylü sulara kapılıp boğuldu. 
   
   
</TEXT>
</DOC>
