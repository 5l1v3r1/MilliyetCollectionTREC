<DOC>
<DOCNO> 228101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/ekonomi/eko02.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı banka girişi sektörün sermaye ihtiyacına katkı sağlar' 
</HEADLINE>
<TEXT>

   Yabancı sermaye payının tüm sektörlerde artması gerektiğini söyleyen Akbank Genel Müdürü Zafer Kurtul, yabancı girişinin bankacılığa önemli katkılar sağlayacağını söyledi 
      EKONOMİ SERVİSİ 
   
   Axess kredi kartının yeni kampanyasının basına tanıtım toplantısında soruları yanıtlayan Akbank Genel Müdürü Zafer Kurtul, bankacılık sektörünün her geçen gün daha güçlü hale geldiğini söyledi. 
   Garanti Bankası Intesa görüşmelerinde ön anlaşmanın imzalanmış olmasına bağlı olarak bankacılıktaki yabancı sermaye girişini değerlendiren Kurtul, yabancı payının artmasının sektörün sermaye ihtiyacına önemli katkılar sağlayacağını belirtti. 
   
   Dengeli rekabet olacak 
   Bankacılığın yanı sıra diğer sektörlerde de yabancı sermaye girişini desteklemek gerektiğini belirten Kurtul, "Yabancı bankaların sektörümüze girmesi, özellikle sektörün sermaye ihtiyacını gidermesi konusunda da önemli katkılar sağlıyor" dedi. 
   Yabancı bankaların sektöre girmesini olumlu olarak gördüğünü belirten Kurtul, "Bu sektörün sermaye yeterlilik oranlarında da olumlu gelişmeye katkıda bulunacaktır" dedi. 
   Yabancı bankaların gelmesini Türkiye'ye duyulan güvenin bir göstergesi olarak değerlendiren Kurtul, "Haksız rekabetin olmadığı daha sağlıklı bir ortam bekliyoruz. Yabancıların gelmesiyle sektörün daha sağlıklı bir yapıya kavuşacağını düşünüyoruz" şeklinde konuştu. 
   vKamu bankası eleştirisi 
   Kurtul, bankacılıkta haksız rekabetin giderilmesi ve sektörün Avrupa normlarına getirilmesi konularında da gelişmeler kaydedilmesi gerektiğini söyledi. 
   Reel faizin düşmesiyle birlikte bankacılıkta bireysel alanda yaşanan yoğun rekabetin kredi kartı ve mevduat faizlerindeki yansımalarına ilişkin soruları da yanıtlayan Kurtul, kamu bankalarının aldığı riskin devletin riski olduğuna dikkat çekti. 
   Bankaların faiz stratejilerinde üstlendikleri riskleri çok iyi hesaplamaları gerektiğini söyleyen Kurtul, kamu ve özel bankalar arasında haksız rekabet yaşanmaması için kamu bankalarının mevduat faizlerinin özel bankalardan düşük olması gerektiğini söyledi. 
   
   Chip para ve bilet kazandırıyor    Axess kampanyası hakkında bilgi veren Akbank Genel Müdür Yardımcısı Hakan Binbaşgil, kampanyanın 1 Nisan - 31 Temmuz tarihleri arasında geçerli olacağını söyledi. Binbaşgil, kart sahiplerinin hem chip para hem de uçak bileti kazanacaklarını belirterek, istedikleri havayoluyla uçabileceklerini, sezon farkının bilet fiyatlarına yansıtılmayacağını, alan vergisinin Axess tarafından ödeneceğini ve biletlerin ücretsiz olarak ulaştırılacağını bildirdi. Kampanyada 10 milyar liralık alışveriş yapan kart sahipleri yurtiçi bileti kazanacaklarını belirten Binbaşgil, 20 milyarlık alışveriş yapanların Avrupa, Kuzey Afrika, Yakındoğu, Ortadoğu ve Uzak Asya ülkelerine bedava uçabileceklerini söyledi. 
   
   
</TEXT>
</DOC>
