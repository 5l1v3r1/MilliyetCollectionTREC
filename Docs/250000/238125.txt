<DOC>
<DOCNO> 238125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy05.html </URL>
<DATE> 2004/05/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Avrupalı parlamenterlerin kanında zehirli kimyasal bulundu... 
</HEADLINE>
<TEXT>

     Avrupalı parlamenterlerin kanında, 76 farklı zehirli kimyasala rastlandığı bildirildi. Yapılan araştırmaya göre, parlamenterlerde Avrupa'da yirmi yıl önce kullanımı yasaklanmış olan fitalat ve küresel ısınmaya da neden olan zehirli gazlardan PFC tespit edildi. 
     AA muhabirinin WWF-Türkiye'den Doğal Hayatı Koruma Vakfı aldığı bilgiye göre, WWF Dünya Doğayı Koruma Vakfı ve The Co-operative Bank tarafından yürütülen ''Zehirli Kimyasallar Kampanyası'' kapsamında yapılan araştırmada Avrupa genelinde seçilen 47 deneğin kanı incelendi. 17 ülkeden seçilen denekler arasında Avrupa Parlamentosu'ndan 39, Avrupa Birliği'ne AB giriş sürecinde olan ülkelerden 4 gözlemci, 1 eski AB parlamenteri ve 3 WWF çalışanı bulunuyor. 
     2003 yılının Aralık ayında yapılan kan testinde, deneklerin kanında 101 farklı zehirli kimyasal arandı. Zehirli kimyasallar beş gruba ayrıldı DDT, polikarbonat plastik, brom içeren yanmayı önleyici kimyasal maddeler, fitalat gıda maddeleriyle temas halinde olan streç film gibi plastik malzemelerde, PVC'den yapılmış oyuncaklarda, süt ürünlerinde bulunabilen zehirli bir kimyasal ve bilişim sektöründe çip yapımında kullanılan bir zehirli gaz olan PFC. 
     Araştırma sonuçlarına göre, Avrupa çapında insan kanındaki zehirli atıklarla ilgili yapılan testlerde deneklerin kanında vücutta biriken 76 çeşit endüstriyel, zehirli kimyasala rastlandı. Ayrıca, yine araştırmaya göre, bir kişinin kanında bulunan ortalama kimyasal madde sayısı 41. 
     Deneklerin kanında, Avrupa'da yirmi yıl önce kullanımı yasaklanmış olan fitalat ve küresel ısınmaya da yol açan zehirli gazlardan PFC'ye perfluorinated compounds rastlandı. 
     Araştırmada, insan kanında ilk kez, yanmayı önleyici bir başka zehirli kimyasal olan HBCD tespit edildi. Yine çok sayıda deneğin kanında, AB tarafından yaban hayatını ve insan sağlığını tehdit ettiği için yasaklanan, bir başka yanmayı önleyici madde olan deca BDE yüksek oranda saptandı. 
     
     KAMPANYA DİREKTÖRÜ 
     WWF'nin dünya çapında yürüttüğü zehirli kimyasallar kampanyasının direktörü Karl Wagner, araştırma sonuçları ile ilgili olarak yaptığı açıklamada, araştırmayla her insanın kanında 76 çeşit vücutta biriken zehirli kimyasal bulunduğunun kanıtlandığını bildirdi. 
     Araştırmada bulunan zehirli atıkların ve konsantrasyonların endişe verici boyutlarda olduğuna dikkati çeken Wagner, doğanın, insan sağlığının ve gelecek nesillerin korunması için Avrupa Birliği'nin zararlı kimyasalları tanımlayan ve kullanılmasını engelleyen yasa teklifinin uygulanmasının şart olduğunu kaydetti. 
     WWF-Türkiye Doğal Hayatı Koruma Vakfı ise AB'ye giriş sürecine hazırlanan Türkiye'nin, zehirli kimyasallar konusunda vatandaşların sağlığı ve doğanın korunması için gerekli önlemleri almaya ve gerekli yasal düzenlemeleri yapmaya çağırdı. 
     
     KİMYASAL ÜRETİMİNDE İNANILMAZ ARTIŞ 
     WWF'nin verilerine göre, 1930 yılında, tüm dünyada yıllık 1 milyon ton olan kimyasal madde üretimi, bugün 400 milyon tona çıktı. İnsan yapımı kimyasalların giderek artan bazı kanser türleri, doğuştan gelen sakatlıklar ve çocukların bağışıklık sistemindeki sorunlar gibi rahatsızlıklarla ilişkili olduğu düşünülüyor. Son yıllarda hormonlarla ilgili kanser türleri hızla ve önemli ölçüde artış göstermiştir. Tüm dünyada göğüs kanseri oranı yüzde 50 oranında arttığı, prostat ve testis kanserinin neredeyse iki katına çıktığı saptandı. 
     
</TEXT>
</DOC>
