<DOC>
<DOCNO> 202417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yazar/zbirand.html </URL>
<DATE> 2003/12/16/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kıbrıs'ta asıl Ankara kazandı 
</HEADLINE>
<TEXT>

   
   Şimdi iş tamamen Ankara'ya kalıyor. 
   Eskiden de son söz hep Ankara'ya aitti, ancak bu defa durum daha farklı. Bu seçim sonuçları Kıbrıs'ı öylesine kilitledi ki, kimsenin kıpırdayacak hali yok. Ankara ne derse o olacak. 
   Sandıktan çıkan oyların ne mesaj verdiği konusunda galiba kimsenin kuşkusu yok 
   - Rauf Denktaş'ın Annan planına tümüyle karşı çıkan ve çözümsüzlük anlamına çekilen tutumu kaybetti. Türk toplumu bugünkü durumda kalmak istemediğini, statükoya karşı olduğunu açıkça gösterdi. Muhalefetin oyları 98 seçimine göre bu kadar artar ve iktidarınki azalırsa, başka bir sonuç çıkarılamaz. 
   - Ancak, muhalefetin tezleri de beklendiği kadar veya yeterince oy toplayamadı. Demek ki, toplumun diğer yarısı da kuşkulu. Bugüne kadar edindiği mal mülk, statü ve güveni bırakmak istemiyor. Muhalefet partilerinin "Annan planını olduğu gibi hemen imzalayalım" yaklaşımını benimsemiyor. 
   Durum böylesine eşitlenince, tabii herkesin bakışı Ankara'ya dönecek. Ankara, hem kendi çıkarlarını, hem KKTC'yi, hem de uluslararası gerçekleri dikkate alarak bir çözüm seçecek ve uygulayacak. 
   
   SORUN, ANKARA'DA DÜĞÜMLENİYOR... 
   Kıbrıs sorunu bugüne kadar sürüklendiyse ve büyük fırsatlar kaçırıldıysa, hiçbir zaman Denktaş'ın veya KKTC muhalefetinin tutumundan değil, Ankara'nın kararsızlığından kaynaklanmıştır. 
   Hükümet bir türlü karar verememiştir. 
   Cumhurbaşkanı farklı düşünür, Genelkurmay farklı... Dışişleri Bakanlığının bir bölümü şu yönde, diğer bölümü başka yönde düşünüyor. 
   Bu kargaşa içinde hakemlik rolü oynaması gereken Başbakan ise, bir türlü ağırlığını ve tercihini ortaya koymadı veya koyamadı. 
   Eğer şimdi bu belirsizlik giderilir ve Ankara kararını verebelirse, KKTC kurtarılabilir. Aksi halde Ada'nın kuzeyini büyük oranda kaybetmeye hazır olmalıyız. 
   
   
   
   AB'YE GÖRE KIBRIS ÇÖZÜLMÜŞ DURUMDA    AB Komisyonunda ilginç bir tutum değişikliği var. 
   Tepedeki yöneticilerle yaptığım konuşmalarda ilk defa farklı bir yaklaşımla karşı karşıya kaldım. 
   "Bize göre Kıbrıs sorunu çözüldü" diyen üst düzey bir yetkili şöyle bir mantık sürdürdü 
   "...Güney Kıbrıs'ın tam üyeliği artık gerçekleşti. Türkiye tutumuyla Güneyin tam üyeliğini durduramadı. Önce Kopenhag'da, ardından da Mart ayında Viyana'da adım atmayarak, Rumların tam üyeliğini bloke edemedi. Yani treni kaçırdınız. Şimdi geriye sadece 1 Mayıs 2004'e kadar bir süreciniz kaldı. Bizim aldığımız sinyaller tabii bir süpriz yapmadığınız taktirde- yine harekete geçmeyeceğiniz yönünde. Durum böyle devam ederse, Kıbrıs kendiliğinden çözülecek. Yani Rumlar Ada'nın Güneyi tam üye olacaklar ve KKTC dışarda kalacak. Bizim kalkıp, Türkiye'yi top tüfek kullanıp Ada'dan atmaya hiç niyetimiz yok. Bu durumda kim zarar görecek En büyük zarara Kuzey Kıbrıs'ta yaşayanlar uğrayacaklar. Zira fakir kalacaklar. Zarara uğrayacak ikinci taraf ise Türkiye olacak. Çünkü faturayı siz ödeyeceksiniz. Bugünkünden daha fazla para harcayacaksınız. Üstelik, sürekli şekilde siyasi baskı altında kalacaksınız. Ayrıca, AB'ye katılma sürecinizin anahtarını Rumların vetosuna teslim edeceksiniz. İşte bu açılardan bakınca, kendi bindiğiniz dalı kesmiş oluyorsunuz. Bundan dolayı da, Brüksel'deki genel hava Kıbrıs sorununun bir açıdan kendi kendine çözümlendiği şeklinde..." 
   Doğrusu, olaya bu açıdan bakmamıştım. 
   AB Komisyonundaki bu yeni hava beni de şaşırttı. 
   Bu mantık yapısı, bir açıdan doğru. 
   Rumları elimizden tamamen kaçırmış olacağız. 
   Kuzey Kıbrıs bizde kalacak, ancak faturası o kadar büyüyecek ki, sonunda Kıbrıs'ı o sevmediğimiz Annan planından çok daha ucuza bırakmak zorunda kalacağız. Hele bir de, 1 Mayıs 2004 günü Rumlara hediye edeceğimiz veto hakkını düşünürsek, Kıbrıs ile ilgili politikamızın 70 milyon insanımızı nasıl bir bataklığa götürdüğü daha iyi anlaşılıyor. 
   Umarım hükümet bu gidişi zamanında görür de, tutum değiştirir. Aksi halde büyük kayıplara uğrayacağız. 
   
   
   
   SADDAM'IN YAKALANIYI GEÇİCİ BİR ZAFERDİR    Saddam Hüseyin'in yakalanışı, ABD'yi çok mutlu etti. Uzun süredir böylesine bir başarı gösterilememiş ve giderek artan direniş moralleri bozmuştu. 
   Olay, yeni bir dönemin başlaması anlamına geliyor. 
   Ancak, şimdiden herşeyin bittiği ve işlerin rayına gireceği sonucunu da çıkartmamak gerekir. Koalisyon güçleri moral bir avantaj elde etti. Önemli olan, bundan sonra, bu gelişmeden de yararlanarak Irak'ta dengelerin yeniden kurulmasıdır. 
   ABD, Irak konusunda başından beri büyük hatalar yaptı. Artık doğru yolu bulması için önemli bir fırsat yakalamış oldu. 
   Bu gelişmenin Türkiye açısından da olumlu etki yapacağını not etmeliyiz. Karışık, istikrarsızlığa boğulmuş bir Irak'ın Türkiye'ye zararı çok büyüktür. Bu açıdan bakılırsa, Saddam Hüseyin unsurunun ortadan kalkması memnuniyet yaratmalı. 
   Şimdi top yine ABD sahasına geçti. Oyunu iyi oynayabilirlerse bölge kurtulur. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
