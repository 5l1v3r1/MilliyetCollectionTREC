<DOC>
<DOCNO> 225901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo35.html </URL>
<DATE> 2004/03/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Berlusconi, Terim'i Milan'dan niye gönderdi İşte yanıtı... 
</HEADLINE>
<TEXT>

     İtalya Birinci Futbol Ligi'nin ünlü takımlarından AC Milan'da, Silvio Berlusconi döneminin ilk teknik direktörü olan Nils Liedholm, kırmızı-siyahlı kulübü ve eski patronunu ''Il Venerdi'' adlı dergiye değerlendirdi. 
     82 yaşındaki Nils Liedholm, AC Milan'da yalnızca 8 ay görev yapabilen Fatih Terim'in işine son verilmiş olmasının, Silvio Berlusconi'nin onu yeterli bulmamasından kaynaklandığını ileri sürdü. 
     İtalya Başbakanı ve AC Milan'ın patronu Silvio Berlusconi, yaklaşık 10 gün önce basın mensuplarına, ''Takımı kuran benim ama kimsenin beni hatırladığı yok'' esprisini yapmıştı. 
     Berlusconi, ''Bakıyorum, herkes 'Sacchi'nin Milan'ı, Capello'nun Milan'ı ve Ancelotti'nin Milan'ı diyor. Oysa 18 yıldır takımı kuran da taktikleri veren de oyuncuları satın alan da benim. Ben yokmuşum gibi davranılmasına tahammül edemiyorum'' demişti. 
     La Repubblica Gazetesi'nin haftalık eki olan ''Il Venerdi'' dergisi ise Berlusconi'nin söz konusu beyanatından hareketle AC Milan'ın eski teknik direktörlerinden Liedholm ile bir söyleşi gerçekleştirdi. 
     Liedholm, başarılı dönemlere sahiplenen Berlusconi'nin, Tabarez ve Terim'li dönemleri neden geçtiğine ilişkin düşüncesini de dile getirdi. Liedholm, ''O dönemlerde Berlusconi'nin uygun oyuncuları seçemediğini, iyi bir kadro oluşturamadığını mı düşünmek gerekir '' biçimindeki sorusunu şu sözlerle yanıtladı 
     ''Tabarez ve Terim'in işlerine son verilmesi, Berlusconi'nin onları yeterli bulmamasından kaynaklanmıştır. Başka bir söz söylememe gerek yok.'' Berlusconi, 1996'da yalnızca 8 günlük bir görev sonrasında işten kovulan teknik direktör Oscar Tabarez hakkında alaycı bir ifade kullanarak, ''O kim San Remo'da bir şarkıcı mı '' demişti. 
     
     ''BERLUSCONI, HÜCUMA ODAKLANMIŞTIR'' 

     Berlusconi'nin en fazla hücumla ilgilendiğini belirten Liedholm, eski patronunun futbol anlayışını ise şu cümlelerle özetledi 
     ''O hep ileriyi, hücumu ve golcülere topun nasıl ulaştıracağını düşünüyordu. Kafayı hücuma takan biriyle benim gibi orta alanda oynamış birinin futbol anlayışları doğal olarak farklıdır. Berlusconi hücuma odaklanmıştır.'' Liedholm, ''İleride Milan'ın başında teknik direktör olarak kimi görmek istersiniz '' biçimindeki bir soruyu ise şöyle yanıtladı 
     ''Ne diyebilirim ki Genç olsaydım, o işi ben üstlenmeliyim diyebilirdim. Bu dönemde o kadar da zor bir iş değil. Takım mükemmel, sürekli galibiyet yaşanıyor, ortam harika. Bu tür durumlarda başkanla ilişkinin iyi olması için özel bir çabaya gerek yok.'' 

     
</TEXT>
</DOC>
