<DOC>
<DOCNO> 211992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo24.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezalar belli oldu 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , Beşiktaşlı oyuncuların cezalarını belirledi. 
     Siyah-beyazlıların hafta sonunda Samsunspor ile yaptığı ve 4-1 yenildiği karşılaşmada hakem Cem Papila tarafından doğrudan kırmızı kart gösterilen 3 oyuncunun cezası belli olurken, PFDK, İbrahim ve Pancu'ya 2'şer ve Ahmet Yıldırım'a da 1 maç oynamama cezası verdi. 
     Yine aynı karşılaşmada gördükleri ikinci sarı kart nedeniyle oyun dışı kalan Zago ile İlhan ise dün akşam Gaziantepspor ile yapılan Türkiye Kupası 3. tur maçında oynamayarak cezalarını tamamladı. Zago ve İlhan, Beşiktaş'ın hafta sonunda Bursaspor ile deplasmanda yapacağı lig maçında görev alabilecek. 
     Ahmet Yıldırım da, dün Gaziantepspor'la oynanan Türkiye Kupası maçında oynamadığı için cezasını tamamlamış oldu ve hafta sonu oynanacak Bursa karşılaşmasında forma giyebilecek. 
     Kurul ayrıca, Konyaspor karşılaşmasında kırmızı kart gören Trabzonsporlu Hasan Üçüncü'ye de 2 maç oynamama cezası verdi. 
     
</TEXT>
</DOC>
