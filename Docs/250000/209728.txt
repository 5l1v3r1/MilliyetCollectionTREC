<DOC>
<DOCNO> 209728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur21.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra gecelerinin ünlü ismi Kazancı Bedih, sobadan zehirlenip öldü 
</HEADLINE>
<TEXT>

     Sıra Geceleri'nin ünlü ismi ''Kazancı Bedih'' lakaplı Bedih Yoluk ile dördüncü eşi Fatma Yoluk, sobadan sızan gazdan zehirlenerek öldü. 
     Alınan bilgiye göre, Şanlıurfa'nın Bıçakçılar Mahallesi'nde oturan Kazancı Bedih 76 ve eşi, öğle saatlerinde yakınları tarafından ölü bulundu. Bedih ve dördüncü eşi Fatma Yoluk'un sobadan sızan gaz nedeniyle yaşamlarını yitirdikleri belirlendi. 
     Yakınları, Kazancı Bedih'i dün gece soğuk algınlığı nedeniyle Şanlıurfa Devlet Hastanesi'ne kaldırdıklarını belirterek, ''Devlet Hastanesi'nde tedavi edildikten sonra eve getirdik. Evde eşiyle birlikte yaşıyordu. Sabah eve geldiğimizde ikisinin cansız bedeni ile karşılaştık'' diye konuştular. 
     
     2 BİN CİVARINDA ''SIRA GECELERİ'' ALBÜMÜNE İMZA ATTI 

     Sıra Geceleri'nin ünlü ismi Kazancı Bedih, 60 yıllık sanat hayatında yaklaşık 2 bin civarında albüme imza attı. ''Eşkiya'' filmi ve İbrahim Tatlıses'in televizyon programına katılarak ün kazanan Kazancı Bedih, eylül ayında sanat hayatını bırakarak, Bakırcılar Çarşısı'ndaki, çaydanlık tamirciliği mesleğine geri dönme kararı almıştı. 
     Son röportajında, AA muhabirine, sanat hayatında yorulduğunu belirten Kazancı Bedih, ''Kazancılık mesleğini özledim. Gençlerin de önünün açılması gerektiğini inanıyorum. 70 yaşından sonra yakaladığım şöhret benim için önemli değil'' diye konuşmuştu. 
     
</TEXT>
</DOC>
