<DOC>
<DOCNO> 243269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko32.html </URL>
<DATE> 2004/05/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yarım trilyon liralık zırhlı Range Rover satışa sunuldu... 
</HEADLINE>
<TEXT>

     İngiltere'deki satış fiyatı yarım trilyon lirayı aşan 185 bin sterlin Range Rover'ın zırhlı modeli, Türkiye'de de satışa sunuldu. 
     Türkiye distribütörlüğünü Borusan Otomotiv'in yaptığı Land Rover'in üst modeli Range Rover'ın zırhlı 4x4 V8 Vogue'nun tanıtımı, Ural Ataman Klasik Otomobil Müzesi'nde yapıldı. 
     Global Zırhlı Range Rover Satış Müdürü Nick Youdan, bu yıl Türkiye'de 3-4 tane zırhlı Range Rover satmayı hedeflediklerini belirterek, geçen yıl dünya genelinde 60 araç sattıklarını, bu yılki hedeflerinin ise 80 olduğunu bildirdi. 
     Aracın, benzerlerinden çeşitli farkları bulunduğunu belirten Nick Youdan, ''Başka hiçbir Premium 4X4 B6 standardındaki otomobiller merdiven inip çıkamıyor. Bizim aracımızla bunu çok kolay yapabiliyorsunuz'' dedi. 
     Youdan, Avrupa Birliği üyesi ülkelerde üretilen zırhlı otomobillerde baz olarak alınan B6 standardındaki zırhlı araçların 4x4 modelinin sadece Range Rover tarafından üretilerek piyasaya sürüldüğünü anlattı. 
     Zırhlı modelin teknik özellikleri hakkında bilgi veren Youdan, 7.65 ve 5.56 mm çaplı mermi atan silahlarla 120 atışlı testlerden geçirilen aracın iç kısmının zarar görmediğini ve balistik testlerden başarıyla geçtiğini söyledi. 
     Diplomatlar, üst düzey şirket yöneticileri ve ünlülerin ilgi gösterdiği belirtilen araç, İngiltere'de 185 bin sterlin fiyatla satılıyor. 
     Aracın standart donanımları arasında, 19 inch hafif metal alaşım jantlar, kilitli bijonlar, deri döşeme, elektrikli, hafızalı ön koltuklar, park mesafe kontrolu, 12 hoparlörlü müzik sistemi, TV ve navigasyon sistemi, çok fonksiyonlu ve ısıtmalı direksiyon, ısıtmalı ön ve arka koltuklar gibi özellikler yer alıyor. 
     
</TEXT>
</DOC>
