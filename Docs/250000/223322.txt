<DOC>
<DOCNO> 223322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/spor/spo04.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MODA BORDO MAVİ 0-2 
</HEADLINE>
<TEXT>

   Karadeniz fırtınası, deplasmanda İstanbulspor'un işini ilk yarıda bitirdi. Fatih Tekke ve Augustine'nin golleriyle geçen yıl taktığı apoleti sötürmeye niyeti olmadığını gösterdi 
      
   90 dakika    FUAT ERCAN 

   Tribünlere tamamen hakim olmasına rağmen "mecaz" anlamdaki 1 - 0'lık üstünlükle değil, 1. dakikada bulduğu skor tabelasına yansıyan gol üstünlüğüyle başladı Trabzonspor karşılaşmaya. Tek maçlık kupa randevusunda İstanbulspor gibi "büyüklere" kök söktürmeyi alışkanlık haline getirmiş bir rakip karşısında bundan daha "ballı - kaymaklı" başlangıç hayal edilemezdi. 
   Maxim'in yokluğunda yine eldeki kadronun en iyi on birini sahaya süren Ziya Doğan, orta sahanın soluna yerleştirdiği Volkan'ın "defans bayıltan" enerjisi ve "adrese teslim" ortalarıyla zorlanmadan finale adını yazdırdı. 
   Hakemin başlama düdüğü ile birlikte maça konsantre olmaya çalışan İstanbulspor ne olduğunu anlamaya bile fırsat bulmadan golü kalesinde gördü. Kornerle kesilen Trabzonspor atağında topun başına geçen Volkan kale içine sert ve kavisli bir orta yapıp, Fatih'te şık bir kafa vuruşuyla ağları havalandırdığında 1. dakika yeni tamamlanıyordu. 
   Erken gelen gol Bordo - Mavili ekibe güveni de getirdi. Bir anda öne geçmenin rahatlığıyla İstanbulspor'u ablukaya alan Karadeniz ekibi skor rahatlığına ulaşacağı 6. dakikada Gökdeniz'in, 18. dakikada da Fatih'in ayağından iki mutlak fırsatı cömertçe harcayarak gereksiz bir strese girdi. 
   Oyun planını Emre Toraman ve Volkan'ın kanatlardan taşıyacağı topları, forvetin iki etkili ve usta ismi Gökdeniz ile Fatih'le buluşturması üzerine kuran Trabzonspor'un hesapları 30. dakikada "alt - üst" oldu. Bir hava topu mücadelesinde rakibiyle kafa kafaya çarpışan kaptan Fatih iki dakika sonra orta sahada yığılıp kalınca apar topar hastaneye kaldırıldı. 
   Yaşanan bu talihsiz olayla kendisini bir anda yedek kulübesinden forvette bulan Augustine, Doğan'ın kendisine verdiği şansa golle yanıt verdi. İlk yarının bitimine bir dakika kala 44. dakika Volkan yine o "al da at" ortalarından birini yaptı, Augustine kafayla tamamladı. 
   İstanbulspor'un oyuna ve sahaya daha hakim olduğu ikinci yarıda Trabzonspor skoru koruma gayreti içine girince kalesinde ciddi tehlikeler yaşadı. 61. dakikada Yordanov'un şut-orta karışımı kaleye gönderdiği top Petkoviç'i aşıp ağlara giderken Hasan çizgi üzerinden uzaklaştırdı. 73. dakikada Boliç'in kafa vuruşu "tartışmalara" neden olan bir pozisyon doğurdu. Petkoviç'in müdahalesine İstanbulsporlu futbolcular uzun süre "içerden çıkardı" şeklinde itiraz ettilerse de son karar hakemindi ve Trabzonspor ilk finalistti. 
   
   Fatih Tekke korkuttu    Panik yaşandı 
   BORDO - Mavililer'in yıldız oyuncusu, 21. dakikada bir hava topu mücadelesi sırasında Cem ile çarpışarak, yerde kaldı. Yapılan tedavinin ardından maça devam eden Fatih Tekke, yaklaşık on dakika sonra topsuz alanda bir anda fenalaştı ve yere yığıldı. Oyun dururken, sağlık ekipleri çağrıldı. Tüm futbolcular Fatih'in başında toplanırken, İstanbulspor'un hocası Aykut Kocaman da sahaya girdi. 
   
   Mutlu haber 
   BEYİN travması geçiren Trabzonspor Kaptanı, hemen ambulansa bindirilerek, Güngören Hastanesi'ne kaldırıldı. Serum takılan Fatih Tekke, daha sonra International Hospital'a sevk edildi. Burada çekilen tomografisi temiz çıkan milli oyuncu tedbir amacıyla 12 saat kontrolde tutuldu. Bordo - Mavili kafile, maçtan soluğu Fatih'in yanında alırken, Hakan Şükür de kendisine geçmiş olsun dileğinde bulundu. 
   
   'Final Olimpiyat'ta olsun'    Aktuğ'un teklifi 
   TRABZONSPOR Başkanı Atay Aktuğ, final maçını İstanbul Atatürk Olimpiyat Stadı'nda oynamak istediklerini söyledi. Aktuğ, "Final maçını burada oynarsak, taraftarımız kendilerine ayrılacak yeri tamamen dolduracaktır. Bu nedenle final çok güzel geçecek" diye konuştu. Asbaşkan Nevzat Şakar ise, mutlu sona ulaşıp, kupa koleksiyonlarına bir yenisini daha ekleyeceklerini ileri sürdü. 
   
   Doğan mutlu 
   TEKNİK Direktör Ziya Doğan, "Oyun disiplininden kopmadan oynadık. Ancak ikinci yarıda skoru koruma içgüdüsüyle savunmaya çekildik. Turu geçtiğimiz için sevinçliyiz" dedi. İstanbulspor'un hocası Aykut Kocaman ise, "İlk dakikada müzmin rahatsızlığımız olan yan toptan yediğimiz gol bütün dengeleri değiştirdi. Golden sonra oyunu rakip sahaya yığdık, ama pozisyon bulamadık" ifadelerini kullandı. 
   
   Maçtan notlar 
   Augustine siftah yaptı 
   GANALI futbolcu, Trabzonspor forması altında ilk resmi golüne dün kavuştu. Fatih Tekke'nin sakatlanmasının ardından yerine forma giyen Augustine, sezon başından bu yana bir türlü ağları havalandıramamıştı. 
   
   Şahin tribünde 
   DEVLET Bakanı ve Başbakan Yardımcısı Mehmet Ali Şahin de maçı izledi. Şahin, "İstanbulspor ikinci yarıda iyiydi. Ancak Trabzon ilk devrede işi bitirmişti" dedi. Futbol Federasyonu Başkanvekili Ata Aksu, Gençlerbirliği Başkanı İlhan Cavcav ve Malatya Başkanı Hikmet Tanrıverdi de karşılaşmayı takip etti. 
   
   Taraftar akını 
   TRABZONSPORLU taraftarlar, takımlarını İstanbul'da yalnız bırakmadılar. Bordo-Mavililer, müsabakanın gündüz oynanması ve TV'den naklen yayınlanmasına rağmen kendilerine ayrılan tribünlerin tamamını doldurdular. Futbolcular da maçtan önce el ele tutuşarak, taraftarları selamladı. Trabzon yönetimi de, tam kadro halinde maçta yer aldı. 
   
   Dengeler değişti 
   PFDK'NIN cezasını son anda açıkladığı Maxim Romaschenko'yu kullanamayan Ziya Doğan, Hasan'ı savunmanın sol kenarında, Volkan'ı da Beyaz Rus oyuncunun bölgesinde oynattı. Ankaragücü maçında sol kanatta görev alan Emre Toraman ise yine sağ kanada çekildi. 
   
   
</TEXT>
</DOC>
