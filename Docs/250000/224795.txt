<DOC>
<DOCNO> 224795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko14.html </URL>
<DATE> 2004/03/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Babacan Para basarak paçayı kurtarma devri sona erdi 
</HEADLINE>
<TEXT>

     Devlet Bakanı Ali Babacan, Türkiye'de enflasyonun 28 yıl sonra ilk defa tek rakama indiğini, ancak bazı ülkelere göre hala çok yüksek olduğunu, o nedenle önlerinde daha uzun bir mücadele dönemi olduğunu söyledi. 
     Babacan, enflasyonun tek rakama düşmesi nedeniyle rehavete kapılmayacaklarını kaydetti. 
     Bütçe disiplini ve sıkı maliye politikalarını kararlılıkla sürdürdüklerini anlatan Babacan, şunları söyledi 
     ''Enflasyon toptan eşyada yüzde 9,14'e düştü ama tüketici endeksi hala yüzde 14,28. Enflasyon düştü ancak bazı ülkelere göre hala çok yüksek. O nedenle önümüzde uzun bir mücadele dönemi var. Aynı kararlılıkla mücadelemizi sürdüreceğiz. Türkiye'de enflasyon artık acı bir hatıra olarak kalacak.'' 
     
     MERKEZ BANKASI VE FİYAT İSTİKRAR POLİTİKASI 

     Babacan bu arada, Türkiye'de yıllarca bütçe açıklarını kapatmak için para basma yoluna gidildiğini ve Merkez Bankası'nın kullanıldığını hatırlatırken, bu dönemin artık sona erdiğini de bildirdi. 
     Türkiye'nin tek bir kuruşunu bile israf etmemek için çalıştıklarını vurgulayan Babacan, kaynağı olmayan hiç bir harcama yapmadıklarını kaydetti. 
     Babacan, Merkez Bankası ile artık fiyat istikrar odaklı bir enflasyonla mücadele politikası yürüttüklerini vurgularken, ''Sıkı para politikası uyguluyoruz. Enflasyonla mücadele uzun vadeli bir süreç. Türkiye'nin eskiye dönmemesi için uyguladığımız bir program var. Artık para basarak paçayı kurtarma dönemi sona ermiştir.'' 
     
     YATIRIM DANIŞMA KONSEYİ TOPLANTISI 

     Babacan, 15 Mart'ta İstanbul'da düzenlenen Yatırım Danışma Konseyi toplantısına değinirken de, dünyanın değişik ülkelerindeki şirketlerin en tepe noktasındaki yöneticilerin geldiği toplantıda, Başbakan Recep Tayyip Erdoğan ve yöneticilerle birlikte, bir gün boyunca Türkiye'nin artılarını, eksilerini, avantajlarını ve noksanlarını birlikte tartıştıklarını hatırlattı. 
     Bir yıl sonra bu tür bir toplantıyı yeniden yapacaklarını ifade eden Babacan, şunları kaydetti 
     ''Bir yıl içinde, atılması gereken adımlar konusunda mesafeler alınacak. Bu konuda gelişmeler bir ay sonra, bir yıl sonra daha iyi olacak. Biz, toplantıda yöneticilerin tavsiyelerini dinledik. Yanlış anlamalar oldu ancak, bu bir tanıtım toplantısı değil bir istişare toplantısıydı. Sonuçta toplantı hedefine ulaştı.'' 

     
</TEXT>
</DOC>
