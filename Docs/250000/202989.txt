<DOC>
<DOCNO> 202989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko29.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik, cep telefonu piyasasına giriyor... 
</HEADLINE>
<TEXT>

     Arçelik Genel Müdürü Aka Gündüz Özdemir, iç pazarda planladıklarından çok daha iyi bir yıl geçirdiklerini belirterek, ''Eğer siyasi bir sorun olmazsa 2004 yılında Türkiye pazarında bu yıldan daha iyi şartlar olacağını düşünüyorum'' dedi. Özdemir, 1 Ocak 2004 tarihi itibariyle cep telefonu işine gireceklerini de söyledi. 
     Ankastre mutfak konseptinin hem Avrupa'da hem de Türkiye'de giderek ön plana çıkmasıyla ciddi yatırımlar yapan ve ankastre ürünlerdeki model sayısını 46'dan 82'ye çıkartan Arçelik, yeni modellerini düzenlediği bir basın toplantısıyla kamuoyuna tanıttı. 
     Arçelik'in Etiler'deki mutfak teşhir merkezinde düzenlenen toplantıda konuşan Genel Müdür Aka Gündüz Özdemir, şirketin yenilik sloganıyla tüketiciye daha modern ürünler sunabilmeyi kendine hedef edindiğini belirterek, ankastre ürünlerin yanı sıra 3 yıldır Avrupa'nın en modern mutfaklarını tüketiciye sunduklarını söyledi. 
     Basın mensuplarını sorularını da yanıtlayan Özdemir, bir soru üzerine, Irak'ın, savaşın ardından Türkiye'nin hayatında farklı bir komşu olarak yer aldığını kaydederek, ''Irakta uzun zamandan beri Arçelik ve Beko zaten vardı. Pazar payımızı her ne kadar ölçemiyorsak da şu andaki talebin normal dönemin 6-7 misli fazla olduğunu söyleyebiliriz. Burada yapılacak yeni yatırımları değerlendirmek için ise henüz çok erken'' dedi. 
     Özdemir, iç pazarda sene sonu itibariyle planladıklarından çok daha iyi bir yıl geçirdiklerini, dış satışlarda da bir önceki seneye göre yüzde 30 civarında bir büyüme gerçekleştirdiklerini bildirdi. 
     Genel Müdür Özdemir, şunları kaydetti 
     ''Eğer siyasi bir sorun olmazsa 2004 yılında Türkiye pazarında bu yıldan daha iyi şartlar olacağını düşünüyorum. Faizler ve enflasyon düşüyor. Bunun anlamı tüketicinin çok alım yapması demek. Türkiye tarihine baktığımızda kriz sonrası peş peşe gelen iki yılda normalin üzerinde satışların gerçekleştiğini görüyoruz. 2003 yılı bunun ilk yılıydı. Dolayısıyla 2004'ün daha iyi olacağını düşünüyorum.'' Beyaz eşya pazarının bir önceki yıla göre yüzde 15 büyüdüğünü kaydeden Özdemir, gelecek yıl için yüzde 20'lik bir büyüme olabileceğini söyledi. 
     
     ''1 OCAK'TA CEP TELEFONU İŞİNE GİRECEĞİZ'' 
     Özdemir, 1 Ocak 2004 tarihi itibariyle cep telefonu işine gireceklerini açıklayarak, ''Hazırlıklarımız ilerledi. Şimdilik sadece bilinen cep telefonlarını satacağız. Cep telefonu işi bizim iş yapma hacmimize uygun bir iş. İleride Arçelik ve Beko markasıyla da satabiliriz'' diye konuştu. 
     Tunus'taki yatırımlarından çekilmeleri ve yeni yatırımlar olup olmayacağına ilişkin bir soru üzerine de Aka Gündüz Özdemir, ''Tunus'ta bizim çok küçük bir üretim tesisimiz vardı. Bunu ilgilenen başka bir Tunus'lu şirkete sattık. Markamızı bu firma kullanmaya devam edecek'' dedi. Özdemir, yeni yatırımların ise şartlara göre şekillenebileceğini dile getirdi. 
     Özdemir, Arçelik'in 2004 yılında uygun şirket gördüğü takdirde satın alma yoluyla büyümeye gidebileceğini belirterek, yeni yılda yeni ürün gamlarını tüketiciye getirme stratejisi izleyeceklerini söyledi. 
     Arçelik Genel Müdürü Aka Gündüz Özdemir, bir başka soru üzerine de, fuarlara katılmayı çok pahalı olması ve ürünlerinin taklit edilebilme olasılığından dolayı tercih etmediklerini kaydetti. 
     Arçelik Ürün Direktörü Ahmet Sakızlı da, yeni model akıllı ankastre fırın, ocak, davlumbaz ve buzdolabı ürünlerinin tanıtımını yaptı. Tanıtımın ardından indüksiyon ocak üzerinde test amaçlı deneme pişirmeleri yapıldı. 
     
</TEXT>
</DOC>
