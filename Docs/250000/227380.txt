<DOC>
<DOCNO> 227380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas21.html </URL>
<DATE> 2004/03/31/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İngiltere'de 5 hamilelikten biri kürtajla sonuçlanıyor 
</HEADLINE>
<TEXT>

     İngiltere'de yapılan istatistikler, yaklaşık her beş hamilelikten birinin kürtajla sonuçlandığını ortaya koydu. 
     Ulusal İstatistik Ofisi'nin rakamları, ülkedeki kadınların yüzde 40'ının ''çocuksuz'' olduklarını, 2000 yılında hamileliklerin yüzde 23'ünün kadının tercihiyle sona erdirildiğini gösterdi. 
     Bu oranın 20'li yaşların altındaki kadınlarda yüzde 36'ya kadar yükseldiğini belirten istatistikçiler, kadınların çoğunun evlilik dışı çocuk doğurmamak ya da mali olarak daha güçlü bir dönemde çocuk sahibi olmak için bu önemli adımı ertelediklerini bildirdi. 
     ''Life'' adlı kürtaj karşıtı sivil toplum örgütünün araştırma birimi başkanı Patrick Cusworth, günde 600'e yakın bebeğin yaşamına kürtaj yoluyla son verilmesinin, ''dehşet verici bir sonuca'' işaret ettiğini söyledi. 
     Her yıl 300 bebeğin de ''evlatlık'' verildiğini hatırlatan Cusworth, binlerce kadının kürtaj kararı alarak bunu uyguladıktan sonra pişmanlık duyduğunu belirtti. 
     
</TEXT>
</DOC>
