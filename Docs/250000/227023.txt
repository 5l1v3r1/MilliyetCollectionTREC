<DOC>
<DOCNO> 227023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/dunya/dun02.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski komünistler NATO'ya sığındı 
</HEADLINE>
<TEXT>

      YASEMİN ÇONGAR Washington 

   
   ABD Başkanı George W. Bush, önceki gün Beyaz Saray'da düzenlenen bir törenle, NATO'nun 7 yeni üyesine "hoş geldiniz" dedi. Kuzey Atlantik İttifakı'nın yeni dönemdeki en önemli işlevlerinden birinin "terörle savaş" olduğunu da vurgulayan Bush, "Teröristler bu ittifakın temsil ettiği her şeyden nefret ediyorlar. Özgürlüğümüzden nefret ediyorlar. Birliğimizden nefret ediyorlar. Bizi bölmek istiyorlar ama başaramayacaklar" diye konuştu. 
   İttifak'ın yeni üyeleri Estonya, Litvanya, Letonya, Slovakya, Slovenya, Romanya ve Bulgaristan'ın başbakanlarına resmi katılım belgeleri, Beyaz Saray töreni öncesinde, ABD Dışişleri Bakanı Colin Powell tarafından verildi. Powell, NATO'nun üye sayısını 26'ya çıkaran yedi yeni müttefik ülkenin liderlerine, "Tarihin en büyük ve en başarılı ittifakına hoş geldiniz" diye seslendi. NATO Genel Sekreteri Jaap de Hoop Scheffer ise, İttifak'ın sınırlarının doğuya doğru genişlemesinin ilk somut adımı olarak, NATO'ya ait savaş uçaklarının üç Baltık ülkesinde konuşlanacağını bildirdi. 
   
   
   
</TEXT>
</DOC>
