<DOC>
<DOCNO> 216273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko47.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türkiye'nin Kıbrıs konusundaki adımları takdir topluyor 
</HEADLINE>
<TEXT>

     Devlet Bakanı Ali Babacan, Türkiye'nin Kıbrıs konusunda attığı adımların, son derece takdir topladığını söyledi. 
     Avrupa Birliği AB Dönem Başkanı İrlanda'nın Ankara Büyükelçisi Sean Whelan, AB'ye üye 15 ülke ile üyelik sürecindeki 12 ülkenin Ankara büyükelçileri ve Devlet Bakanı Ali Babacan onuruna büyükelçilik ikametgahında öğle yemeği verdi. 
     Babacan, yemeğin ardından açıklamalarda bulunurken, gazetecilerin sorularını yanıtladı. Bakan Babacan, AB büyükelçilerinin, Kıbrıs konusuna bakışıyla ilgili soruya karşılık, bu konudaki gelişmelerin son derece ümit verici olduğunu vurguladı. 
     Babacan, Kıbrıs konusunda atılan adımların, AB sürecinde, Türkiye'nin ne kadar güçlü bir siyasi iradeye sahip olduğunu da gösterdiğini ifade etti. 
     Babacan, İrlanda Büyükelçisi'nin ev sahipliği yaptığı toplantıda, kendisinin, ekonomik gelişmeler ile ilgili bir sunum yaptığını anlatırken, AB ile ilgili reform sürecinin iki ayrı alanda devam ettiğini, bu alanlardan bir tanesinin siyasi, diğerinin ise ekonomik olduğunu ifade etti. 
     Siyasi reformlar konusunda, Türkiye'nin aldığı mesafenin oldukça kayda değer olduğunun altını çizen Babacan, ekonomik reformlar konusunda da benzer mesafeler kaydedildiğini bildirdi. 
     Babacan, özellikle müzakere süreci başladıktan sonra, Türkiye'nin, ekonomik uyum alanında yapması gereken önemli işlerin bulunduğunu da vurguladı. 
     
     MAASTRICHT KRİTERLERİ... 
     Devlet Bakanı Babacan, bir soru üzerine, işsizlik konusunun bir Maastricht kriteri olmadığını, ayrıca AB'ye yeni üye olacak 10 ülkeye bakıldığında işsizlik oranının çok yüksek olduğunu, yüzde 20 düzeylerinde, Türkiye'nin çok daha üstünde işsizlik oranına sahip ülkeler bulunduğunu söyledi. 
     Babacan, Mastricht Kriterleri'nin, Avrupa Birliği üyeliğinden çok Para Birliği açısından aranan kriterler olduğunu da hatırlattı. 
     Maastricht Kriterleri'nin başlıca, enflasyon, borç stoğu, bütçe açığı ve faiz hadleri gibi unsurlardan oluştuğuna dikkati çeken Babacan, 2007 yılı itibarıyla, bu hedefleri yakalayabileceklerinin bir hayal olmadığını, özellikle son bir yıllık zgelişmelerin ve bundan sonra uygulanacak politikaların sonuçlarına bakılarak, bunun ulaşılabilir bir hedef olduğunun görülebileceğini kaydetti. 
     
     TSMF 
     Devlet Bakanı Babacan, bir başka soru üzerine, yeni bir Tasarruf Mevduatı Sigorta Fonu TMSF Kurulu kurduklarını, bunun, TMSF'nin alacaklarının biran önce tahsili açısından son derece önemli olduğunu bildirdi. Babacan, bundan sonraki çalışmaların ise daha çok formal çalışma olacağını vurguladı. 
     Devlet Bakanı Babacan, KİT'lerin finansman durumuna ilişkin soruya verdiği yanıtta da, KİT'lerin bilançolarının resmen Nisan 2004'te açıklanacağı, finansman durumlarının bu tarihte belli olacağını kaydetti. 
     
</TEXT>
</DOC>
