<DOC>
<DOCNO> 214348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur23.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidye için kaçırılan üniversite öğrencisi kurtarıldı... 
</HEADLINE>
<TEXT>

     Siirt'te, fidye için üniversite öğrencisini kaçıranlar Adana'da yakalandı. 
     Edinilen bilgiye göre, Dicle Üniversitesi Siirt Eğitim Fakültesi'nde okuyan Metin Er, 8 gün önce Kooperatif Mahallesi'ndeki evlerinden bakkala gitmek için çıktıktan sonra, silahlı üç kişi tarafından zorla taksiye bindirilerek kaçırıldı. 
     Er'i kaçıran 3 kişinin bir süre sonra 100 milyar liralık fidye istemeleri üzerine olayı öğrenen aile, durumu polise bildirdi. Siirt Emniyet Müdürlüğü'nün de kaçırılma olayını tüm il emniyet müdürlüklerine bildirdi ve aramalara başlandı. 
     Yapılan çalışmalar sonunda fidyecilerin Adana'da olduğunu belirleyen Siirt Emniyet Müdürlüğü, Adana Emniyet Müdürlüğü ekipleri ile ortaklaşa operasyon düzenledi. 
     Polis, Er'i kaldığı evden 56 AS 093 plakalı otomobille başka bir yere götürmek isterken fidyecileri suçüstü yakaladı. 
     Yakalanarak gözaltına alınan ve Siirt'e getirilerek Emniyet Müdürlüğü'nde ifadeleri alınan 3 kişinin suçlarını itiraf ettiği bildirildi. 
     Kimliği açıklanmayan 3 kişinin ifadelerinin tamamlanmasından sonra adli mercilere sevk edileceği belirtildi. 
     Ailesine teslim edilen Metin Er, AA muhabirine yaptığı açıklamada, silah zoruyla araca bindirildikten sonra gözlerinin kapatıldığını ve bilmediği bir yere götürüldüğünü söyledi. 
     Er, 8 gün süresince yaşadığı korku dolu günlerini şöyle anlattı 
     ''Bu kişiler beni amcam Yahya Er'de olan alacaklarına karşılık kaçırdıklarını belirttiler. Daha sonra ailemi arayarak amcam Yahya Er'den 100 milyar lira alacakları olduğunu bu paranın ödenmemesi halinde beni öldüreceklerini söylediler. Geçirdiğim 8 günlük esaret benim için acı dolu günlerdi. Bu günleri unutmak istiyorum.'' Er'in ağabeyi Beşir Er de yaptığı açıklamada, kardeşinin Kurban Bayramı'ndan bir gün önce kaçırılarak bilinmeyen bir yere götürüldüğünü söyledi. 
     Kardeşini kaçıran kişilerin daha sonra kendilerini aradıklarını ifade eden Beşir Er, ''Kardeşime karşılık 100 milyar liralık fidye istediler. Biz de durumu yetkililere bildirdik'' dedi Kaçırılan Metin Er'in, amcası Yahya Eri'in geçtiğimiz yıl iflas ettiği, kuyumculuğun yanı sıra eski Jet-Pa Spor Kulübü Taraftarlar Derneği Başkanlığı yaptığı öğrenildi. 
     
</TEXT>
</DOC>
