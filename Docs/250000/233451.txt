<DOC>
<DOCNO> 233451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun61.html </URL>
<DATE> 2004/04/21/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Denktaş ''Bir halka devlet kurma fırsatı her gün verilmez'' 
</HEADLINE>
<TEXT>

     KKTC Cumhurbaşkanı Rauf Denktaş, bir halka devlet kurma fırsatının her gün verilmediğini, 24 Nisan'da referandumda ''evet'' diyecek olanların, KKTC'nin hangi şartlarda kurulduğunu göz önünde bulundurmaları gerektiğini söyledi. 
     Denktaş, üç günlük ziyaret için bugün KKTC'ye gelen MHP Genel Başkanı Devlet Bahçeli'yi Cumhurbaşkanlığı Sarayı'nda kabul etti. 
     40 yıldır milli bir davayı yürüttüklerini söyleyen Denktaş, Ankara ve Anadolu'dan da aynı yaklaşımı gördüklerini kaydetti. Denktaş, Rum tarafının hala BM ile pazarlık halinde olduğunu belirterek, ''Dilerim istedikleri kararı çıkartmaları durumunda Annan planının bir aldatmaca olduğunu tüm dünya görecek'' dedi. 
     BM Güvenlik Konseyi'nde onaylanması beklenen taslağın önceki tüm Güvenlik Konseyi kararlarına atıfta bulunduğunu, Türkiye'nin garantilerinin tehlikeye girdiğini kaydeden Denktaş, şunları söyledi 
     ''Türkiye itiraz etmiştir, biz de itirazlarımızı gereken her yere duyurduk. Evet demek isteyen kardeşlerim bir kere daha düşünsünler, bizi nereye götürmek istediklerini sorsunlar. Cevabını kendileri bulacaktır.'' 
     
     Bahçeli "Kıbrıs milli bir davadır" 

     MHP Genel Başkanı Devlet Bahçeli de yaptığı konuşmada, ''Kıbrıs Türklüğünün dönüm noktası olan 24 Nisan referandumunda sizin yanınızdayız'' dedi. 
     Kıbrıs'ın milli bir dava olduğunu kaydeden Bahçeli, ''düne kadar Türkiye Cumhuriyeti'nde görev alan herkes bu davada birlikte hareket etmiştir'' diye konuştu. Bahçeli, Türkiye'deki bütün siyasi partilerin Kıbrıs'ın milli dava olduğunun bilincinde olduklarını da kaydetti. 
     Bahçeli, ''Kıbrıs Türkü propagandalara karşı uyanık olmalıdır, Türk milleti sizin yanınızda, Kıbrıs'ın feda edilecek toprak olmadığı herkesçe benimsenmiştir'' dedi. 
     Denktaş-Bahçeli görüşmesi sırasında, dışarıda toplanan kalabalık Denktaş lehine sloganlar attı. 
     
     Denktaş "Rum tarafı esas hedefinden vazgeçmiş değildir" 

     KKTC Cumhurbaşkanı Rauf Denktaş, Rum tarafının adada yıllar önce belirlediği hedeflerinden vazgeçmemiş olduğunu söyledi. 
     Uluslararası Kıbrıs Üniversitesi'nde konuşan Denktaş, Kıbrıs'ta kötü tecrübe yaşayan insanların, olası gelişmelerden korkmalarının normal olduğunu belirterek, ''Çünkü bize verilen haklar sadece kağıt üzerinde ve maalesef bunlar gelecek nesilleri de bağlayacak nitelikte'' diye konuştu. 
     ''Oynanan bu büyük oyunu ya görürsünüz ya görürsünüz'' diyen Denktaş, herkesin soğukkanlılıkla ve devletini, geleceğini düşünerek hareket etmesi gerektiğini söyledi. 
     Türkiye hükümeti ile kavga içinde olmadıklarını da belirten Denktaş, kendi görevlerinin doğruyu anlatmak olduğunu kaydetti. 
     
</TEXT>
</DOC>
