<DOC>
<DOCNO> 239693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy04.html </URL>
<DATE> 2004/05/13/ </DATE>
<TIME> 06.10 </TIME>
<AUTHOR>  </AUTHOR>
<HEADLINE>
Tasarının 6. maddesi kabul edildi... Öğrenci konseyleri oluşturuluyor 
</HEADLINE>
<TEXT>

     TBMM Genel Kurulu'nda, YÖK tasarısının ek maddelerden oluşan çerçeve 6. maddesi de kabul edildi. 
     Yükseköğretim Kanunu'na 6 ek madde ekleyen madde, öğretim elamanlarının, Üniversitelerarası Kurulca oluşturulan etik komisyonlar tarafından esere temel ve karakteristik özelliğini kazandıran hususlara ilişkin olarak yazara ait olmadığı sonucunu doğuran ve eserin orijinal niteliğini kaybettirdiğine karar verilen intihal halleri dışında, kazanmış oldukları akademik unvanlardan yoksun bırakılamayacaklarını öngörüyor. 
     Masrafların tamamı gerçek ya da tüzel kişiler tarafından karşılanan ''araştırma öğretim'' elemanı istihdamı imkanı da getiren madde, bilimsel araştırma projelerine üniversite dışından kaynak aktarımı imkanı da sağlıyor. 
     Üniversitelerde öğrenci konseyleri oluşturulmasını da öngören madde, öğrenci örgütü başkanlarının rektörlük seçimlerinde oy kullanması ve üniversite senatolarına tabii üye olmasını olanaklı hale getiriyor. 
     Üniversitelerin akademik değerlendirmesi ve Akreditasyonu için Üniversitelerarası Kurul ÜAK tarafından Ulusal Akademik Değerlendirme ve Akreditasyon Kurulu oluşturulmasını öngörülüyor. 
     Madde, üniversite ile sektörler arasında eğitim-bilim-istihdam, üretim ilişkilerinin geliştirilmesi ve öğretim elemanlarıyla öğrencilerin sorunlarının çözülmesi hususlarında üniversite yönetimine önerilerde bulunmak üzere Sosyal Konsey kurulmasına da hükmediyor. 
     İkili anlaşmalarla kurulan özel statülü devlet üniversitelerinin mütevelli heyet başkan ve üyeleri ile denetleme kurulu üyelerinin, Milli Eğitim Bakanlığı'nın önerisi üzerine müşterek kararname ile atanması da maddeyle hüküm altına alınıyor. 
     
     ILO STANDARDI 

     CHP Yalova Milletvekili Muharrem İnce, Milli Eğitim Bakanı Hüseyin Çelik'e, ''15 saatir aralıksız çalışıyoruz. Bu İLO standartlarına uygun mu Eski ve yeni iş kanunlarına uygun mu Anayasa Mahkemesi iptal ederse angarya olur mu Gece 11'de sokakta görünmemek için mi bu saate kadar çalışıyoruz '' sorusunu yöneltti. 
     
</TEXT>
</DOC>
