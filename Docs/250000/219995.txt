<DOC>
<DOCNO> 219995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun23.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da PKK üyesi Nuriye Kesbir tutuklandı 
</HEADLINE>
<TEXT>

     Hollanda'da yaşayan terör örgütü PKK üyesi Nuriye Kesbir Lahey'de tutuklandı. 
     Hakkında daha önce tutuklama kararı verilen Kesbir'in, Türkiye'ye iade talebine ilişkin olarak Lahey'deki Yüksek Mahkeme'de bu sabah yapılan duruşmaya katıldığı sırada tutuklandığı bildirildi. 
     Yüksek Mahkeme, geçen ekim ayında yapılan duruşmaya katılmaması üzerine Nuriye Kesbir hakkında tutuklama kararı almıştı. 
     Nuriye Kesbir, 2001 yılı sonbaharında yasadışı yollardan Hollanda'ya giriş yaparken yakalanmış ve Türkiye'nin iade istemine rağmen, önceki yıl aralık ayında serbest bırakılmıştı. 
     Amsterdam Mahkemesi, Türkiye'nin, Nuriye Kesbir'in terör örgütü üyesi olarak 1993-1995 yıllarında ölümle sonuçlanan en az 25 terörist faaliyete katıldığını bildirerek, yargılanması istemiyle yaptığı iade talebine olumsuz yanıt vermiş ve teröristin serbest bırakılmasını kararlaştırmıştı. 
     Hollanda'ya siyasi sığınma başvurusunda da bulunan, ancak bu talebi kabul edilmeyen terörist Kesbir hakkında yerel mahkemenin verdiği bu karar, savcılığın itirazı üzerine Yüksek Mahkeme tarafından bozulmuştu. 
     Terörist, geçen yıl ekim ayında duruşmaya katılmadığından duruşma ertelenmişti. 
     Yüksek Mahkeme'de bugün yapılan duruşmada, terörist faaliyetler içinde yer aldığının kabul edilmesi halinde Kesbir, Adalet Bakanlığı'nın onayından sonra Türkiye'ye iade edilebilecek. 
     
</TEXT>
</DOC>
