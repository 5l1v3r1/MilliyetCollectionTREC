<DOC>
<DOCNO> 201110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun35.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Seçimlerden alnımız ak çıkarız" 
</HEADLINE>
<TEXT>

     KKTC Cumhurbaşkanı Rauf Denktaş, halkı, haklarını korumaya çağırdı ve ''Hakkımız hürriyet, devlet, egemenliktir, Türkiye'nin garantörlüğüdür. Deneyi de 14'ündedir. Bu deneyden alnımız açık çıkacağımıza eminim, hiç endişem yok'' dedi. 
     Cumhurbaşkanı Rauf Denktaş, destek amacıyla imza kampanyası başlatan Atatürkçü Düşünce Kulüpleri Federasyonu'ndan bir heyeti kabul etti. Kabulde, ''Milli davamızın ve Rauf Denktaş'ın arkasındayız'' adıyla Türkiye'de başlatılan imza kampanyasının sonuçları Cumhurbaşkanı Denktaş'a teslim edildi. 
     Destek mesajlarına teşekkür eden Denktaş, dünyanın Kıbrıs konusundaki tutumuna isyan ettiğini belirtti ve ''Bu öfke, bu ilgi haksızlığın neticesidir. Türkün haksızlığa baş kaldırmasıdır. Acı duyarak hissediyoruz, gurur duyarak da seyrediyoruz. Çünkü Türk milleti haksızlığa boyun eğmez, Avrupa Birliği AB havucunu yiyecek diye kendi ilkelerinden, vatanından ve devletinden vazgeçmez'' dedi. 
     Kıbrıs'ta barışın, ancak Rum yönetiminin Kıbrıs Türklerinin hükümeti olmadığının ve iki halkın varlığının kabul edilmesiyle mümkün olduğunu ifade eden Denktaş, 40 yıldan beri devam eden haksızlığın sona ermesini istedi. 
     
     ''BARIŞ GÜCÜ RUMUN ASKERLERİ'' 
     BM Barış Gücü'nün Kıbrıs'ta saldırgan tarafı ''meşru hükümet'' olarak koruduğunu, Rum idaresini ''meşru hükümet' olarak benimsediğini belirten Denktaş, ''Zaman içerisinde Rum idaresi Barış Gücü'nü şemsiye olarak kullanmaya başladı, masraflarına katkıda bulundu. Onların askerleri haline geldiler. Belki bu ağır bir söz, ama biz buna böyle bakmak zorundayız'' diye konuştu. 
     
     ''TÜRKİYE'NİN MÜDAHALE HAKKI VAR'' 
     Türkiye'nin Kıbrıs'a müdahale hakkı olduğuna ilişkin dün verdiği demece de değinen Cumhurbaşkanı Denktaş, şunları söyledi 
     ''Türkiye'nin garantör olarak Kıbrıs'ta hakları var ve jeopolitik haklarını, anlaşmaları hiçe sayan bir girişim varsa Türkiye'nin müdahale hakkı vardır. Nasıl ki dün gelmiştir, müdahale etmiştir, askerlerini göndermiştir. Siyasi bir girişimde de tehlike görüyorsa, uluslararası anlaşmalara rağmen söz hakkı kalmayacağını, Kıbrıs'ın Yunan adası haline getirileceğini görüyorsa, tabiatıyla müdahale hakkı var.'' Türkiye'nin seçimlere müdahale etmediğini kaydeden Denktaş, ''Türkiye, Türk halkının Türkiye'ye de zarar verecek herhangi bir adımı atmayacağından, attırmayacağından emindir'' dedi. 
     Denktaş, Türkiye'nin jeopolitik çıkarı ile Kıbrıs Türkünün hür yaşama çıkarının bağdaştığını ifade etti ve ''Bu nedenle dün 'Türkiye'nin hakkı var, karışmıyorsunuz, teşekkür ederim' dedim, ama kimse şaşmasın. Türkiye Kıbrıs'ı Ruma, Yunana bırakmaz, bırakamaz. Çünkü güvenliği için çok önemlidir. Bu toprakların altında 70 bin Türk şehidi var'' diye konuştu. 
     
     ''TOPRAKLARINIZ ELİNİZDEN GİDİYOR'' 
     Bazı kesimlerin halkı yanlış yola sevk ettiğini, halkın buna yanıtını 14 Aralık'ta vereceğini söyleyen Denktaş, bu çerçevede Demokrat Parti'nin DP medyada yayımlanan toprakla ilgili ilanına dikkat çekti. 
     Basına ve vatandaşlara seslenen Denktaş, şu ifadeleri kullandı 
     ''Sizlerden alenen rica ediyorum. Partilerin reklamlarını paralı mı, parasız mı yaparsınız bilmem. Paralı veya parasız, Demokrat Parti'nin toprakla ilgili kısa bir reklam filmi var. 'Reklam' diye bakmayın, isterseniz DP'sini kesin ve Türk halkına mesajı verin. Çünkü topraklarınız elinizden gidiyor, Kıbrıs elden gidiyor. 'Annan planı', 'AB' diye diye sizi dolaylı Enosis'e götürmektedirler. Biz bu yola girmenize müsaade etmeyeceğiz. 14'ünde de siz müsaade etmeyeceksiniz.'' 
     
     10 BİN İMZALI DESTEK 
     Cumhurbaşkanı Denktaş'a yaklaşık 10 bin imzalı destek mesajını teslim eden Atatürkçü Düşünce Kulüpleri Federasyonu yetkilileri de, milli davanın sonsuza dek arkasında olduklarını belirttiler ve Cumhurbaşkanı Denktaş'ı ''simge, bayrak'' olarak nitelediler. 
     İmza kampanyasının beklediklerinden daha büyük ilgi gördüğünü belirten federasyon yetkilileri, aydınlardan, demokratik kuruluşların temsilcilerinden, politikacılardan ve öğretim üyelerinden imza aldıklarını ifade ettiler. 
     Federasyon yetkililerinin verdiği bilgiye göre, kampanyaya 45 üniversiteden dekan, profesör, doçent ve öğretim görevlilerinin destek verdi. eski Başbakan Bülent Ecevit, eski bakanlardan Şükrü Sina Gürel, Eski Anayasa Mahkemesi Başkanı Yekta Güngör Özden, eski MGK Genel Sekreteri Emekli Orgeneral Tuncer Kılıç, Emekli Başsavcı Vural Savaş, Emekli Orgeneral Necati Özgen, ATO Başkanı Sinan Aygün, Prof. Dr. Mümtaz Soysal, sanatçılar Atilla İlhan, Bedri Baykam, Cem Karaca ve Esin Afşar kampanyaya destek veren isimlerden bazıları. 
     
</TEXT>
</DOC>
