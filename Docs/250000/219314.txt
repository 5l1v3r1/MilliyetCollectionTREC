<DOC>
<DOCNO> 219314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur26.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan Ankara'da polise kızdı, otobüsünden inip taksiye bindi 
</HEADLINE>
<TEXT>

     Genç Parti Genel Başkanı Cem Uzan, Ankara'da Tunalı Hilmi Caddesi'nde esnaf ziyaretinde bulundu. Uzan, arabasının caddeye alınmadığını ileri sürerek, parti genel merkezine taksi ile döndü. 
     Uzan, esnaf ziyaretinde bulunmak üzere Ankara'ya geldi. Esenboğa Havalimanı'nda kendisini karşılayan partilerle şehir merkezine hareket eden Uzan'ın konvoyu, ''trafik güvenliğini tehlikeye attığı'' gerekçesiyle 4 yerde kesildi. 
     Uzan'ı taşıyan seçim otobüsü daha sonra trafik polislerinin verdiği izinle Tunalı Hilmi Caddesi'ne geldi. Caddeyi yaya olarak geçen Uzan, esnafla sohbet etti ve hatıra fotoğrafı çektirdi. 
     Cem Uzan gezisini tamamladıktan sonra, yoldan geçen bir taksi durduruldu. Uzan, taksiye binerken, bir gazetecinin neden taksi kullandığına ilişkin sorusu üzerine, ''Önce konvoyumun önünü kestiler, şimdi de arabamı caddeye sokmuyorlar. Taksiyle dönüyorum'' dedi. 
     Uzan daha sonra taksiye binerek partisinin genel merkezine gitti. 
     
</TEXT>
</DOC>
