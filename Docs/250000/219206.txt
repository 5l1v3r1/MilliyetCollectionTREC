<DOC>
<DOCNO> 219206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko06.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, yılda 1 milyon ton mısır ithal ediyor... 
</HEADLINE>
<TEXT>

     Son zamanlarda getirilen kotalar, yapılan ithalat nedeniyle gündeme gelen çok yönlü bitki mısır, tatlandırıcının yanı sıra nişasta, yağ, alkol, enzim, vitamin, organik asitler, antibiyotikler ve un yapımında kullanılıyor. 
     Selçuk Üniversitesi Ziraat Fakültesi Tarla Bitkileri Bölümü Öğretim Üyesi Prof. Dr. Bayram Sade, mısırın onlarca kullanım alanı olmasına karşın son dönemlerde kotalar yüzünden tanınmaya başladığını kaydetti. 
     Dünyada yaklaşık 141 milyon hektar alanda yılda ortalama 590 milyon ton mısır üretiminin gerçekleştiğini ifade eden Sade, bunun yıllık yaklaşık 2 milyon tonunun Türkiye'de üretildiğini anlattı. 
     Mısırın çok yönlü bir bitki olduğunu ve çok sayıda alanda kullanıldığını ifade eden Sade, şunları söyledi 
     ''Mısır, tatlandırıcıların yanı sıra nişasta yapımında da önemlidir. Mısır nişastası koyulaştırıcı, yapıştırıcı özellikleri nedeniyle kağıt yapımında, izolasyonda, tekstil, döküm ve fermantasyon sanayiinde, maden arıtmada, petrol kuyularının açılmasında ve gıda endüstrisinde kullanılmaktadır. Nişasta işlemesinin ardından geriye kalan kısımdan ise mısır yağı elde edilir.'' Sade, mısırın fermantasyon endüstrisinde önemli bir yer tuttuğunu vurgulayarak, yüksek nişasta oranına sahip olan mısırdan fermantasyon yoluyla alkol, organik asit, antibiyotik, enzim ve vitaminlerin üretildiğini bildirdi. 
     Bugün itibariyle mısırdan 85 çeşit antibiyotik üretildiğine dikkati çeken Sade, bütün gelişmiş ülkelerde özellikle AB ülkeleri, ABD ve Japonya'da fermantasyon sanayinin giderek gelişmesine paralel olarak mısırın öneminin de arttığını vurguladı. 
     Mısırın hayvancılıkta da yüksek kaliteli yem olarak kullanıldığını belirten Sade, şöyle devam etti 
     ''Konserve sanayiindeki gelişmelerden sonra mısır da taneler halinde kavanozlar içine girdi. Haşlanmış olarak tüketilen mısır bu haliyle çok sevildi. Bunun yanı sıra evlerde kış aylarında patlamış mısır olarak da tüketilen mısırın kullanım alanları daha da sayılabilir. Mısır ayrıca koçanıyla boya sektörü, püskülü ile de tıbbi alanlarda değerlendiriliyor.'' Sade, bin kilogram mısırdan yaklaşık 500 kilogram nişasta bazlı şeker, aynı orandaki şeker pancarından ise 130 kilogram pancar şekeri elde edildiği düşünüldüğünde mısırın rekabet üstünlüğünün açıkça ortaya çıktığını anlattı. 
     Türkiye'de yılda ortalama 2 milyon ton olan mısır üretiminin talebe yetmediğini bu yüzden yaklaşık 1 milyon ton mısır ithal edildiğini vurgulayan Sade, ''Mısır ile pancar üzerine yapılan tartışmaları çok anlamsız buluyorum. Tartışmaları bırakıp Türkiye'de mısır üretimini artırmalıyız. İthalata verilecek para çiftçide kalabilir'' diye konuştu. 
     
</TEXT>
</DOC>
