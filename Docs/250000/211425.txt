<DOC>
<DOCNO> 211425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun16.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayland'da nadir kuş türleri bilinmeyen bir nedenle telef oldu 
</HEADLINE>
<TEXT>

     Kuş gribinden ciddi şekilde etkilenen ülkelerden Tayland'da, gümüş sülün gibi nadir bulunan birçok kuş türünün bilinmeyen nedenle telef olduğu bildirildi. 
     Tayland Çevre ve Doğal Kaynaklar Bakanlığı'ndan yapılan açıklamada, hastalığın bulaştığı Tayland'ın en büyük hayvanat bahçesi Chainat ve diğer 5 hayvanat bahçesinin kuş bölümlerinin ziyaretçilere kapatıldığı belirtildi. 
     Chainat hayvanat bahçesi yetkilisi, ''Bölge yönetimi, enfeksiyon riski nedeniyle kuş bölümlerinin açılmamasını istedi'' dedi. 
     Yetkili, ay başından bu yana değişik türlerden kuşların esrarengiz şekilde öldüğünü de sözlerine ekledi. 
     Uzmanlar, 9 Asya ülkesinde görülen hastalığın, vahşi kuşlar tarafından çiftliklerdeki tavuklara bulaştırıldığını tahmin ediyorlar. 
     Öte yandan, Tayland'ın meşhur dövüş horozlarının da kuş gribinden telef olduğu kaydedildi. 
     
</TEXT>
</DOC>
