<DOC>
<DOCNO> 217443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko22.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü Tarım sektörü, düşük faizli kredilerle desteklenecek 
</HEADLINE>
<TEXT>

     Tarım ve Köyişleri Bakanı Sami Güçlü, bu yıl tarım sektörünün düşük faizli kredilerle destekleneceğini açıklarken, ''bu, sektörün büyümesi için kuvvetli bir adımdır. 2004, çiftçinin tekrar üretime dönme yılı olacaktır'' dedi. 
     Tarım sektörüne yaklaşık 2 katrilyon liralık düşük faizli kredinin kullandırılacağının açıklandığı, ''Tarım sektörünün selektif kredilerli desteklenmesi'' konulu basın toplantısı, Tarım ve Köyişleri Bakanı Sami Güçlü, Hazine Müsteşarı İbrahim Çanakçı, Kamu Bankaları Ortak Yönetim Kurulu Başkanı Zeki Sayın, Ziraat Bankası Genel Müdürü Can Akın Çağlar ve Tarım Kredi Kooperatifleri Merkez Birliği Genel Müdürü Bedrettin Yıldırım'ın katılımıyla gerçekleşti. 
     Bakan Güçlü, burada yaptığı konuşmada, tarım sektörünün son yıllardaki olumsuz iklim koşulları, doğal afetler ve ekonomik kriz gibi nedenlerden büyük oranda etkilendiğini ve üretimde bir gerileme meydana geldiğini söyledi. 
     Üretimdeki artışı tekrar sağlamak için, önce hükümet tarafından çiftçilere mevcut kredi borçlarının ödenmesinde kolaylıklar getirildiğini anlatan Güçlü, şimdi de çiftçilerin kendi faaliyetlerini yürütebilmesi için tedarik kredileri, üretimlerini artırabilmek ve büyüyebilmek için de piyasa şartlarından daha ucuz ve elverişli bir kredi kullandırma aşamasına geldiklerini söyledi. 
     
     DÜŞÜK FAİZLİ KREDİ 
     Bakan Güçlü, tarım sektörünü desteklemeye dönük, Ziraat Bankası ve Tarım Kredi Kooperatifleri'nin düşük faizli kredi verebilmeleri için 100 trilyon liralık bir kaynağın aktarılmasının kararlaştırıldığını bildirdi. 
     Ayrılan kaynağının yarısının tarım işletme, yarısının da selektif tarımsal üretim konularında kullandırılacağını kaydeden Güçlü, yüzde 25 faiz oranı ile yaklaşık 2 katrilyon liralık bir kredinin, tarım sektöründe tedarik ve yatırım amaçlı kullanılabileceğini vurguladı. 
     Düşük faizli tarımsal kredilerin sektörün büyümesi için kuvvetli bir adım olduğunu vurgulayan Güçlü, şöyle konuştu 
     ''Bu adım, diğer teşviklerle birlikte 2004 yılı sektör açısından tekrar üretime dönme, büyüme ve hamle yılı olarak ifade etmemizi sağlayacak. Düşük faizli krediden 500 bin çiftçimizin faydalanacağını zannediyorum.'' Düşük faizli kredi ile birlikte tarım sektörünün en önemli sorunlarından birinin çözüldüğünü kaydeden Güçlü, bunun dışında tohumculuk, damızlık üretimi, zirai mücadele ve meralar konusunda bu yıl önemli çalışmalarda bulunulacağını bildirdi. 
     
     SORULAR 
     Konuşmaların ardından sorulara geçildi. Bir gazetecinin ''Kredilendirme işlemi ne zaman başlayacak '' şeklindeki sorusu üzerine Ziraat Bankası Genel Müdürü Can Akın Çağlar, konuyla ilgili Bakanlar Kurulu kararın yayınlanmasının ardından söz konusu kredilerin verilmeye başlanacağını söyledi. 
     Çağlar, Bakanlar Kurulu kararının da, bu hafta içinde yayınlanabileceğini düşündüğünü kaydetti. 
     Bir başka gazetecinin, ''Daha önce de Ziraat Bankası düşük faizli kredi kullandırıyordu. Fakat alınan krediler kötü amaçlı kullanıldı. Daha yüksek bir mevduat faizi oranıyla yine Ziraat Bankası'na yatırıldı. Bunu engelleyebilecek misiniz '' şeklindeki sorusu üzerine Çağlar, kaynak maliyetinin altında bir faizle kredi kullandırmadıklarını ve 100 trilyon liralık desteğinde zaten kullandırılan kredinin sübvanse edilmesi amacı taşıdığını söyledi. 
     Bakan Güçlü de, sistemin işletilmesinin önemli olduğunu belirtirken, Tarım Bakanlığı'nın söz konusu kredinin geri dönüşü konusunda yönlendirici olacağını ve affedici bir rol takınmayacağını vurguladı. 
     ''Enflasyonun yüzde 10-12 olarak hedeflendiği bir dönemde kredi faizinin yüzde 25 olarak olarak belirlenmesi bir müjde olabilir mi '' şeklindeki soruya karşılık Genel Müdür Çağlar, yüzde 25 faiz oranının, önümüzdeki dönemdeki iyileşmelere bağlı olarak düşebileceğini söyledi. 
     ''Tarım Ürünleri Sigorta Yasası hangi aşamada'' şeklindeki sorusu üzerine Tarım Bakanı Güçlü, söz konusu yasayla ilgili kurumlar arasında tam mutakabat sağlandığını, Maliye Bakanlığı'na sunulacak bilginin ardından Yasa'nın imzaya açılacağını bildirdi. 
     Bakan Güçlü, borcu olan çiftçilerin söz konusu krediden faylamayacağını, ancak bittikten sonra krediyi kullanabileceğini söyledi. 
     
</TEXT>
</DOC>
