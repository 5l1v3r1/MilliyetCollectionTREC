<DOC>
<DOCNO> 243815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonspo08.html </URL>
<DATE> 2004/05/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Bakan Şahin Şaibe ve usulsüzlüğün hoşgörüsü olmaz... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, futbolda şaibe ve usulsüzlüğe hoşgörü göstermeyeceklerini, bir duyum almaları halinde üzerine gideceklerini söyledi. 
     Başbakan Yardımcısı Şahin, Türkiye Spor Yazarları Derneği TSYD Ankara Şubesi Lokali'nde katıldığı kahvaltılı sohbet toplantısında çeşitli konulardaki fikirlerini açıklarken, ''Şike rüşvet gibidir. İspata dayanır. Ancak, bir duyum alırsak üzerine gideriz'' dedi. 
     Federasyon başkanlıkları için ideal yöneticilerin tahsilli olmaları gerektiği yönünde düşüncesi olduğunu belirten Şahin, ''İdeal olanı federasyon başkanlarının tahsilli olmasıdır. Ama Türkiye Büyük Millet Meclisi Genel Kurulu, Futbol Federasyonu yöneticileri için yüksekokul mezunu olma şartını gerek görmedi. Ayrıca, seçmesini bilmeyenlerin de şikayet etmeye hakları yoktur'' diye konuştu. 
     Şahin, Futbol Federasyonu başkanlığı için kendisinin bir adayı olmadığını ifade ederek, şunları söyledi 
     ''Benim herhangi bir adayım olmadığı gibi, Başbakanın da bir adayının olduğunu sanmıyorum. Bu arada son günlerde sıkça gündeme gelen Futbol Federasyonu ile ilgili olarak inceleme yapan Başbakanlık Teftiş Kurulu, bana 2 klasör rapor gönderdi. Bu raporları en kısa zamanda inceleyeceğim. Başka adımlar atılması gerekirse atarız. Futbolun üzerindeki gölge halkın düşüncelerini olumsuz etkiliyor. Nerede şaibe kırıntısı, nerede hata varsa üzerine gideriz. Şaibe ve usulsüzlüğün hoşgörüsü olmaz. Şike rüşvet gibidir. İspata dayanır. Bir duyum alırsak üzerine gideriz.'' Mehmet Ali Şahin, bir gazetecinin, ''Haluk Ulusoy'un yöneticiliğini nasıl buluyorsunuz'' sorusunu ise ''Futbol Federasyonu bana bağlı bir kuruluş. Görevde olduğu sürece de Haluk Ulusoy benim mesai arkadaşımdır. Bu konuda görüş belirtemem'' diye yanıtladı. 
     
     FORMULA 1 İÇİN 40 TRİLYON KAYNAK 
     Devlet Bakanı ve Başbakan Yardımcısı Mehmet Ali Şahin, Formula 1'in Türkiye'nin tanıtımına büyük katkısı olacağını belirterek, ''Formula 1 için şu ana kadar 40 trilyon para aktarıldı. Türkiye'nin tanıtımı için Formula 1'i çok önemli görüyoruz'' dedi. 
     
     ''OLİMPİYATLAR İÇİN ALTERNATİF PROJELER ÜRETİYORUZ'' 
     Şahin, Türkiye'nin 2012 Olimpiyatları için aday ülke bile olamaması nedeniyle yas tutmaya gerek olmadığını ifade ederek, ''Kaybettik diye yas tutmaya gerek yok. Alternatif projeler üretiyoruz. Yaz olimpiyatlarını alamadık ama Erzurum Palandöken'i kış olimpiyatlarının yapılması için müsait bir bölge olarak görüyoruz. Oraya yöneleceğiz'' diye konuştu. 
     
</TEXT>
</DOC>
