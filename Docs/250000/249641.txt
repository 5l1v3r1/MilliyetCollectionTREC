<DOC>
<DOCNO> 249641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko20.html </URL>
<DATE> 2004/06/21/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hızlı tren çalışmaları için ekip kuruldu... 
</HEADLINE>
<TEXT>

     Hızlı Tren Projesi çalışmaları için TCDD, TÜLOMSAŞ ve TÜVASAŞ yetkililerinin de yer aldığı 11 kişilik hızlı tren komisyonu oluşturulduğu bildirildi. 
     Türkiye Lokomotif ve Motor Sanayii A.Ş. TÜLOMSAŞ yetkililerinden alınan bilgiye göre, Ankara-İstanbul arasında faaliyet gösterecek hızlı tren çalışmalarının yürütülmesi amacıyla başkanlığını eski TÜLOMSAŞ Genel Müdürü Muammer Kantarcı'nın yaptığı, TCDD ve Türkiye Vagon Sanayi A.Ş.'den de TÜVASAŞ yetkililerin bulunduğu 11 kişilik Hızlı Tren Komisyonu oluşturuldu. 
     Hızlı Tren Projesi'nin altyapısından güvenliğine kadar her alanda çalışma yapan komisyon, alınacak hızlı tren için gelen teklifleri de değerlendiriyor. 
     TCCD tarafından oluşturulan ekip, hattın geçeceği yerleşim yerlerinde vatandaşların can ve mal güvenliği için önlemler alıyor. Bugüne kadar 10'un üzerinde toplantı yapan komisyon, projede TÜLOMSAŞ ve TÜVASAŞ'ın da katkı yapmasını planlıyor. 
     Hızlı Tren Projesi'ni 5 Aralık 2005'te hayata geçirmeyi hedefleyen komisyon, çalışmalarında önceliği ''vatandaşı trenlerin hızlandığı fikrine inandırmaya'' veriyor. 
     Proje tamamlandığında Ankara-İstanbul arası trenle 3 saat 15 dakikaya düşecek. 
     
</TEXT>
</DOC>
