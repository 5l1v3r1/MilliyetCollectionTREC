<DOC>
<DOCNO> 204818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur13.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, 2004 mali yılı bütçe kanunu'nu onayladı... 
</HEADLINE>
<TEXT>

     Cumhurbaşkanı Ahmet Necdet Sezer, 2004 Mali Yılı Bütçe Kanunu'nu onayladı. 
     Cumhurbaşkanlığı Basın Merkezi'nden yapılan açıklamada Sezer'in, 5027 sayılı 2004 Mali Yılı Bütçe Kanunu, 5028 sayılı 2002 Mali Yılı Kesinhesap Kanunu, 5029 sayılı 2004 Mali Yılı Katma Bütçeli İdareler Bütçe Kanunu ile 5030 sayılı 2002 Mali Yılı Katma Bütçeli İdareler Kesinhesap Kanunu'nu onayladığı ve yayımlanmak üzere Başbakanlığa gönderildiği bildirildi. 
     Sezer'in onayladığı Bütçe Kanunu'nda, 2004 enflasyonunun yıl sonu itibarıyla TÜFE ve TEFE'de yüzde 12'ye çekilmesi, bütçe açığının Gayrı Safi Milli Hasıla'ya GSMH oranının yüzde eksi 11.1 seviyesine indirilmesi, reel faiz oranlarının düşürülmesi amacıyla iç borçlanma ihtiyacının en alt seviyede tutulması öngörülüyor. Ayrıca, Hükümet tarafından tüm kamu sektörü için belirlenen yüzde 6.5'lik faiz dışı fazla hedefine konsolide bütçenin azami katkıyı yapması hedefleniyor. 
     Bütçede 2004 yılı temel ekonomik büyüklükleri GSMH 419 katrilyon 692 trilyon lira, büyüme oranı yüzde 5, GSMH deflatörü yüzde 11.9, ihracat 51 milyar 0 milyon dolar, ithalat 75 milyar dolar, dış ticaret açığı 23 milyar 470 milyon dolar, cari işlemler açığı 7 milyar 626 milyon dolar olarak belirlendi. 
     Dengeli ve etkili bütçe politikasının yürütülmesi amacıyla kamu istihdam politikası, ödeneklerin kullanımı, gelir ve giderlere ilişkin mevzuatta yer alan konularda standartlar belirlenmesi konularında Maliye Bakanı'na yetki verilirken yatırım projeleri kapsamındaki işlere başlanabilmesi için proje veya işin 2004 yılı yatırım ödeneğinin, proje maliyetinin yüzde 10'undan daha az olamayacağı öngörülüyor. 
     Hazine garantili borçlanma limiti de 1 milyar dolarla sınırlandırılıyor. 
     
     BÜTÇE BÜYÜKLÜĞÜ 
     2004 yılı bütçesinde giderler 149 katrilyon 858 trilyon 129 milyar lira, gelirler ise 103 katrilyon lira olacak, aradaki fark net borçlanma hasılatı ile karşılanacak. 
     ''Analitik bütçe'' sınıflandırılmasının yapıldığı 2004 yılı bütçesinde, yılın ilk 6 ayında aylık katsayı 36 bin 420'ye, memuriyet taban aylığı göstergesine uygulanacak taban aylığı katsayısı 429 bin 250'ye, yan ödeme katsayısı 11 bin 550'ye yükseltilecek. Yılın ikinci yarısında aylık katsayı 38 bin 610, memuriyet taban aylığı göstergesine uygulanacak taban aylığı katsayısı 455 bin 50, yan ödeme katsayısı ise 12 bin 240 olarak uygulanacak. Böylece, memur maaşlarına yılın ilk 6 ayında yüzde 6, ikinci altı ayında da yüzde 6 zam yapılacak. 
     Sözleşmeli personelin ücret tavanı 1 Ocak-30 Haziran 2004 arasında 1 milyar 779 milyon 740 bin lira, 1 Temmuz-31 Aralık 2004 arasında ise 1 milyar 886 milyon 525 bin lira olarak uygulanacak. 
     Devlet memurları, TSK personeli, hakimler ve savcılar, uzman jandarma ile kamu kurum ve kuruluşlarında çeşitli statülerde sözleşmeli personel olarak istihdam edilenlere Bakanlar Kurulu'nca belirlenecek tarihlerde ve tutarlarda iki bölüm halinde 160 milyon lira ödenecek. 
     Genel bütçeye dahil daireler ile katma bütçeli idarelerin boş memur kadrolarına yapacakları açıktan atama sayıları ve konsolide bütçe dışındaki kamu kurum ve kuruluşlarından yapacakları memur nakilleri toplamı 40 bini geçemeyecek. Hakimlik ve savcılık meslekleri ile bu meslekten sayılan görevlere ve yükseköğretim kurumları öğretim üyeliklerine ve askeri personel atamaları bu sayıya dahil edilmeyecek. 
     
</TEXT>
</DOC>
