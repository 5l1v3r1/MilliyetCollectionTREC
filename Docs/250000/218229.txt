<DOC>
<DOCNO> 218229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun31.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''İstenilen oranda ilerleme olmuyor'' 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs müzakerelerinde al-ver sürecini konuştuklarını, ancak istenilen düzeyde ilerleme olmadığını bildirdi. 
     Cumhurbaşkanı Denktaş, düzenlediği basın toplantısında, bugün beşincisi yapılan Kıbrıs müzakerelerinin içeriğine ilişkin bilgi verdi. 
     Denktaş, bir gazetecinin, ''İşler bu şekilde yürürse öngörülen takvime kadar al-ver sürecine geçilip verimli bir müzakere mümkün olabilir mi '' sorusuna karşılık, şunları söyledi 
     ''Al-ver sürecindeyiz. Al ver sürecini konuşuyoruz ama ilerleme olmuyor. İstenilen oranda ilerleme olmuyor. Ama biz elimizden geleni yapmaya devam edeceğiz. Çünkü bu hem halkımıza borcumuzdur, hem Türkiye'de büyük bir beklenti içinde olan insanlar vardır, onlara karşı da görevimizdir. Türkiyesiz biz bir yere varamayız, Türkiye'den ayrılamyız. Onun için onlara da iyi niyetle gereken her şeyin yapıldığını ve yapılmakta olduğunu göstermek hepimizin görevidir.'' Cumhurbaşkanı Denktaş, ABD Dışişleri Bakanlığı Kıbrıs Özel Koordinatörü Thomas Weston'un pazar günü Kıbrıs'a geleceğinin hatırlatılarak, ziyaretin sürece bir etkisinin olup olmayacağının sorulması üzerine, ''Onun da görevi, gereken tetkikte bulunmak, taraflara cesaret vermek, bilgi almaktır. Koordinatör diye onu da tayin etmişler. O da ortada görünmeyi tabiatıyla görev biliyor, ona da itirazımız yok'' dedi. 
     Denktaş, başka bir soru üzerine, ABD'nin Güney Kıbrıs Büyükelçisi Michale Klasson ile dün akşam yaptığı görüşmede, Klasson'un ziyaretle ilgili bilgi verdiğini söyledi. Rum basınında, BM Genel Sekreteri Kofi Annan'ın, Kıbrıs müzakerelerinin ilerleyen aşamasında ''6'lı konferans çağıracağı'' yönündeki haberleri ''şimdilik rivayet'' olarak niteleyen Denktaş, Rum basınında, kedisinin, ''Rum kesiminin Avrupa Birliği'ne üyeliğinin iki yıl ertelenmesini istediği'' yönünde haberler yer aldığının anımsatılması üzerineyse şöyle konuştu 
     
     ''RUMLARI ALDILAR ŞİMDİ BİRLEŞTİRMEK İÇİN ACELE EDİYORLAR'' 

     ''İsteme meselesi değildir. Bu pratik bir yaklaşımdır. 'Kıbrıs' diye Rumları almışlardır. Rumlarla bir anlaşma yapmışlardır. Bu anlaşmada Kıbrıs Rumlarından 'meşru Kıbrıs cumhuriyeti' olarak bahsetmektedirler. Bizden cemaat olarak bahsetmektedirler. Dolayısıyla Rumlarla bu anlaşmayı yapacakları günlerde Kıbrıs Türküne ne davet gelmiştir, ne de bir hatırları sorulmuştur, ne de istemleri araştırılmıştır. 
     Halkımız arasında o davete gitmedik diye bir söz yayılmaktadır. Sık sık söylüyorum, davet alan 'Kıbrıs cumhuriyeti hükümeti' idi. Bizi, 'çok küçük anlaşmazlıklarınız kaldı, Annan planında. Siz de geliniz ve aynı yerde bu işi bitirin ve böylelikle bütünleşmiş bir Kıbrıs girsin' diye davet ettiler ki yapılacak iş değildi. Çünkü küçük anlaşmazlıklar yoktu ortada, büyük anlaşmazlıklar vardı ve hala vardır. Onun için çok yanlış bir kararla 'Kıbrıs'ı görüşmelere yardımcı olacak ümidi ve inancıyla aldık' dediler. Ama aldıklarının Rum tarafı olduğunu gördüler. Şimdi işte birleştirmek için de acele ediyorlar. Bakalım...'' 
     
     ''BİLGİ ALMA DEVRESİNE GİRECEKLER'' 

     Cumhurbaşkanı Denktaş, ABD'nin ardından İngiltere'nin de müzakerelerde devreye gireceği yönünde haberler olduğunun anımsatılması üzerine, ''Kim devreye girerse girsin. Hangi devreye girecek bilgi alma devresine gerecektir. Başka hiçbir yetkileri yoktur, biz de kendilerine gereken bilgileri, gerçekleri söylemeye devam edeceğiz. Onlarda verdiğimiz bilgileri değerlendirecek'' dedi. 
     Denktaş, bugünkü Kıbrıs görüşmesinde, kendilerine bu sabah ulaşan, Avrupa Birliği AB ile ilişkiler ve AB'deki temsiliyet konularındaki Rum tarafının verdiği belge üzerinde uzun boylu tartışma olduğunu söyledi. 
     Cumhurbaşkanı Denktaş, düzenlediği basın toplantısında, Rum tarafının görüşmede ikinci bir belge verdiğini ve bunlara yanıtı pazartesi günü yapılacak görüşmede vereceklerini ve aynı konulardaki taleplerini sunacaklarını bildirdi. 
     Rumların yapmak istediğinin, bu konuda Annan planında komite seviyesinde anlaşılmış olan formülü büyük ölçüde değiştirmek olduğunu belirten Denktaş, '' Türk-Rum dengesini bozmadan, daha pratik olması için değiştirmeye çalıştık diyorlar ama bunu biz inceleyeceğiz. Komitede uygun görülmüş olan bir formülü niye değiştirdiklerini veyahut değiştirip değiştirmemenin doğru olup olmadığına bakacağız'' dedi. 
     
     DEŞİKLİKLERİ GIDIM GIDIM VERİYORLAR... 

     Rum yönetimi Dışişleri Bakanı Yorgo Yakovu'nun, ''Türk tarafının tüm olarak sunduğu belgeyi reddettikleri ve bunun Annan planına ters düştüğünü'' söylediğine işaret eden Denktaş, şöyle konuştu 
     ''Böyle bir şey olmadı bugün. Böyle bir şey söylenmedi. Böyle bir konuma eğilmedi. Biz kendilerinden, bizim yaptığımız gibi bütün tadilat niyetlerini gösteren bir belge vermelerini istedik. Gıdım gıdım veriyorlar, tümünü vermiyorlar. Halbuki, süratle ilerlememiz ve verilen kısımların iyice değerlendirilebilmesi için tümünü vermelerinde yarar görüyoruz ve bunda ısrar ediyoruz. Belki birkaç güne kadar verebileceklerini söylediler, bekleyeceğiz.'' 
     
     PAPADOPULOS DİRENİYOR 

     BM Genel Sekreteri Kofi Annan'ın son mektubunda belirlenen ve ortak devletin ihtiyaç duyduğu 40-44 kadar yasanın referanduma gitmeden önce komitelerden geçmesi gerektiğini hatırlatan Denktaş, bu konu görüşülürken büyük tartışma yaşandığını anlattı. 
     Denktaş, şöyle devam etti 
     ''Papadopulos diyor ki 'ben Lahey'de de söyledim. 104 yasadır bunlar, şimdi 10 yasa daha geçmiştir, Brüksel'de onun için 114 yasa olmuştur. 114 yasanın tümü eğer hazırlanmazsa, biliyorsunuz yasalara komiteler bakıyor , bunların tümü referandumdan önce eğer tamamlanmazsa ben referanduma gitmem, ben bunu Lahey'de de söyledim' diyor. Onun için bunların hazırlanması lazım.'' Papadopulos'un, ''fiziki açıdan buna imkan olmadığını bilerek böyle söylediğini'' kaydeden Denktaş, Türk komitelerine koordinatörlük yapan ve müzakere heyetinde yer alan Cumhurbaşkanlığı Müsteşarı Ergun Olgun'un da fiziki açıdan yasaların referandum öncesinde geçmesinin mümkün olmadığını Rum lidere söylediğini aktardı. Denktaş, ''Onun için bunda ısrar etmenin manası yok'' dedi. 
     
     ''BELKİ DE TAKTİK...'' 

     Papadopulos'un kati bir şekilde, ''Bu yasalar geçmezse referanduma gitmem'' dediğine işaret eden Denktaş, şöyle konuştu 
     ''Referanduma gitmez nereye gider, 1 Mayıs'ta AB'ye 'Kıbrıs' olarak gireceklerini düşündükleri için, belki de bu taktik bir yaklaşımdır. 
     İstemediklerini bildiğimiz, ama zoraki ister göründükleri Annan planını referanduma sunmaksızın 'Kıbrıs' olarak AB'ye girmeyi tasarlıyorlar. Bu tabiatıyla meselenin halli demek değildir. Bizim de karşı tedbir almamız gerektirecek bir adım olacaktır. İnşallah böyle bir şey düşünmüyorlar. Neticede bu, ciddi bir konu olarak önümüzde durmaktadır.'' Cumhurbaşkanı Denktaş, Ergun Olgun'un, komitelere, ''işi daha da çabuklaştırın'' diye talimat verdiğini belirterek, mümkün olduğu kadar fazla yasanın gözden geçirilmesi gerektiğini kaydetti. 
     Denktaş, ''Ama ciddi bir konudur. Çünkü komitede çalışan arkadaşlarımız, Rumların önümüze sürdüğü yasalara mühür vurup, içinde ne olduğuna bakmaksızın 'kabul edildi' diyemez. Çünkü bu, bundan sonra bütün hayatımızı bağlayacak yasalardır'' dedi. 
     BM Genel Sekreteri'nin Kıbrıs Özel Temsilcisi Alvaro De Soto'nun, görüşmelerle ilgili olarak Türk ve Rum tarafında yapılan açıklamaları gündeme getirerek, ''bunların sürece yardımcı olup olmayacağı'' konusunda sözler söylediğini belirten Denktaş, önlerinde çok az bir zaman olduğunu, referanduma gidecek halkın neler olduğunu nedenleriyle bilmesi gerektiğini söyledi. 
     Denktaş, halkın ne olduğunu bilmesiyle referandumda rahatlıkla kararını vereceğini ifade ederek, ''Yalan söylemiyoruz, propaganda yapmıyoruz, olanı söylüyoruz. Şeffaflık bence en iyisidir bu kısa zaman içerisinde' diye konuştu. 
     Cumhurbaşkanı Denktaş, bir soru üzerine, müzakerelerde, toprak konusuna henüz gelmediklerini kaydetti. 
     Kıbrıs müzakerelerine hafta sonu ara verilecek. Görüşmelere 1 Mart Pazartesi günü devam edilecek. 
     
</TEXT>
</DOC>
