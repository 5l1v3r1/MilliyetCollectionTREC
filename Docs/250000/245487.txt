<DOC>
<DOCNO> 245487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/siyaset/siy01.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer-Erdoğan YÖK diyaloğu 
</HEADLINE>
<TEXT>


Cumhurbaşkanı Sezer ile Başbakan Erdoğan'ın olağan görüşmesinde tatlı sert konuşmalar yaşandı 

ABDULLAH KARAKUŞ İstanbul 


Cumhurbaşkanı Ahmet Necdet Sezer, önceki gün görüştüğü Başbakan Recep Tayyip Erdoğan'a YÖK yasa tasarısının vetosuyla ilgili olarak AKP grubundaki sözlerini anımsatarak, "Doğrusu sözleriniz biraz sert oldu" dedi. Sezer'e "Sizin de gerekçeniz sertti" yanıtını veren Erdoğan, YÖK Yasası'nı dondurduklarını söyledi. 
Erdoğan başkanlığında dün İstanbul'da toplanan AKP MKYK toplantısında YÖK Yasası tartışıldı. Erdoğan, Sezer'le yaptığı olağan görüşmeye ilişkin bilgi verirken, Cumhurbaşkanı'yla arasında geçen diyalogları üyelere aktardı. Diyaloglar şöyle 
Sezer Doğrusu sözleriniz biraz sert oldu. 
Erdoğan Sizin de gerekçeniz sertti. 
Sezer Gerilimden uzak durmak gerekir. 
Erdoğan Amacımız gerilim yaratmak değildi. Seçim meydanlarında halka verdiğimiz sözü yerine getirmeye, bir haksızlığı gidermeye çalıştık. 
Sezer Bundan sonra ne yapacaksınız 
Erdoğan Bu konuyu dondurduk. 
Sezer'in bilinen düşüncelerini tekrarladığını söyleyen Erdoğan, toplantıda "Yani şu anda gündemimizde YÖK Yasası yok. Aralık ayına kadar AB ile ilgili yasaları hızla geçirmek var" diye konuştu. 


</TEXT>
</DOC>
