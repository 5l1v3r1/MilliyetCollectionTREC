<DOC>
<DOCNO> 201839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko10.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Bazıları başarımızdan rahatsız olmuş olabilir 
</HEADLINE>
<TEXT>

     Devlet Bakanı Ali Babacan, ''Bazıları elde ettiğimiz başarı ve uzlaşma ortamından rahatsız olmuş olabilir. İstikrar ve güven ortamını sarsmaya yönelik bir takım senaryolar hayata geçirilmek isteniyor olabilir... Bu birlikteliğin, bu uzlaşmanın, bu milli seferberliğin önünde kim engel olmaya kalkışırsa, yakalamış olduğumuz bu rüzgar onu savuracaktır'' dedi. 
     Devlet Bakanı Ali Babacan, Türkiye Odalar ve Borsalar Birliği TOBB tarafından ''İrlanda Mucizesi Efsane mi, Gerçek mi '' başlığı ile düzenlenen toplantıya katılarak bir konuşma yaptı. 
     Konuşmasında Türkiye'nin yakın tarihine bakıldığında ekonomide başka ülkelerdeki modelleri taklit ederek uygulamaya kalkması nedeniyle ciddi sıkıntılar yaşadığını söyledi. 
     Herhangi bir ülkede başarı ile sonuçlanmış metotların zaman zaman Türkiye'de de uygulanmaya kalkıldığını, ancak Türkiye'ye özgü şartlar gözardı edildiği için başarı sağlanamadığını bildirdi. 
     Bu durumu ''doku uyuşmazlığı'' olarak nitelendiren Bakan Babacan, bundan kaynaklı uygulama hatalarına yalnızca ekonomide değil, siyasette, eğitimde, yargıda, çalışma hayatında ve toplumsal yaşamda da sık sık rastlanıldığını kaydetti. 
     Bu yüzden Türkiye için ortaya konulacak projelerde bu projenin evrensel olması ne kadar önemliyse, yerel değerlere adaptasyonunun da o kadar önemli olduğunun gözden ırak tutulmaması gerektiğini ifade eden Babacan, Türkiye'nin artık başarılı ülkelerdeki yöntemleri taklit etmek yerine, başarının altında yatan anlayışı, felsefeyi inceleyerek kendine özgü yöntemler geliştirmek zorunda olduğunu ifade etti. 
     Babacan, ''Edindiğimiz bunca acı tecrübe bizlere şunu öğretmiştir. İthal yöntemler, deniz aşırı ülkelerde masa başında hazırlanan programlar ülkesine yabancı politikalar ve politikacılar montaj usulü çözüm yöntemleri artık geçerli değildir'' diye konuştu. 
     Kendilerinin ne iktidar hırsı içinde, ne de koltuk sevdalısı olduklarını vurgulayan Bakan Babacan, Türkiye'nin de artık 25 yılını, 50 yılını tasarlayarak tıpkı İrlanda'da olduğu gibi bıkmadan, usanmadan inatla ve sabırla hedefe ilerlemek zorunda olduğunu kaydetti. 
     
     BİR TAKIM SENARYOLAR 
     Türkiye'nin milli bir seferberlik başlattığını da anlatan Bakan babacan, sözlerini şöyle sürdürdü 
     ''Bazıları elde ettiğimiz başarı ve uzlaşma ortamından rahatsız olmuş olabilir. İstikrar ve güven ortamını sarsmaya yönelik bir takım senaryolar hayata geçirilmek isteniyor olabilir. 
     Ancak şunu bir kez daha belirtmeliyim ki, Türkiye geri dönüşü olmayan bir yola girmiştir. Bu birlikteliğin, bu uzlaşmanın, bu milli seferberliğin önünde kim engel olmaya kalkışırsa, yakalamış olduğumuz bu rüzgar onu savuracaktır.'' Siyasi irade olarak sorumluluklarını eksiksiz yerine getirme konusunda son derece kararlı olduklarını da vurgulayan Babacan, kendilerinin değer verdikleri çok temel değerler bulunduğunu, bunların başında istikrar ve güvenin geldiğini söyledi. 
     
     ''YATIRIMCIYI ŞAŞIRTMAYACAĞIZ'' 
     İlan edilmiş politikaların kararlılıkla ve tavizsiz bir şekilde uygulanmasının da bu değerler arasında bulunduğunu kaydeden Babacan, ''Biz yerli olsun, yabancı olsun hiçbir yatırımcıyı şaşırtmayacağız'' dedi. 
     Bu hükümetin 6 ay sonra, 1 sene sonra ne yapacağına, karşılarına nasıl bir olumsuz sürprizle çıkacağına yönelik, hiç kimsenin herhangi bir endişe ve şüpheye yönelmeyeceğini de ifade eden Bakan Babacan, şunları kaydetti 
     ''Politikalarımızı şeffaflıkla mümkün olduğunca bütün detaylarıyla ortaya koyduk, koyacağız ve ne ilan ettiysek onu yapacağız. Türk ekonomisine ve yatırımcılara öngörülebilirlik getireceğiz. 
     Biz bunu son bir yılda hep beraber görüyoruz. Açın bakın, biz seçimlerden önce seçmenimize iş dünyasına, yatırımcılara ne söz verdiysek, ne yapacağız dediysek bir yılda onu yaptık. Bundan sonra da hep beraber onu yapmaya devam edeceğiz. Aksi halde ne yapacağı belirsiz, bir sene sonra, 6 ay sonra hangi politikayı uygulayacağı belirsiz olan bir hükümetin iş başında olduğu bir ülkeye yatırımcı gelmez.'' İstikrar ve güven olmadıkça, uzun vadeli projeler bulunmadığı sürece yabancı sermayenin Türkiye'yi üs edinmesinin mümkün olmayacağını da anlatan Bakan Babacan, ''Çok şükür Türkiye bugün yabancı sermaye için eşsiz bir ortam oluşturmaya başlamıştır'' diye konuştu. 
     Babacan, şöyle devam etti 
     ''Bu zenginlikleri iyi değerlendirdiğimiz istikrar ve uzlaşmayla desteklediğimiz doğmalarımızdan, safralarımızdan, prangalarımızdan kurtulduğumuz taktirde ülkemizin bir yıldır elde ettiği ivme artacak ister adına mucize deyin, ister başarı öyküsü deyin bu topraklarda yeni bir sayfa açılacaktır.'' 
     
     TOBB BAŞKANI HİSARCIKLIOĞLU 
     Odalar Birliği Başkanı Rifat Hisarcıklıoğlu da Türk milletinin başarılı olacak kaynağı da tecrübeye de sahip olduğunu belirterek, ''Marifet kısır çekişmelerden kurtulup, hedefi belirleyip bu hedef doğrultusunda hareket etme iradesini göstermektir'' dedi. 
     Son 2 yılda devamlı bir reform programı lafı edildiğine dikkat çeken Hisarcıklıoğlu, Türkiye'nin sınırında meydana gelen bir savaşa karşın 5 yıl sonra ilk defa iki yıl üst üste büyüme yaşanıyorsa bunun temel sebebinin son 2 yılda gerçekleştirilen yapısal değişim olduğunu söyledi. 
     Üstelik bu büyümenin Cumhuriyet tarihinde ilk defa kamudaki küçülme devam ederken tamamen özel sektör tarafından sağlandığını belirten Hisarcıklıoğlu, yani daha sağlam temelleri olan bir ekonomik büyüme yaşandığını vurguladı. 
     İrlanda Büyükelçisi Sean Whelan da İrlanda'nın başarı öyküsünün bir efsane değil maddi bir gerçeklik olduğunu belirterek, son 10 yılda İrlanda'nın ekonomik bakımdan göstermiş olduğu gelişmeleri rakamlar vererek anlattı. 
     
</TEXT>
</DOC>
