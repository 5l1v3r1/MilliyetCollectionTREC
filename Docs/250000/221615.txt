<DOC>
<DOCNO> 221615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur33.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobillerin üzerine direk düştü... 
</HEADLINE>
<TEXT>

     Bolu'da elektrik direklerini yenileyen bir şirketin çalışmaları sırasında, elektrik direkleri, çalışmanın yapıldığı sitenin önünde park halinde bulunan 4 otomobilin üzerine düştü. 
     AA muhabirinin aldığı bilgiye göre, Karaçayır Mahallesi'nde, yüksek gerilim hatlarına ait elektrik direklerini yenileyen bir şirketin yaptığı çalışmalar sırasında, direklerden 2'si, çalışmanın yapıldığı Yunus Emre Sitesi'nin önünde park halinde bulunan 4 otomobilin üzerine düştü. 
     Olaydan sonra araçlardan 2'si kullanılamaz hale geldi. 2 araç ise direklerin düşmesi sırasında meydana gelen kısa devre nedeniyle yanarak zarar gördü. 
     Olaydan sonra araçları zarar gören sürücüler, polis ekiplerini çağırarak rapor tutturdular. 
     Site sakinleri, çalışmayı yapan görevlilere tepki göstererek, ''Araçların içinde kimsenin bulunmaması, daha kötü bir olayın olmasını önledi. Eğer araçların içinde insan olsaydı ölebilir veya yaralanabilirdi'' dediler. 
     
</TEXT>
</DOC>
