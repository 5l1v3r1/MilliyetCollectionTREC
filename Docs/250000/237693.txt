<DOC>
<DOCNO> 237693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/axspo02.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesör Daum 
</HEADLINE>
<TEXT>


Köln Spor Akademisi, öğrenimini tamamlayan Alman teknik adamları, Fenerbahçe Teknik Direktörü'nün yanına staja gönderiyor. Daum'dan geçer not alan stajyer, mesleğe ilk adımı atıyor, aksi takdirde staj silbaştan yapılıyor 

YUSUF KOBAL 


Futbolun bilirkişisi 
FENERBAHÇE Teknik Direktörü Christoph Daum, dünyaca ünlü Köln Spor Akademisi'nin futbol dalındaki bilirkişisi haline geldi. Akademiden mezun olan teknik adamlar, her dönem stajyer olarak Alman teknik adamın yanına geliyor. Sarı - Lacivertliler'in antrenmanını izleyen ve çalışma programını takip eden Alman stajyerler, Daum'dan geçer not alıp, geri dönüyorlar. Aksi takdirde öğrencinin stajı kabul edilmemiş oluyor. 

Hocasının üzerinde 
DAUM'UN Köln Spor Akademisi ile bağlantısı da bununla kalmıyor. Fenerbahçe Teknik Direktörü, Sarı - Lacivertli takımda, Köln Spor Akademisi'nden öğretmeni olan Doktor Gunnar'a da yardımcılık yaptırıyor. Sezon başından bu yana Fenerbahçe'de "Bireysel Futbolcu Antrenörü" olarak çalışan Gunnar, öğrencisi Daum'un altında görev yapıyor. Gunnar, statü olarak diğer öğrencisi Roland Koch'un da altında yer alıyor. 

Dev maça UEFA gözlemcisi 

TRABZONSPOR - Galatasaray maçında hatır şikesi yapılmasından korkan Fenerbahçe taraftarı, müthiş bir kampanya başlattı. Bunun organizasyonu da Fener taraftarının internetteki adresi "antu.com" üstlendi. Sitede yer alan açıklamaya göre, taraftarın UEFA'ya gönderdikleri e - maillerde, Sarı - Kırmızılı futbolcuların ve yöneticilerin Trabzonspor'un şampiyon olmasını istediğini, bu maça UEFA'nın gözlemci göndermesinin doğru olacağını belirtti. 

Ultimatom gibi 

'25 milyon karşınızda' 
SARI - Lacivertli yönetim, Futbol Federasyonu'nun Trabzonspor'un sahasını kapatmaması nedeniyle öfkeye kapıldı. Federasyon Başkanı Haluk Ulusoy'a aracılar kanalıyla mesaj gönderen Fenerbahçe cephesi, Ulusoy'u seçimlerde köşeye sıkıştıracak. Ulusoy'a gelen mesajda, "1 milyon Trabzonlu'nun gönlünü aldınız, ama 25 milyon Fenerbahçeli'yi de karşınıza " deniliyordu. 

Yıldırım açıklayacak 
FENERBAHÇE Başkanı Aziz Yıldırım da ligin bittiği 15 Mayıs'tan sonra, Futbol Federasyonu ve ligde dönen dolapları açıklama kararı aldı. Yıldırım'ın, haziran ayındaki seçimlerde Fenerbahçe'nin diğer kulüplerle ortak bir başkan çıkarma yönünde girişimde bulunacağı öğrenildi. Sarı - Lacivertliler, seçimlerde Ulusoy'a muhalefet ederek, tavrını açıkça ortaya koyacak. 

Enke, milli kahraman 

MEHMET ÇİFTÇİ 

SEZON başında Barcelona'dan Fenerbahçe'ye gelen ancak Türkiye macerası bir maçla sona eren Enke, İspanya'da haftalardır gol yemiyor. İkinci Lig'de Tenerife'nin kalesini koruyan Alman file bekçisi, Sarı - Lacivertli takımdan ayrıldıktan sonra psikolojisinin çok bozulduğunu, yeni yeni kendine geldiğini söyledi, "Fenerbahçe seyircisi beni bir maçta bitirdi" dedi. 
TENERİFE'DE adeta milli kahraman ilan edilen Enke, son sekiz maçta iki gol yerken, dört haftadır kalesini rakip forvetlere kapadı. Alman kaleci, Fenerbahçe'de geçirdiği kötü günleri asla unutamayacağını da belirtti. Barcelona'nın halen sözleşmeli kalecisi olan Enke'yi Rüştü'nün yerine sezon sonunda geri alabileceği ileri sürüldü. 

'Yenmek zorundayız' 

Daum'dan motivasyon 
DENİZLİSPOR ile hafta sonu yapılacak maçın çok zorlu geçeceğini düşünen Fenerbahçe Teknik Direktörü Daum, oyuncularını sık sık uyarıda bulunuyor. Beraberliğin kendileri için yeterli olmayacağını vurgulayan Alman teknik adamın sürekli olarak, "Galibiyetten başka şansımız yok. Sakın beraberliğe sığınmayın" dediği kaydedildi. 

Tuncay turp gibi 
EGE'DE oynayacağı karşılaşmanın taktiğini belirlemeye çalışan Daum, kasetlerden izlediği Denizlispor'un zor bir ekip olduğunu belirtti. Öte yandan Fenerbahçe, Yeşil - Siyahlılar ile oynayacağı karşılaşmanın hazırlıklarına dün yaptığı tek antrenmanla devam etti. İyileşen Tuncay'ın antrenmandaki performansı, Alman hocayı memnun etti. 

Nobre harek tı 

ANKARAGÜCÜ maçında sakatlanan Nobre'nin Denizlispor maçına yetişmesi için seferberlik ilan edildi. Brezilyalı futbolcunun Denizlispor maçına yetişebilmesi için uğraş veren Fenerbahçe Sağlık Kurulu, bu oyuncu hakkındaki kararını maç günü verecek. Nobre için Daum'un talimatıyla özel bir korse satın alındı. Futbolcunun kolundaki sakatlığın bu korseyle kontrol altına alınabileceği belirtildi. 

Ordinaryüs huzurlarda 

FENERBAHÇE'NİN efsane ismi, ordinaryüs lakaplı Lefter Küçükandonyadis, bu gece Fenerbahçe TV'de saat 21.00'de "Lacivert Gökteki, Sarı Yıldızlar" programının konuğu olacak. Ender Asman'la söyleşecek olan efsane golcü, Fenerbahçe yıllarını, Avrupa macerasını, milli forma ile yaşadığı unutulmaz anları futbolseverlerle paylaşacak. Büyükada'da inzivaya çekilen Lefter, Malatyaspor ile oynanacak ligin son maçını da tribünden izleyecek. 

Üç yıldız için starlar seçildi 

BU sezon şampiyon olması durumunda üçüncü yıldızı göğsüne takacak olan Fenerbahçe, kutlamalarda birçok ünlü ismi de stadında ağırlayacak. Yönetici Ünal Uzun tarafından organize edilecek olan şampiyonluk gecesi için birçok sanatçılarla görüşmelere başladığı, bunların başında da Tarkan ve İbrahim Tatlıses'in yer alacağı öğrenildi. 


</TEXT>
</DOC>
