<DOC>
<DOCNO> 234009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/guncel/gun02.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargı 'diş' gösterdi 
</HEADLINE>
<TEXT>

   Yargıtay, Niğde'de bir çocuğun çürük iki dişi yerine sağlamlarını çeken doktora, "adam yaralama" suçundan 30 ay ceza verilmesini istedi... 
   Gökçer Tahincioğlu 
   
   Yargıtay, hastasının çürük iki dişi yerine sağlam iki dişini çeken doktora "adam yaralama" suçundan hapis cezası verilmesi gerektiğine karar verdi. 
   Niğde'de, anne ve babasıyla birlikte Devlet Hastanesi'ne giden 10 yaşındaki çocuğun iki dişi çekildi. Ancak çocuğun ağrıları geçmeyince yapılan incelemede, çürük dişleri yerine sağlam olanların çekildiği anlaşıldı. 
   
   Dava açıldı 
   Bunun üzerine diş doktoru hakkında dava açıldı. Mahkeme, görevini savsakladığı iddiasıyla doktora verdiği üç ay hapis cezasını, paraya çevirerek erteledi. 
   Yargıtay 4. Ceza Dairesi, Yüksek Sağlık Ş rası'nın raporuna dayanarak yerel mahkemenin kararını bozdu. 
   Diş hekimine görevi savsaklamadan değil, Türk Ceza Kanunu'nun TCK 459. maddesinde düzenlenen "dikkatsizlik ve tedbirsizlik sonucu yaralama"dan ceza verilmesi gerektiği belirtildi. 
   
   Dikkat göstermedi 
   Yüksek Sağlık Ş rası tarafından hazırlanan raporda, diş hekiminin, çocuğun sol üst çenesindeki 4 - 5 nolu çürük dişleri yerine, sağ üst çenesindeki 4 - 5 nolu sağlam dişlerini çektiği, böylece 10 yaşındaki hastasına gerektiği dikkat ve itinayı göstermediği, eza görecek ve sıhhatini ihlal edecek derecede yaralanmasına sebebiyet verdiği kaydedildi. 
   Yargıtay 4. Ceza Dairesi'nin bozma kararıyla, yanlış dişleri çeken diş hekimi 3 aydan 30 aya kadar hapis cezası istemiyle yeniden yargılanacak. 
   
   
   
</TEXT>
</DOC>
