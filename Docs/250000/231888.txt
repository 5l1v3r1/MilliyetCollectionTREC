<DOC>
<DOCNO> 231888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/spo01.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku tüneli 
</HEADLINE>
<TEXT>

   Fenerbahçe derbisi öncesi Ümit, Kaan Dobra, Emre Aşık, Zago ve Ronaldo'nun kart sınırında olması panik yarattı 
      
   Luce uyardı 
   KONYASPOR maçının hazırlıklarını sürdüren Beşiktaş'ta, Teknik Direktör Lucescu'yu derin bir korku kapladı. Tayfur'un sezonu kapamasından sonra Ronaldo, Emre Aşık, Zago, Ümit ve Kaan Dobra'nın da kart sınırında bulunması Fenerbahçe derbisi öncesi endişe yarattı. Rumen hoca, Konya'da kart görmeleri halinde cezalı duruma düşecek olan oyuncularını bu konuda uyardı. 
   
   Sergen önlemi 
   TEKNİK Direktör Lucescu, ağrıları devam eden ancak buna rağmen Konya maçında oynamak istediğini dile getiren Sergen Yalçın'ı ise riske etmeyecek. Rumen hocanın ayrıca Zago'yu da derbi öncesi sakatlanma riskine karşı oynatmamayı düşündüğü belirtildi. Ayağındaki ağrı yüzünden önceki gün salonda özel bir egzersiz çalışması yapan Daniel Pancu dün yeniden takıma katıldı. 
   
   Giunti'ye izin yok    FUTBOL Federasyonu, Beşiktaşlı Giunti'nin AB statüsünde Türkiye'de vatandaş olarak oynama talebini geri çevirdi. Başkanvekili Ata Aksu, bugünkü mevzuat ve yasalara göre İtalyan oyuncunun isteğinin kabul edilemeyeğini, bunun yabancı sınırlamasının kalkması anlamına geleceğini ve bu yüzden geri çevrildiğini açıkladı. Bu arada sezonu kapayan Tayfur, kontrolden geçmek üzere bugün İtalya'ya gidecek. 
   
   BEŞİKTAŞ GÜNLÜĞÜ 
   İddiaya girdiler 
   FENERBAHÇE taraftarı olan Başbakan Recep Tayyip Erdoğan ile Beşiktaş'ın eski Asbaşkanı Yıldırım Demirören, Uzakdoğu'da şampiyonluk için iddiaya girdiler. Başbakan'ın Japonya gezisine katılan işadamları arasında bulunan Demirören iddia konusunda sır vermedi. 
   
   Zafer atağı 
   SİYAH-Beyazlı yöneticiler eski oyuncuları Zafer Biryol'u geri almak için, Konyaspor ile masaya oturacak. Zafer'in İstanbul'a gelmeye sıcak baktığı ve bu konuda Hırvatistan'da yapılan özel milli maçta menajer Sinan Engin'e garanti verdiği öğrenildi. 
   
   İlk kazma 17 Mayıs'ta 
   YÖNETİM, İnönü Stadı'na 17 Mayıs pazartesi ilk kazmayı vuracak. Alman firmasına yaptırılan projeye göre zemin 4 metre aşağı inecek, tribünler ile saha arasında da 4 metre mesafe olacak. Halen 21 bin 800 olan kapasite, böylece 10 bin 200 koltuk eklenmesi ile 32 bine çıkacak. 
   
   Baba Hakkı anılıyor 
   BEŞİKTAŞ'IN unutulmaz futbolcusu, takım kaptanı ve eski başkanlarından Hakkı Yeten, ölümünün 15. yıldönümünde anılacak. Baba Hakkı'nın Zincirlikuyu Mezarlığı'ndaki kabri başında düzenlenecek anma töreni, bugün 11.00'de başlayacak. 
   
   Jestrovic takibi    GELECEK sezonun transfer çalışmalarını sürdüren Beşiktaş'ın, listesinde yer alan Sırp oyuncu Nenad Jestrovic'i bugün izleyeceği öğrenildi. Siyah - Beyazlı yöneticilerin, Belçika'nın Anderlecht takımında forma giyen golcü futbolcuyu bugün ligde Mons Bergen karşısında bir kez daha görerek, Teknik Direktör Lucescu'ya raporlarını iletecekleri öğrenildi. 
   JESTROVİC ise yaptığı açıklamada kendisine herhangi bir teklifin gelmediğini belirtti, "Ben takımımdan memnunum. Başka bir kulübe gitmek istemiyorum. Ancak iyi bir ücret önerilirse düşünebilirim" dedi. Anderlecht Teknik Direktörü Hugo Broos ise Jestroviç'in takımda kalmasından yana olduğunu, son kararı yine bu futbolcunun vereceğini kaydetti. 
   
   
</TEXT>
</DOC>
