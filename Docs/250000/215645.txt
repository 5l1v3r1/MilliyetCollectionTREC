<DOC>
<DOCNO> 215645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yasam/yas13.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kameralı cep yasak kardeşim' 
</HEADLINE>
<TEXT>

   DIŞ HABERLER 
   
   Bir kaç yıl öncesine kadar sadece casusluk filmlerinin gözde aksesuarları olan 'mikro kameralar', artık yeni nesil cep telefonlarının, dijital ajandaların standart bir parçası. 
   Mikro kamera kullanımının yaygınlaşmasıysa, internette 'halka açık tuvaletlerde, spor salonlarında gizlice çekilen müstehcen fotoğraf' enflasyonu yarattı. Bu gizli tehlikeden yola çıkan ABD'deki birçok okul, spor salonu ve gece kulübü, kameralı cep telefonlarıyla içeri girişi yasakladı. Kansas'ta striptiz şovlarıyla ünlü "Bazooka's Showgirls" isimli gece kulübü de kameralı cep telefonunu yasaklayan işletmelerden. Gece kulübünün yöneticisi Mike Stevens, durumu, "Kameralı cep telefonları çekicimizle kırılır" yazan uyarının arkasında elinde çekiçle poz verecek kadar ciddiye alıyor. Iowa, Colorado gibi eyaletlerde, kamuya açık yerlerde kameralı cep telefonu yasağını yasalaştırmaya hazırlanıyor. 
   
   
   
</TEXT>
</DOC>
