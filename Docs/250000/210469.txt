<DOC>
<DOCNO> 210469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur15.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus, turislerin gözdesi TÜRKİYE 
</HEADLINE>
<TEXT>

     Merkezi Moskova'da bulunan Aclass Seyahat Acentesi Genel Müdürü Bülent Hacıoğlu, Türkiye'de son 10 yılda tatil yapan Rus turistlerin her birinin en az 3'er kez Türkiye'ye geldiğini söyledi. 
     Hacıoğlu, AA muhabirine yaptığı açıklamada, Rus turist sayısının her geçen gün arttığına dikkati çekti. Hacıoğlu, Rusya'da siyasi yapının istikrara kavuşması ve ekonominin rayına oturmaya başlamasıyla tatile çıkan Rusların arttığını belirtti. 
     Ruslar için tatilin çok önemli olduğunu ifade eden Hacıoğlu, ''Rusya'da hava koşullarının elverişsiz olması tatili sıcak ülkelerde geçirmeyi önemli kılıyor. Bu yüzden tatil hasreti çeken Rusların orta sınıfı sıcak ülkelerde tatile yöneliyor. Refah düzeyi artmaya başlayan Ruslar, tatil hasretini Türkiye'de giderecekler'' dedi. 
     
     RUSLARIN TERCİHİ TÜRKİYE 
     Bülent Hacıoğlu, Türkiye'nin Rus turistler için çok cazip bir ülke olduğuna değinerek, ''Otellerin iyi olması, hizmet kalitesinin yüksekliği ve Rusya'ya yakın olması Türkiye'ye olan ilgiyi artırıyor. Özellikle Antalya gibi turizm merkezleri Ruslar için adeta vazgeçilmez oldu. Ruslar tatil için en fazla Türkiye'yi tercih ediyor. Türkiye'yi Mısır ve Uzak Doğu ülkeleri izliyor'' diye konuştu. 
     Rusya'da maddi durumu çok iyi olan ortalama 5 milyon kişinin her yıl tatile çıktığına işaret eden Hacıoğlu, bu turistlerin önemli bir bölümünün Avrupa ülkeleriyle Türkiye'de tatili seçtiklerini kaydetti. 
     
     VİZE SÜRESİ UZATILDI 
     Türkiye'nin bugüne kadar Rus turistlere en fazla bir aylık vize verdiğini belirten Hacıoğlu, ''Türkiye Rus turistlere verdiği vizeyi bir aydan iki aya çıkardı. Rus turistlerin büyük çoğunluğu gittikleri ülkelerde uzun süre kalarak tatil yapıyorlar. Artık Rus turistlere verilen vize süresinin bir aydan iki aya çıkarılması nedeniyle Türkiye'ye gelen Rus turistler daha uzun süre tatil yapabilecekler'' diye konuştu. 
     Hacıoğlu, bir kaç yıl içinde Rusya'dan gelen turist sayısının Avrupa'dan gelen turist sayısından daha fazla olacağını belirterek, şunları söyledi 
     ''Avrupa'dan gelen turist sayısı artmıyor. Buna karşılık, Rusya'dan gelen turist sayısı her yıl önemli miktarda artıyor. Avrupalı turist en ufak krizde tatile çıkmaktan vazgeçiyor. Ancak Rus turist krizleri bahane etmiyor, planladığı tatili gerçekleştiriyor. Avrupalı turist harcama yaparken dikkatli davranıyor. Rus turist ise bol bol alış veriş yapıyor. Şu anda Türkiye'ye yılda 2 milyona yakın Rus turist geliyor. Bir kaç yıl içinde Rusya'dan Türkiye'ye gelen turist sayısı Avrupa'dan gelen turistten daha fazla olacak. Bu sayı bir kaç yıl içinde 4-5 milyona ulaşacaktır. Rusya çok büyük ve kalabalık bir ülke. Orta sınıfın da tatile çıkmasıyla gelen turist sayısında büyük artış olacaktır.'' 
     
</TEXT>
</DOC>
