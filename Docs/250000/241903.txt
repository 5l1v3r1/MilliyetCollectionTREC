<DOC>
<DOCNO> 241903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun11.html </URL>
<DATE> 2004/05/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Japonya Kuzey Kore lideri, nükleer silahtan arınmış bir Kore istiyor 
</HEADLINE>
<TEXT>

     Japonya Başbakanı Juniçiro Koizumi, Kuzey Kore lideri Kim Jong-il'in nükleer silahtan arınmış bir Kore yarımadası istediğini belirtti. 
     Koizumi, Kuzey Kore tarafından yıllar önce kaçırılan Japonların ailelerinden 5 kişinin bugün Japonya'ya döneceğini de bildirdi. 
     Kuzey Kore lideri Kim Jong-il ile Kuzey Kore'nin başkenti Pyongyang'da biraraya gelen Koizumi, 90 dakika süren görüşmenin ardından düzenlenen basın toplantısında Kuzey Kore'yle ilişkilerin normalleştirilmesi gerektiğini ifade etti. 
     Koizumi, ''düşmanca ilişkilerin dostluğa ve işbirliğine dönüştürülmesinin iki ülkenin de çıkarına olacağını, bu yüzden ikinci kez Kuzey Kore'ye geldiğini'' söyledi. 
     Kuzey Kore'ye yapılan yiyecek yardımının 250 bin tona, tıbbi ve insani yardımının da 10 milyon Amerikan dolarına çıkarılmasına karar verdiğini belirten Koizumi, yıllar önce Kuzey Kore tarafından kaçırılan Japonların, bu ülkede kalan yakınlarından 5'ini bugün Japonya'ya getirileceğini de kaydetti. 
     Koizumi, daha önce Kuzey Kore'yi terk etmesine izin verilen Hitomi Soga'nın 1965'te askerden Kuzey Kore'ye kaçmakla suçlanan Amerikalı eşi Charles Jenkins'in ise ülkesine iade edilip yargılanma ihtimaline karşı Japonya'ya dönmeyi kabul etmediğini söyledi. 
     Koizumi, Kim'in, kaçırılan diğer Japonlar ve yakınları hakkında yeniden araştırma yapılmasını da kabul ettiğini belirtti. 
     Kuzey Koreli ajanlar tarafından 1970'lerde ve 1980'lerde kaçırılan ve 2002 ekiminde, Koizumi'nin ilk Kuzey Kore ziyaretinin ardından ülkelerine dönmelerine izin verilen Japonlar, bu ülkede doğan çocuklarını arkalarında bırakmak zorunda kalmıştı. 
     Öte yandan, Kuzey Kore haber ajansı KCNA, Koizumi ve Kim'in görüşmesini, iki ülke arasındaki ilişkileri geliştirecek ''tarihi bir olay'' olarak niteledi. 
     
</TEXT>
</DOC>
