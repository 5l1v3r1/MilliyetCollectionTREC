<DOC>
<DOCNO> 244935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun12.html </URL>
<DATE> 2004/06/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Putin, İstanbul'daki NATO Zirvesi'ne katılmıyor... 
</HEADLINE>
<TEXT>

     Rusya Dışişleri Bakanı Sergei Llavrov, Devlet Başkanı Vladimir Putin'in ABD Başkani George W. Bush'un da katılacağı ve bu ay sonunda İstanbul'da yapılacak NATO zirvesine katılmayacağını açıkladı. 
     Lavrov dün yaptığı açıklamada Putin'in neden toplantıya katılmadığını belirtmedi ancak, Putin'in 26 devletin bir araya geleceği toplantıyı küçümsemediğini ve Bush ile bir araya gelmek için başka fırsatların da çıkacağını vurguladı. 
     Putin'in gelmeyişi, Arap devletlerinin davet edilmemesi kararının ardından, NATO'nun Irak'ta doğrudan askeri rol alması konusunda bir uzlaşma sağlanması ihtimalinin yokluğu ile zaten iddiali bir sonuç beklentisinin azaldığı zirve için bir darbe oldu. 
     Lavrov, Putin'in zirveye katılmayacağını doğruladıktan sonra, "katılması için hiçbir zaman karar alınmamıştı. Bu görüşülmüştü ancak Putin hiç kabul etmemişti, dolayısıyla bir iptalden söz edilemez" diye konuştu. 
     Lavrov, Putin'in bu ay içinde Fransa'da yapılacak 2.Dünya Savaşı Normandiya Çıkarması anma törenlerinde ve ABD'nin Georgia eyaletindeki Sea Island'da yapılacak G-8 toplantısında Bush ile bir araya geleceğini de sözlerine ekledi. 
     Üst düzey bir NATO diplomatı daha önce yaptığı açıklamada Putin'in yerine Lavrov'un zirveye katılmasının beklendiğini kaydetmişti. Gidip gitmeyeceğinin sorulması üzerine Lavrov, "Ben davet edilmedim ki" yanıtını verdi. 
     Soğuk savaş döneminde Sovyetler Birliği içinde bulunan Baltik Cumhuriyetleri'nin de aralarında bulunduğu yedi Doğu Avrupa devletinin geçtiğimiz aylarda NATO'ya girmesi Rusya'yı rahatsız etmişti. 
     

REUTERS 
     
</TEXT>
</DOC>
