<DOC>
<DOCNO> 229585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun52.html </URL>
<DATE> 2004/04/08/ </DATE>
<TIME> 18.24 </TIME>
<AUTHOR>  </AUTHOR>
<HEADLINE>
Mashadov "Batı,Çeçenistan'daki insan hakları ihlallerini umursmıyor" 
</HEADLINE>
<TEXT>

     Çeçen isyancıların lideri Aslan Mashadov, Batı'nın Çeçenistan'daki insan hakları ihlallerini umursamadığını söyledi. 
     Reuters'ın haberine göre Mashadov, isyancılara bağlı bir internet sitesinde yer alan söyleşisinde, Batı'nın Çeçenistan'da insan hakları ihlalleriyle ''ilgileniyormuş gibi yaptığını'' belirtti ve ''Bu yapmacık tutum ahlaki değil'' dedi. 
     Mashadov, ''Çeçen halkına karşı soykırım sürerken, dünya liderlerinin insan haklarından ve terörizmle mücadeleden söz etmeleri, ikiyüzlülüğün en büyüğüdür'' görüşünü savundu. ABD'nin Rusya ile ''kendi oyununu oynadığını'' ve bu oyunda Çeçenistan'daki sorunları kart olarak kullandığını belirten Mashadov, ''Onların, gerçek terörizmin nereden geldiğini çok iyi bildiklerinden eminim'' dedi. 
     Rusya Devlet Başkanı Vladimir Putin'in ''terörist'' olarak nitelendirdiği Mashadov, amaçlarının, ''Rus güçlerine karşı ellerinden geldiği kadar direniş göstermek, Rus birliklerinin cumhuriyeti terk etmelerini sağlamak'' olduğunu belirterek, ''Gerçek teröristler Rus güçleridir'' ifadesini kullandı. 
     Mashadov, Moskova ile Çeçenistan Cumhuriyeti arasındaki anlaşmaların ardından yapılan ve Moskova'nın da tanıdığı seçimle, 1997 yılında devlet başkanı seçilmişti. Ancak Putin'in iktidarıyla birlikte Moskova, bu lideri tanımadığını açıkladı. 
     
</TEXT>
</DOC>
