<DOC>
<DOCNO> 209288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/soneko06.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS fıstıkçılara yaradı 
</HEADLINE>
<TEXT>

     Fıstık ithalatında kota uygulamasının yanı sıra akut solunum yolu sendromu SARS salgınının yeniden ortaya çıkması yerli üretime talebi artırdı. Türkiye yerfıstığının yüzde 90'ının işlendiği Osmaniye'de, artan talep nedeniyle fiyatlar yüzde 25 ile 40 arasında arttı. 
     Osmaniye Ticaret Borsası Başkanı Ökkeş Kuyulu, A.A muhabirine yaptığı açıklamada, Türkiye'de ortalama 270 bin hektar alanda yerfıstığı ekimi yapıldığını ve bunun büyük bölümünün Çukurova yöresinde, yüzde 40'ına yakın bölümünün de Osmaniye'de gerçekleştirildiğini kaydetti. 
     Türkiye'de üretilen fıstığın yüzde 90'ının Osmaniye'de işlendiğini ifade eden Kuyulu, şöyle devam etti 
     ''Hasat, Aralık ayında tamamlandı. Elde ettiğimiz verilere göre 100 bin ton civarında ürün elde edildi. Önceki hükümet döneminde başlayan ve süren fıstık ithalatında kota uygulaması, üreticinin korunması ve destek açısından büyük katkı sağladı. Önceki dönemde rekoltenin yüksek olması ve piyasaya ürün sürümünün devam etmesi nedeniyle sezon başında fiyatlar beklenilen düzeyin altında seyretti. Son günlerde en önemli fıstık ihracatçısı olan Çin'de SARS salgınının yeniden ortaya çıkması ise durumu lehimize çevirdi.'' Kuyulu, şu anda fiyatların olması gereken seviyeye yaklaştığını kaydederek, ''Kota uygulamasının yanında SARS'ın yarattığı tedirginlik ithalatın cazibesini ortadan kaldırınca fiyatlarda artış gözlendi. Ayın başında, kabuklu fıstığın kilo fiyatı 700 bin lira iken şu anda 1 milyon liraya, iç fıstığın kilosu ise 1 milyon 600 bin liradan 2 milyon liraya çıktı.'' Ökkeş Kuyulu, Türkiye'ye Çin'in yanı sıra Mısır, Sudan, Hindistan ve Libya'dan yerfıstığı ithalatı yapıldığını sözlerine ekledi. 
     Bu arada, sektörde faaliyet gösteren firmaların yetkilileri de fiyatların gerçek değerini bulduğunu ifade ederek, gelişmelerden memnun olduklarını söylediler. 
     Bozkurt Fıstıkçılık Yönetim Kurulu Başkanı İsmail Bozkurt, özellikle Çin'de görülen ikinci SARS vakası sonrasında, toptancıların Osmaniye'ye yöneldiğini belirtti. 
     Osmaniye'nin dünya yerfıstığı üretiminin yüzde 4'ünü karşıladığını ifade eden Bozkurt, şunları söyledi 
     ''İthalat azalınca yerli ürün tercih edilmeye başlandı. Bu durumu dış piyasaya dönük olarak da değerlendirmek gerekir. Ancak, Avrupa piyasasına girebilmek için uyguladıkları standartlarda ürün sunumunu gerçekleştirmemiz gerekiyor.'' 
     
</TEXT>
</DOC>
