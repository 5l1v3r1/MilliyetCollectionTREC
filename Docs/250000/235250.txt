<DOC>
<DOCNO> 235250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy04.html </URL>
<DATE> 2004/04/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Doğuya gidecek doktora 5 milyar lira maaş .. 
</HEADLINE>
<TEXT>

     Sağlık Bakanlığı, Doğu ve Güneydoğu'da sözleşmeli çalışacak uzman doktorun maaşını 3 milyar liradan 5 milyar liraya çıkaracak. 
     Bakanlık, uzman doktor ile klinik şef ve şef yardımcılarının özlük haklarının iyileştirilmesi için yasa taslağı hazırladı. 
     ANKA'nın edindiği bilgiye göre, Sağlık Bakanlığı, sözleşmeli ile devlet memuru olan uzman doktorun maaşının iyileştirilmesi için çalışma başlattı. Bakanlık, mahrumiyet bölgesinde uzman doktor istihdam etmek için sözleşmeli olarak çalışacak uzmanın maaşının 5 milyar liraya kadar artırılması için Sözleşme Ücretlerin Artırılmasına İlişkin Yasa Taslağı hazırlayarak Maliye Bakanlığı'nın görüşüne sundu. 
     Bakanlık, muayenehane açamayan sözleşmeli uzman hekimin mahrumiyet bölgesinde çalışmasını sağlamak için buraları cazip hale getirmeye çalışıyor. 
     
     UZMAN DOKTORUN ÖZLÜK HAKLARI İYİLEŞİYOR 

     Türk Tabipleri Birliği'nin uzun süredir dile getirdiği "özlük haklarımız iyileştirilmiyor" şikayetini de dikkate alan Sağlık Bakanlığı, uzman doktorların özlük haklarının iyileştirilmesine ilişkin de çalışma başlattı. 
     Bakanlık, uzman doktor ile klinik şef ve şef yardımcılarının ek gösterge, makam tazminatı ve özel hizmet tazminatlarının artırılması için ayrı ayrı yasa taslağı hazırladı. 
     Özellikle uzman doktorların emekli olunca maaşının düşük olduğunu gözönüne alan Bakanlık, sözkonusu kalemlerin artırılması ve makam tazminatı verilmesi yoluyla emeklilikte iyileştirme öngörüyor. 
     
     EMSALLERİNİN ALTINDA 

     Emekli bir hakim ya da savcı 2 milyar lira, emekli albay 1.5 milyar lira, herhangi bir bakanlığın il müdürü 1.3 milyar lira maaş alırken, uzman doktor ya da klinik şef ve şef yardımcısı emekli olunca 860 milyon lira maaş alabiliyor. Bakanlık da sözkonusu grubu, emsallerinin emekli maaşına yaklaştırmayı hedefliyor. 

     
</TEXT>
</DOC>
