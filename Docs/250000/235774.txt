<DOC>
<DOCNO> 235774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/spor/aspo.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HOŞGELDİN PARTİSİ 2-3 
</HEADLINE>
<TEXT>


Milli Takımımız, yeni hocası Ersun Yanal'ı Belçika galibiyeti ile selamladı. Perdeyi Yıldıray açtı, Tolga ilk maçında fileleri sarstı, Gökdeniz uzatmalarda havai fişek gösterisini başlattı 


90 dakika 

BİLAL MEŞE 

Bu tip hazırlık maçlarında skorborddaki rakamlarla fazla ilgilenmeyiz. Neticede özel maçtır, motive olmak zordur. Ne var ki, çiçeği burnundaki Ersun Yanal'ın sahaya sürdüğü ilk 11'de fazla "yeniler" göremedik. Sadece savunmada Tolga vardı. Dünya Kupası grup elemelerine Ay - Yıldızlı ekibimizi hazırlayacak Yanal, elbette bazı değişikliklere gidecek. Hem oyun sisteminde, hem de kadroda bu geçişin yavaş yavaş olması da çok doğal. Yedili grupta yer alan Ay - Yıldızlı ekibimizin işinin kolay olmadığı bir gerçek. 
Yanal'ı bu zorlu kulvarda, zor işler bekliyor. Dileriz kafasındaki oyun sistemini sahaya yansıtır ve uygulayacak oyuncuları bulur. Yanal'ın zamanı belli... Bu süreçte ona biraz tölerans göstermek işin en doğru yanıdır. 
Ersun hoca, Ay - Yıldızlı ekibi 4 - 1 - 3 - 2 taktiğiyle sahaya sürdü. Hücumda iki futbolcuyu çakılı bırakan Yanal, kanat oyuncularından da ofansif oynamalarını istedi. Belçika karşısında da galibiyeti uzatma dakikalarında yakaladık, buna karşın ortaya koyduğumuz mücadele ve kazanma hırsının üst düzeyde olması olumlu bir sinyaldi. 
10. dakikada Buffel altı pasa kesti, Sonck dokundu, top Rüştü'de kaldı. 
27'de soldan Hasan Şaş ile korner kullandık. Savunmadan ileri çıkan Tolga kafayla sert vurdu, topu Deschacht kale içinden çıkardı, yardımcı hakem "devam" dedi. 
28. dakikada Belçika savunmasında karambol... Ümit Özat uzaktan sert vurdu, Hakan Şükür topa geç kaldı. 
35. dakikada Tolga topla elle oynayınca, hakem serbest vuruş verdi. Sonck sağıyla nefis vurdu, Rüştü'nün çabası yeterli olmadı 1 - 0. 
Golden sonra rakip kaleye yüklenen ekibimiz 44'te skoru eşitledi. Kaptan Bülent, serbest atışla topu Emre'ye kazandırdı. Bu oyuncu, sağdan hareketlenen Yıldıray'ı kaçırdı. Tecrübeli futbolcu sağıyla topu filelere gönderdi 1 - 1. 
52. dakikada Mpenza, sağdan girdi ortaladı. Sonck'un kafa şutunda Volkan topu kornere tokatladı. 
54. dakikada Kompany'nin sert şutunda Volkan gole izin vermedi. 
56'da Gökdeniz kaleciyle karşı karşıya kaldı, yerden vurdu, topu savunma çıkardı. 
67. dakikada sık sık rakip savunma arasına giren Tolga, kafayla Ay - Yıldızlı ekibimizi öne geçirdi 2 - 1. 
86'da defansta İbrahim'in uzaklaştıramadığı topla Dufer buluştu. Sert vurdu 2 - 2 
90 2. dakikada Zafer Biryol, Gökdeniz'i kaçırdı. Tecrübeli futbolcu kaleciyle karşı karşıya kaldığı anda topu ağlara gönderdi 3 - 2 

'Yeni vizyon, yeni sonuç' 

Milli Takım'ın çiçeği burnunda teknik adamı, mücadeleci ve hırslı oyunlarından dolayı futbolcularını tek tek tebrik etti 

Sisteme sadakat 
AY - Yıldızlı ekibimizin çalıştırıcısı Ersun Yanal, Belçika karşısındaki futbolu beğendi. İlk maçında bu sevinci yaşadığı için çok mutlu olduğunu ifade eden genç teknik adam, "Çok yetenekli oyunculardan kurulu bir takımımız olduğunu söylüyorduk. Sisteme bağlı, zaman zaman tempoyu yükselten bir oyun oynadık. Bu nedenle oyuncularımın hepsine teşekkür ediyorum" diye konuştu. 

Harman yapacak 
SİSTEM konusundaki beklentilere yanıt aldığını söyleyen Yanal, "Sahada bunun inancını, mücadelesini gördük. Taktiksel geçişlerde oyun içinde başarılı olduk. Kısacası, yeni vizyon, yeni sonuç" ifadesini kullandı. Kimsenin gençleştirme gibi bir beklenti içine girmemesi gerektiğini de vurgulayan Ersun hoca, "Tecrübelilerle gençlerden iyi bir harman çıkaracağım" yorumunu yaptı. 

Maçın hakemi 
Bir golü saymadı 
HOLLANDALI hakem Dick van Egmont, karşılaşmanın genelinde başarılı bir yönetim gösterdi. Ancak maçın ilk devresinde Tolga'nın çizgiyi geçen kafa şutunu, kıdemli yardımcı hakemin vermemesi, hakem üçlüsünün başarısına gölge düşürdü. Çaldığı düdüklerin geneli doğruydu. 

'Avrupa'nın Brezilyası' 

MAÇI naklen yayınlayan Belçika televizyonunun yorumcuları, Milli Takımımız için "Avrupa'nın Brezilyalıları" yorumunu yaptı. Aralarında eski futbolcu Marc Wilmot'un da bulunduğu yorumcular, ekibimizin bir golünün sayılmadığını vurguladı. Maç sırasında yapılan izlenimlerde ise, "Türkler'de teknik ve sürat kazandırıyor. Seyirci desteğiyle kendilerini deplasmanda hissetmiyorlar" ifadeleri kullanıldı. 

Maçın karnesi 
HAKEMLER Dick Van Egmond, Gernisen, Hoove Hollanda 
BELÇİKA De Vlieger 5 - Deflandre 5 , Simons 5 Vanden Borre Dk.90 , Kompany 5 - Deschacht 6 , Buffel 6 Dufer Dk.83 , Clement 5 Bisconti Dk.65 5 , Vermant 6 Baseggio Dk.70 5 , Goor 6 Blondel Dk.90 - Snock 6 Pieroni Dk.65 5 , Mpenza 6 
YEDEKLER Peersman, Blondel, Dheeden, Van Damme 
TÜRKİYE Rüştü 5 Volkan Dk.46 6 - Ümit Davala 4 Gökdeniz Dk.46 6 , Tolga 6 , Bülent Korkmaz 5 İbrahim Toraman Dk.46 6 - Deniz 6 İbrahim Üzülmez Dk.83 , Ümit Özat 6 , Yıldıray 6 Serkan Balcı Dk.46 6 , Emre Belözoğlu 7 Murat Hacıoğlu Dk.83 , Hasan Şaş 5 Hamit Altıntop Dk.46 5 - Hakan Şükür 5 Okan Dk.60 5 , Tuncay 6 Zafer Biryol Dk.72 5 
SARI KART Hasan Şaş, Gökdeniz Türkiye 
GOLLER Snock Dk.35 , Yıldıray Dk.44 , Tolga Dk.67 , Dufer Dk.86 , Gökdeniz Dk.90 2 

Maçtan notlar 
Şükür'e sevgi seli 
BELİNDEKİ sakatlık nedeniyle sıkıntı yaşayan golcü futbolcu, oynayabilecek durumda olduğunu bildirince, ilk on birde sahaya sürüldü. Isınmak için sahaya çıkan Hakan Şükür'e gurbetçiler büyük sevgi gösterisinde bulundular, uzun süre alkış tuttular. 

Sigara yasak 
KING Baudoin Stadı'nda maç öncesi taraftarlara sahaya yabancı madde atılmaması için anons yapıldı. Ayrıca sigara içme yasağı konurken, herkesin bu uyarıyı dikkate alması istendi. Bu durum en çok tiryakileri üzdü. 

Liseli mücevher 
BELÇİKA'NIN yıldızı Kompany için Anderlecht'ın kapısı aşındı. Bu transfer için 20 milyon Euro'yu gözden çıkaran Chelsea, Kampony'un babasının liseyi bitirmeden kendisine izin vermeyeceği sözleriyle karşılaştı. Anderlecht, genç yıldız ile 2008'e kadar sözleşme yapmaya hazırlanıyor. 

'Işığı gördüm' 
FUTBOL Federasyonu Başkanı Haluk Ulusoy Ersun Yanal ve milli takım oyuncularına övgüler yağdırdı. Ulusoy, "Yanal ve ekibine güvenim tam. Bana bu ışığı gösterdiler. Bu ekip çok iyi işler başaracak" diye konuştu. 

Bitmeyen k bus 
AVRUPA Şampiyonası elemelerinde 2000'de Ay - Yıldızlı ekibimize 2-0 yenilerek, finallere veda eden Belçika bunu unutamadı. O maçta kaleci De Wilde'nin kırmızı kart görmesi üzerine kaleye geçirilen Eric De Flandre de "O günden beri kabus görüyorum" dedi. 

Nihat sürprizi 
NİHAT Kahveci dün son anda kadrodan çıkarıldı. Sağ arka adalesinde sakatlığı bulunan futbolcunun yerine, belinde ağrıları bulunan Hakan Şükür görev yaptı. Mustafa Özkan sakatlığı nedeniyle kadroya alınmadı. 

Baskın gibi 
60 bin kişilik stadda 30 bin bilet satılırken, bunun yarısını Türk taraftarların aldığı ifade edildi. Maç boyunca ekibimize destek veren gurbetçilerimiz, maçın sonuna doğru çıkardıkları kavgayla geceye gölge düşürdü. Bir taraftar yaralandı. 

Şanssızlık kırıldı 
AY-Yıldızlı ekibimiz, özel maçlardaki başarısızlık serisine son verdi. Son olarak 20 Ağustos 2003'ta Moldova'ya 2-0 üstünlük kuran millilerimiz, daha sonra Serbest İrlanda 2-2 , Danimarka 0-1 ve Hırvatistan 2-2 maçlarında galibiyet bulamamıştı. 


</TEXT>
</DOC>
