<DOC>
<DOCNO> 223756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko30.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca-Cola İngiltere'de 500 bin şişe suyunu toplatıyor... 
</HEADLINE>
<TEXT>

     Coca-Cola, Dasani markasıyla İngiltere pazarına sunduğu bütün şişe sularını toplatma kararı aldı. 
     Coca-Cola'dan yapılan açıklamada, söz konusu şişe sularında bulunan bromat oranının İngiltere'de izin verilen yasal standartları aştığından ''ihtiyati tedbir olarak'' Dasani markalı bütün suların market raflarından toplatılmasına karar verildiği bildirildi. 
     Açıklamada, İngiltere Gıda Standartları Ajansı'nın toplatılan suların ''acil bir sağlık ya da güvenlik sorunu teşkil etmediğini'' onayladığı da vurgulandı. 
     Toplatma kararının sadece Britanya pazarı için geçerli olduğu ve 500 bin şişe suyun toplatılmasının 24 saat içinde tamamlanacağı belirtildi. 
     Toplatmanın Coca-Cola'ın İngiltere şişe suyu pazarında pay kapma çabalarına ciddi bir darbe vurabileceği kaydediliyor. 
     Dasani sularının kaynaktan doldurulmak yerine musluk suyunun işlenip arıtılmasıyla elde edildiğinin açıklanması, İngiltere'de bu markaya karşı tepkiler doğmasına yol açmıştı. 
     Dasani marka sular, İngiltere dışında başka bir çok ülkede de pazarlanıyor. 
     
</TEXT>
</DOC>
