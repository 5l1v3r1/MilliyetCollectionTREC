<DOC>
<DOCNO> 213206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/spor/spo03.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsung'dan paket teklif 
</HEADLINE>
<TEXT>

   Rakibi Incheon'un Alpay'ı alması üzerine harekete geçen G.Kore kulübü, Galatasaray'ın üç yıldızı Bülent, Arif ve Hakan Ünsal'ı istiyor 
      ERHAN TELLİ 

   
   Kore'de büyük yarış 
   KORE takımları arasında yarış kızıştı. Werner Lorant'ın takımı Incheon'un Alpay Özalan'ı transfer etmesinden sonra harekete geçen Samsung, Türk Milli Takımı'nın üç futbolcusu Bülent Korkmaz, Arif Erdem ve Hakan Ünsal'ı almak için temaslara başladı. Dünya Kupası'nda Koreliler'in gönlünü kazanan Ay - Yıldızlılar'dan faydalanmak isteyen Samsung üçlü için paket teklif yaptı. 
   
   Görüşme Antalya'da 
   GALATASARAY'IN devre arasında yaptığı operasyon sonrasında kadro dışı kalan üç futbolcuyu da kadrosunda görmek isteyen Kore ekibi, menajerler aracılığıyla öneride bulundu. 9 Şubat'ta kamp yapmak için Antalya'ya gelecek olan Samsung'un, burada üç Sarı - Kırmızılı futbolcuyla bir görüşme yapacağı öğrenildi. Oynama şansları kalmayan oyuncuların da gitmeye sıcak baktıkları öğrenildi. 
   
   Aday olması kongreye bağlı    GALATASARAY Başkanı Özhan Canaydın'ın seçimlerde aday olup olmayacağı mali kongrede belli olacak. Canaydın, "Eğer Galatasaray'ın kredibilitesini yükseltecek, benden daha üstün, daha yararlı bir başkan adayı çıkarsa seçime girmem. Hatta haftada bir gün de kulübe gider, gönüllü olarak yardım ederim" ifadesini kullandı. Bu arada Canaydın'ın bu açıklamalarının ardından Ali Dürüst'ün aday olması konusunda çalışmalar yeniden başladı. 
   
   Kader günü    2005 Şampiyonlar Ligi finaline ev sahipliği yapacak stat bugün belli olacak. Atatürk Olimpiyat Stadı'nın da adaylar arasında yer aldığı seçim, İsviçre'nin Nyon kentindeki UEFA İcra Kurulu toplantısında yapılacak ve bugün TSİ 13.15'te resmen açıklanacak. Atatürk Olimpiyat Stadı'nın yanısıra, Stade de France Paris , Estadio do Dragao Porto , Jose Alvalade ve Estadio da Luz Lizbon ile Vicente Calderon Madrid da finale ev sahipliği için yarışıyor. 
   
   'İstikrar istiyorum'    GALATASARAY Teknik Direktörü Fatih Terim, hafta sonu oynayacakları Bursaspor maçı öncesinde futbolcularıyla toplantı yaptı. Tecrübeli teknik adamın, "Size inanıyorum ve güveniyorum. Artık istikrar zamanı. Bursa maçından da üç puanla çıkarak, bu yolda yürümeye devam edeceğiz" dediği öğrenildi. 
   ASLAN, Bursa karşılaşmasının hazırlıklarını dün yaptığı çift idmanla sürdürdü. Çalışmalara sakatlıkları bulunan Batista, Hasan Şaş ve Ümit Karan katılmadı. Sabah idmanına katılan Bratu akşam antrenmanına çıkmadı ve salonda çalıştı. A Takım, PAF takımını ile yaptığı maçları 4-0 ve 7-2 kazandı. 
   
   
</TEXT>
</DOC>
