<DOC>
<DOCNO> 237756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun39.html </URL>
<DATE> 2004/05/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fransa'dan Cezayir katliamlarını kabul etmesi istenmedi ama Türkiye... 
</HEADLINE>
<TEXT>

     Alman hükümetinin insan hakları sorumlusu Claudia Roth, Türkiye'nin AB üyeliğine karşı çıkan bazı çevrelerin Ermeni soykırım iddialarını gündeme getirmeye çalıştıklarını söyledi. 
     Roth, Berlin eyalet meclisinde Türkiye'nin AB üyeliğiyle ilgili olarak düzenlenen bir toplantıda, ''Alman tarihçilerin de Ermeni konusunu araştırmaları gerekir'' dedi. 
     Türkiye'de bu konuyu gündeme getirdiklerini ve getirmeye devam ettiklerini kaydeden Roth, ''İstikrarlı ve demokratik, hukuk devleti ilkelerine uyan bir Türkiye, tabii ki bu konuyla ilgilenmeli. Ancak bu konunun ele alınması Kopenhag kriterlerinde yer almıyor'' diye konuştu. 
     Roth, Türkiye'nin AB üyeliğine karşı çıkan bazı çevrelerin bu konuyu gündeme getirmeye çalıştığını belirterek, ''Tarihle ilgilenmeyenler bile, Türkiye'nin AB'ye girmesini önlemek için bu konuyu şimdi gündeme getiriyorlar'' ifadesini kullandı. 
     Kıbrıs'taki referandum sonuçlarına da değinen Roth, şunları söyledi 
     ''Güney Kıbrıs'ta alınan sonuç üzücüdür. Buna geçmişte yaşayan insanlar neden olmuştur. Büyük bir hata yaptıklarını düşünüyorum. Şimdi adada fiilen bir AB dış sınırı bulunuyor. Bence Denktaş da, Papadopulos da istifa etmeli. Muhalefet politikacısı Friedbert Pflüger, referandum sonuçlarının Türkiye'yi AB üyeliği yolundan uzaklaştırdığını savundu. Bence bunun tam tersi olmuştur. Başbakan Erdoğan'ın da Kıbrıs'tan Türk askerlerinin çekilebileceğini söylemesi takdire değer.'' 
     
     MUHALEFET PARTİLERİNE ELEŞTİRİ 
     Roth, muhalefet partileri tarafından cumhurbaşkanlığı görevine aday gösterilen Horst Köhler'in Türkiye'nin AB üyeliğine bakışını da eleştirerek, Avrupa'nın Türkiye'den farklı bir kimliğe sahip olduğu görüşünü savunduğunu belirtti. 
     Muhalefet partilerinin Türkiye'nin AB üyeliği konusunu Avrupa Parlamentosu seçimlerine malzeme yapmalarını da ''sorumsuzca bir politika'' olarak niteleyen Roth, ''Türkler uzun zamandan bu yana aramızda yaşıyor. Türk halkının büyük çoğunluğu AB üyeliğini istiyor, çünkü bunu demokrasinin gelişmesi olarak görüyor'' dedi. 
     Türkiye'nin Kopenhag kriterlerini yerine getirebilecek durumda olduğunu kaydeden Roth, şöyle devam etti 
     ''İdam cezasının kaldırılmasını bile mümkün görmüyordum, ancak bu başarıldı. Hala bazı eksiklikler bulunmasına rağmen, ülkede büyük bir reform dinamizmi var. Uygulama da çok önemli. Artık bu süreçten dönülemez hale gelinmeli. İslam dünyasında örnek teşkil edebilecek, İslamiyet ile demokrasiyi bağdaştırabilecek bir Türkiye'yi üye olarak almazsa AB büyük bir hata yapar.'' Almanya'daki göç endişesine de dikkati çeken Roth, ''Türkiye'nin AB üyeliği durumunda herkesin Almanya'ya göç edeceği düşünülüyor. İspanya ve Portekiz'den neden böyle bir şey olmadı'' dedi. 
     Roth, gelecek hafta içinde bir kez daha Türkiye'ye giderek üst rütbeli subaylarla da görüşeceğini, Türk Silahlı Kuvvetleri'nin işlevi ve yetkileri hakkında bilgi alacağını söyledi. 
     Toplantıya katılan Alman Şark Enstitüsü Başkanı Prof. Dr. Udo Steinbach da Ermeni soykırım iddialarıyla ilgili olarak, ''Fransa'dan da AB üyeliği için Cezayir'deki katliamları kabul etmesi istenmedi. Bu neden şimdi Türkiye'den isteniyor'' dedi. 
     Steinbach, Türkiye'nin AB üyeliği ile ilgili olarak, ''Ben önceleri Türkiye'nin AB üyeliğine karşıydım. Ancak daha sonra Türkiye'nin üyeliğinin gerekli olduğunu gördüm. Avrupa'da statükonun korunmasını istiyorsak, Türkiye'nin üyeliğine karşı çıkabiliriz. AB'nin dünyada daha önemli bir rol üstlenmesini istiyorsak, Türkiye'nin üyeliğine 'evet' dememiz gerekir'' diye konuştu. 
     
     3 KASIM SEÇİMLERİ BİR DEVRİM 
     Türkiye'de 3 Kasım 2002 tarihinde yapılan seçimleri ''devrim'' olarak nitelendiren Steinbach, Türkiye'de bugüne kadar devlet kavramının halktan üstün tutulduğunu, AK Parti'nin iktidara gelmesiyle birlikte bu kavramların eşit bir düzeye getirildiğini, Türk hükümetinin demokrasi ve milliyetçilik kavramlarını İslamiyet ile bağdaştırmaya çalıştığını söyledi. 
     Berlin Hür Üniversite'de öğretim görevlisi olan Prof. Dr. Alparslan Yenal da, Türkiye'nin 2001 yılındaki büyük bankalar krizinden sonra 2002 yılından itibaren büyük bir büyüme hızı içine girdiğine dikkati çekerek, ''Türkiye'nin en büyük sorunu, siyasi ve ekonomik alandaki istikrarsızlık. Gerçi bölgeler arasındaki ekonomik dengesizlikler de fazla, ancak bu birçok AB ülkesi için de geçerli'' dedi. 
     Türkiye'nin en büyük sorunlarının dış borçlar ve işsizlik olduğunu belirten Yenal, ''Ancak Türkiye'de ihracat da büyük ölçüde arttı. Dünyada marka ürünleri var. Avrupa'daki televizyon satışlarının yüzde 30'u Türkiye'den. Büyüme hızı da ortalama yüzde 5. Bu, AB ülkelerindeki büyüme hızının 2 katı demektir. Bu nedenle Türkiye'nin ekonomik kriterleri yerine getirdiğini düşünüyorum'' diye konuştu. 
     Toplantıyı yöneten Birlik 90 Partisi Berlin eyalet meclisi milletvekili Özcan Mutlu da Avrupa'da yaşayan yaklaşık 3 buçuk milyon Türkten dolayı, Türkiye'nin AB üyeliğinin özellikle Almanya'da bir iç politik konu olarak görüldüğünü belirtti. Mutlu, ''Türkiye görevini iyi yapıyor. Umarım bu, yıl sonunda Türkiye ile üyelik müzakerelerine başlanması yönünde alınacak karar için yeterli olur'' dedi. 
     
</TEXT>
</DOC>
