<DOC>
<DOCNO> 235601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy09.html </URL>
<DATE> 2004/04/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Dışişleri Bakanlığı Afganistan'a asker gönderilmesi için talep gelmedi 
</HEADLINE>
<TEXT>

     Dışişleri Bakanlığı Sözcüsü Namık Tan, Afganistan'a asker gönderilmesi konusunda bu aşamada Türkiye'ye yapılmış bir talebin bulunmadığını söyledi. 
     Tan, Dışişleri Bakanlığı'nın haftalık basın toplantısında, konuya ilişkin Amerikalı yetkililerin açıklamalarının hatırlatılması üzerine, ''Tarafımıza bu yönde iletilmiş herhangi bir talep yoktur'' dedi. 
     Uluslararası Güvenlik Destek Gücü'nün ISAF görev alanının tüm Afganistan'ı kapsayacak şekilde genişletilmesi nedeniyle ilave asker katkısına ihtiyaç olduğunun bir gerçek olduğunu belirten Tan, eylül ayında yapılacak seçimlerde güvenliği sağlamak için Afgan makamlarının NATO'dan destek talebinde bulunduğunu hatırlattı. Tan, bu nedenle geçici olarak Kabil dışındaki kentlerde de asker konuşlandırılmasına ihtiyaç duyulacağını ifade ederek, NATO'nun da bu çerçevede üye ülkelere ISAF'a ilave katkıda bulunmaları çağrısında bulunduğunu söyledi. 
     Türkiye'nin 8 ay ISAF komutasını yürüttüğünü hatırlatan Tan, Türkiye'nin NATO içinde ortaya çıkan ihtiyaçlara yanıt vermek üzere son dönemde çeşitli katkılarda bulunduğunu kaydetti. Tan, bu çerçevede Kabil Havaalanı'nın yapılandırılması için 9 kişilik bir heyetin bölgeye gönderildiğini ve ISAF'a tahsis edilen 3 helikopterin de yakın zamanda görev bölgesine ulaştırılacağını söyledi. 
     Afganistan'da ''il imar timleri'nin kurulmasının düşünüldüğünü belirten Tan, sivil ve askeri yetkililerden oluşacak timlerin şu anda incelemede olduğunu hatırlattı. Tan, bu timlerin fonksiyonlarının güvenliğe katkıda bulunmak ve imar faaliyetlerine yardımcı olmak olduğunu belirtti. 
     Tan, Türkiye'nin bugüne kadar Afganistan'da ''etkin yardım ve katkıda bulunduğunu'' ifade ederek, bu aşamada Türkiye'ye yönelik herhangi bir talibin söz konusu olmadığını yineledi. 
     
</TEXT>
</DOC>
