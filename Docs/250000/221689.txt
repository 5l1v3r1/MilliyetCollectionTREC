<DOC>
<DOCNO> 221689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/yasam/ayas.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehidin adı 'Mehmet' 
</HEADLINE>
<TEXT>

   Çanakkale Şehitler Anıtı'nda yapılan sembolik 130 mezar taşının üzerine diğer şehitlere herhangi bir 'haksızlık olmasın' diye sadece 'Mehmet' yazıldı 
      ASLI ÖKTENER İstanbul 
   
   Çanakkale'deki yeniden düzenlenen Şehitler Anıtı'nda yapılan sembolik 130 mezar taşının üstüne 'Mehmet' yazılması tartışmaya neden oldu. Çalışmayı yürüten şirketin sahibi Hüseyin Acar, "Çanakkale'de çok sayıda şehit yatıyor. 130'una mezar taşı yaptırmak haksızlık olurdu" dedi. 
   
   Genelkurmay'dan onaylı 
   Kültür ve Turizm Bakanlığı, 1960'ta restorasyonu yarım kalan Çanakkale Şehitler Anıtı Projesi için 4 ay kadar önce harekete geçti. Restorasyonu üstlenen Sembol Şirketi'nin sahibi Acar da şöyle konuştu "Projeye Genelkurmay Başkanlığı onay verdi. Çalışmalara 3 ay önce başladık. Bu sürede 5 metre yüksekliğinde, üzerinde 57 figür bulunan ve insan boyları 3.2 metre olan bir rölyef yapıldı. 
   Yine Genelkurmay'dan görüş alınarak, Osmanlı topraklarından Çanakkale'de savaşan askerlerin geldiği 130 şehir tespit edildi. Sembolik şehitlik bu nedenle 130 mezar taşından oluştu. Her il için ay yıldızlı bir mezar taşı koyduk. Taşların her birinin üzerine belirlenen illeri ve Mehmet adını yazdık. Mezarlarda yatanların çoğunun isimleri Genelkurmay'ın şehitler listesinde var." 
   Tarihçi Prof. Dr. Mete Tunçay ise şunları söyledi "Bana, bu uygulamada büyütülecek bir şey yok gibi geldi. Her milletin askerine bir isim verilir. Ruslar, geçmişte Osmanlı askerine 'Osman' dermiş. Şehitlerin isimleri bilinmeyince böyle sembolik bir uygulama yapılmış olabilir." 
   
   CHP'li başkan tepki gösterdi 
   Çanakkale Belediye Başkanı CHP'li Ülgür Gökhan, tüm şehitlere 'Mehmet' adı kullanılmasından üzüntü duyduklarını belirterek, "Düzenleme, maneviyatı zedeleyen bir hareket. Elbette binlerce isimsiz kahramanımız var. Ancak Genelkurmay arşivlerinde çok sayıda şehidimizin de kaydı var" dedi. 
   
   
   
</TEXT>
</DOC>
