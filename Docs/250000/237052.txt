<DOC>
<DOCNO> 237052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/guncel/axgun00.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Savunma' müteahhidi sahtecilikten tutuklandı 
</HEADLINE>
<TEXT>


Ankaralı işadamı Özmen, Özel Kuvvetler Komutanlığı Tesisleri'nin inşaatında evrakta sahtecilik yaptığı ve haksız menfaat sağladığı gerekçesiyle tutuklanarak, Ulucanlar Cezaevi'ne konuldu 

TÜRKER KARAPINAR, SEÇKİN ÜREY Ankara 

Türkiye'nin sayılı "milli savunma müteahhitlerinden" Ankaralı işadamı Ali Osman Özmen, 106 milyon dolarlık Özel Kuvvetler Komutanlığı ÖKK Tesisleri inşaatında evrakta sahtecilik yaptığı iddiasıyla askeri mahkeme tarafından geçen cuma günü tutuklanarak cezaevine gönderildi. 
Genelkurmay Başkanlığı'na bağlı Özel Kuvvetler Komutanlığı'nın Gölbaşı Oğulbey köyündeki tesislerinin birinci ve ikinci kısımlarının inşaat işleri verilen müteahhit Özmen, geçen perşembe günü gözaltına alındı. 

Hakediş ödenmedi 
İddialara göre, askeri makamlar, Özmen'in iş dünyasında "fatura karartma" olarak isimlendirilen evrakta sahtecilik yaparak, haksız menfaat sağladığının tespit edilmesi üzerine harekete geçti. Özmen'e fazla ödeme yapıldığı iddiası üzerine soruşturma başlatan askeri savcılık soruşturmayı yürütürken, Özmen'e son hakedişinin ödemesini de engelledi. 
Soruşturma kapsamında Özmen, savcılığın talimatı üzerine gözaltına alındı ve sorgusu tamamlandıktan sonra tutuklanması istemiyle askeri mahkemeye sevk edildi. Özmen, tutuklanarak sivillerin kaldığı Ulucanlar Cezaevi'ne gönderilirken, soruşturmanın genişleyebileceği ve yeni gözaltıların olabileceği ifade edildi. Askeri savcılık, soruşturma sonunda Özmen hakkında dava açabileceği gibi hakkındaki iddiaları içeren dosyayı görevsizlik kararıyla Ankara Cumhuriyet Başsavcılığı'na da gönderebilecek. 

106 milyon dolarlık proje 

Oğulbey Tesis projesinde, gece eğitimi yapmak üzere yeraltı atış poligonları, deniz şartlarında eğitim yapmak üzere deniz havuzları, olimpik yüzme havuzları ve spor kampusları bulunuyor. 
Oğulbey'de, personelin konaklama ve barınma ihtiyaçlarını karşılamaya yönelik altyapı da bulunuyor. Lojmanlar, yemekhaneler ve gazinoların inşaatı da bu çerçevede Özmen tarafından yapıldı. 1997 rakamlarına göre, birinci kısım için 73 milyon 739 bin dolar, ikinci kısım için 32 milyon 500 bin 507 dolar keşif yapıldı. 

Deniz üssü yaptı 

MİLLİ Savunma Bakanlığı'nın müteahhitlik işlerini alarak dikkat çeken Özmen'in imza attığı projeler arasında Aksaz Deniz Üssü de bulunuyor. Özmen, üs içinde çeşitli bölümlerin inşaası için 64 milyon dolarlık iş tamamladı. Üssün 34 milyon dolarlık altyapı kompleksi inşaatını da h l Özmen yapıyor. Hava Kuvvetleri Komutanlığı'nın operasyon merkezi restorasyonunu da tamamlayan Özmen, F - 16 ve F - 110 uçaklarının bakım merkezlerini inşa etti. Özmen, çok sayıda askeri lojman inşaatı da yaptı. 




</TEXT>
</DOC>
