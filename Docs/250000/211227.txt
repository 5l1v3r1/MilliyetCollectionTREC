<DOC>
<DOCNO> 211227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun33.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM'de KKTC'li parlamenterlere davet krizi .. 
</HEADLINE>
<TEXT>

     Avrupa Konseyi Parlamenterler Meclisi AKPM Hukuk İşleri Komisyonu'nun, KKTC'li parlamenterleri, Kıbrıs ile ilgili toplantıya davet etmemesi, AKPM Türk Heyeti Başkanı Murat Mercan'ın sert protestosuna neden oldu. 
     Mercan, genel kurul oturumunda yaptığı konuşmada, AKPM'nin daha önceki yıllarda aldığı karar gereği, KKTC'li parlamenterlerin de Kıbrıs ile ilgili komisyon toplantılarına davet edilmelerinin şart olduğunu söyledi. 
     Hukuk İşleri Komisyonu'nun, KKTC'li parlamenterler olmadan bugün toplanıp, Çarşamba günü tartışılacak Kıbrıs raporu için ''görüş'' hazırlamasını eleştiren Mercan, yapılan yanlışlık yüzünden genel kurula sunulacak bu ''görüşün'' de iptalini istedi. 
     AKPM Başkanı Peter Schieder, Hukuk İşleri Komisyon Yardımcısı ile yaptığı görüşmeden sonra, Mercan'ın itirazını haklı buldu ve KKTC'li parlamenterlerin de katılımıyla Hukuk İşleri Komisyonu'nun, Kıbrıs raporuna ilişkin ''görüşünü'' yarın yapılacak toplantıda tekrar belirlemesini kararlaştırdı. 
     AKPM üyesi Macar parlamenter Matyas Eörsi tarafından hazırlanan raporda, AB'nin Türkiye'ye tam üyelik müzakerelerinin başlaması yönünde daha açık mesaj vererek, Kıbrıs sorununun çözümü için Ankara'yı cesaretlendirmesi gerektiği bildiriliyor. 
     Rapor ve tavsiye karar tasarısında, AB'den, KKTC'deki mal ve ürünlerin AB pazarlarına girişi önündeki engellerin azaltılması da isteniyor. 
     
</TEXT>
</DOC>
