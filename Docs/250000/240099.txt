<DOC>
<DOCNO> 240099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur20.html </URL>
<DATE> 2004/05/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Çakıcı soruşturmasında adı geçen Yıldıray Akın da gözaltına alındı 
</HEADLINE>
<TEXT>

     Yurtdışına kaçtığı ileri sürülen Alaattin Çakıcı ile ilgili yürütülen soruşturmada adı geçen Yıldıray Akın da gözaltına alındı. 
     Hakkında İstanbul DGM Cumhuriyet Başsavcılığı'nca çıkarılan yakalama müzekkeresi bulunan ve çıkar amaçlı suç örgütü kurmak ve yönetmek suçundan 3 yıl 4 ay ağır hapis cezasına çarptırılan Alaattin Çakıcı'nın yurtdışına kaçtığı iddiasına ilişkin başlatılan soruşturma sürüyor. 
     Soruşturma kapsamında adı geçen Yıldıray Akın, Organize Suçlar Şube Müdürlüğü'nce gözaltına alındı. 
     Olayda adları geçen İbrahim Arı ile Alaettin Albayrak, dün polise teslim olmuştu. 
     Polis yetkilileri, emniyette sorguları süren bu kişilerden İbrahim Arı'nın, Erol Eşrefoğlu'nun Evcil yanında bir süre çaycılık, Yıldıray Akın'ın da aşçılık yaptığını belirttiler. 
     Emniyetten daha önce yapılan açıklamada, Başar Barış Çakıcı'nın, Maltepe'de sahte kimlik ve pasaport işleri yapan ''Ali'' adlı kişiye başka 2 kişi vasıtasıyla ulaşarak Yıldıray Akın adına Şişli Nüfus Müdürlüğü'nden tanzim edilmiş nüfus cüzdanı aldığı ve bu cüzdanla Ümraniye İlçe Emniyet Müdürlüğü'ne müracaat ederek Yıldıray Akın kimliğiyle pasaport verildiğinin tespit edildiği belirtilmişti. 
     İbrahim Arı ve Alaettin Albayrak isimli kişilerin ise Mudanya İlçe Emniyet Müdürlüğü'ne müracaat ederek pasaport aldıkları ve bu pasaportların Alaattin Çakıcı'ya verildiği ifade edilmişti. 
     
</TEXT>
</DOC>
