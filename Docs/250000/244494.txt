<DOC>
<DOCNO> 244494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy22.html </URL>
<DATE> 2004/06/01/ </DATE>
<TIME> 23.39 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Polonya'da... 
</HEADLINE>
<TEXT>

     Cumhurbaşkanı Ahmet Necdet Sezer, Polonya'nın Türkiye'nin AB üyeliği sürecine bugüne kadar verdiği desteğin Aralık ayında katılım görüşmelerine başlanılması için de süreceğini kuvvetle ümit ettiklerini söyledi. 
     Sezer, Polonya Cumhurbaşkanı Aleksander Kwasniewska'nın Cumhurbaşkanlığı Sarayı'nda onuruna verdiği yemeğe katıldı. 
     Sezer, yemekte yaptığı konuşmada, altı yüzyıllık ilişkinin neredeyse yarısını komşu olarak yaşayan iki ülke arasındaki bağların özel bir niteliği olduğuna inandığını belirterek şöyle dedi 
     ''Bu da ortak geçmişimizin bize bıraktığı mirastan kaynaklanmaktadır. 1923 yılının Temmuz ayında dönemin Dışişleri Bakanı İsmet İnönü tarafından Lozan'da imzalanan Dostluk Antlaşması, ilişkilerimizde önemli bir aşama oluşturmakla kalmamış, Türkiye'nin imzaladığı ilk dostluk anlaşmaları arasında yer alması yönünden de özel bir anlam taşımıştır. 
     Türkiye Cumhuriyeti'nin kuruluşundan kısa bir süre sonra, 1924 yılının Haziran ayında Varşova Büyükelçiliğimizi açan İbrahim Tali Beyi anmak isterim. Atatürk'le birlikte 19 Mayıs 1919 tarihinde Türk Kurtuluş Savaşını başlatanlar arasında yer alan İbrahim Tali Bey'in Varşova'ya Büyükelçi olarak gönderilmesi, Cumhuriyetimizi kuran Atatürk'ün ülkelerimiz arasındaki ilişkilere verdiği önemin bir simgesidir. 1925 yılında Türkiye'de diplomatik temsilciliği bulunan 22 ülke arasında Polonya'nın da yer alması, ilişkilerimizin köklü geçmişini yansıtan anlamlı bir başka gösterge oluşturmaktadır'' Cumhurbaşkanı Sezer, 1936 yılında Türkiye'de üretilen ilk askeri uçağın Polonya lisansıyla yapıldığını da anımsattığı konuşmasında şunları kaydetti 
     ''Polonya, Avrupa'da yaşanan değişim sürecinin öncüsü olmakla dünya tarihindeki saygın yerini daha da pekiştirmiştir. Bu oluşuma yaptığınız kişisel katkıları beğeniyle izliyoruz. 
     Cumhurbaşkanlığınız süresi içinde Polonya'nın hem NATO, hem de Avrupa Birliği üyeliğinin sağlanmış olması, bunun en somut örneklerini oluşturmaktadır. Sizi içtenlikle kutluyorum. NATO ve Avrupa Birliği üyesi olmakla Polonya, aslında hakkı olanı elde etmiştir'' 
     
     AVRUPA'NIN SON ALTMIŞ YILI 
     Sezer, Avrupa'da son atmış yıl içinde hem olumlu, hem olumsuz önemli olaylar yaşandığına dikkati çektiği konuşmasında daha sonra şunları söyledi 
     ''Olumsuzlukların artık geride bırakıldığına inanmak istediğimiz günümüzde, duvarların yıkılması, bloklaşmanın sona ermesi, aynı ülküler çevresinde toplanan ülkelerin birlik oluşturma eğilimleri gibi olguların öne çıkması sevindiricidir. Bunların değerinin bilinmesi ve desteklenmesi gerekir. Ayrıca, bu gelişmelerin önünün yapay engellerle kesilmemesi önem taşımaktadır. Duvarların, bloklaşmaların yeniden belirmesine artık izin verilmemesi gerektiğini düşünüyoruz'' Tarih boyunca Polonya'da ve çevresinde yaşanan gelişmelerin, Avrupa'yı derinden etkilediğini de ifade eden Cumhurbaşkanı Sezer, şunları kaydetti 
     ''Bugün Avrupa'da hakettiği yeri alan Polonya'nın Avrupa Birliği'ne üyeliğinin etkileri ve yansımaları da kuşkusuz kapsamlı olacaktır. Son genişleme, Polonya'nın üyeliğiyle daha anlamlı olmuştur. Türkiye'nin gelecekteki üyeliği bu anlamlı oluşumun bir diğer önemli halkasını oluşturacaktır. 
     Dünya bilim ve kültürüne katkılarda bulunan çok sayıda büyük insan yetiştirmiş bir ülke olarak kültür zenginliği, sanayi ve teknoloji alanında önemli gelişmelere beşik olması, Polonya'yı özel bir konuma yerleştirmektedir. 
     Polonya'nın, Lehistan'ın Türk halkının kalbindeki yeri özeldir. Lehçesi Adampol olan Polonezköy'ün, halklarımızın dostluğunu simgelemek yanında, iki farklı kültürün uyum içinde dostça birlikte yaşayabileceklerini göstermesi bakımından da günümüze ışık tutmakta olduğuna inanıyorum'' 
     
     İKİ ÜLKE İLİŞKİLERİ 
     Cumhurbaşkanı Sezer, ''Bugün bizlere düşen görev, bu tarihsel dostluğu pekiştirerek gelecek kuşaklara taşımaktır'' dediği konuşmasını şöyle sürdürdü 
     ''Bu bağlamda, ilişkilerimizle doğrudan bağlantısı olmayan kimi üçüncü ülkelerin çıkarlarının bu köklü dostluğa gölge düşürmesine izin vermemeye özen göstermeliyiz. 
     Türkiye ile Polonya'nın kimi uluslararası ve bölgesel sorunlara yaklaşımları ve çözüm yollarına ilişkin görüşlerindeki benzerliği, bu sabah yapmış olduğumuz görüşmelerde birlikte gözlemlemiş olmaktan mutluluk duyuyorum. Bu saptama, gelecekteki işbirliğimize umutla bakabileceğimizi göstermektedir. Polonya'nın Türkiye'nin Avrupa Birliği üyeliği sürecine bugüne kadar vermiş olduğu desteğin, Aralık ayında katılım görüşmelerine başlanılması için de süreceğini kuvvetle ummaktayız. Türkiye'nin üye olmasıyla elde edilecek kazancın karşılıklı olacağından kimsenin kuşku duymaması gerekir'' Cumhurbaşkanı Sezer, son yıllarda iki ülke arasındaki ticari ve ekonomi ilişkilerde kaydedilen olumlu gelişmenin hızlandırılması gerektiğine inandığını da belirttiği konuşmasında, Türk işadamlarının Polonya'daki yatırımlarının 200 milyon dolara yaklaşmakta olmasına karşılık, Polonyalı işadamlarının Türkiye'deki yatırımlarının yok sayılabilecek bir düzeyde olduğuna dikkat çekti. Sezer, Türkiye'de son zamanlarda yapılan yasal düzenlemelerle yabancı yatırımların daha da kolaylaştırıldığının bilinmesinde yarar olduğunu söyledi. 
     Cumhurbaşkanı Sezer, köklü ilişkileri, jeopolitik konumları ve rolleri arasındaki benzerliklerin yanı sıra, artmakta olan uluslararası sorumluluklar ve geleceğe yönelik ortak beklentilerinin, iki ülkeyi birbirine daha da yakınlaştırmakta olduğunu ifade ettiği konuşmasını şöyle tamamladı 
     ''Bu yakınlaşmayı somutlaştıracak adımları birlikte atmalıyız. Bu yönden bakıldığında, ilişkilerimizin ikili ve çok taraflı boyutlarda daha da ilerletilmesine yönelik bir genel çerçeveyi oluşturduğumuz söylenebilir. Bu çerçevenin doldurulması için elimizden gelen çabayı göstermeliyiz. Şahsen ben bunun izleyicisi olacağım. 
     Zengin geçmişimize bakarak, Türk ve Polonya uluslarının geleceklerinin daha da parlak olacağını görebiliyoruz. Vistül'ün süslediği yeşillikler beldesi ve sanat merkezi Varşova'da gerçekleştirdiğimiz yararlı görüşmelerin bu aydınlık geleceğe bir katkı oluşturmasını diliyorum'' 
     
     NAZIM HİKMET'İN BÜYÜK DEDESİ 
     Polonya Cumhurbaşkanı Kwasniewska ise konuşmasında, iki ülke arasındaki tarihi ilişkilere işaret etti. 
     Kwasniewska, Türkiye ile Polonya arasındaki diplomatik ilişkilerin altı yüzyıldır devam ettiğini vurguladı. 
     İki ülke arasında ilk anlaşmanın 13 yılında imzalandığını kaydeden Kwasniewska, ''300 yıl boyunca sınır komşusuyduk. Böylece ünlü bir Türk şarkısına atıfta bulunarak, Eski dostlar olduğumuzu hatırlatmak isterim'' dedi. 
     Kwasniewska, Polonya'nın Türkiye Cumhuriyeti'ni tanıyan ilk Avrupa ülkesi olduğunu, iki ülke arasında bugüne kadar geçerliliğini koruyan dostluk anlaşması imzalandığını kaydetti. İki ülke arasında zaman çatışmalar da yaşandığını belirten Kwasniewska, şöyle devam etti 
     ''Fakat o zor günler birbirimize beslediğimiz saygının kaybolmasına ve halklarımızın birbirlerinden ayrılmasına sebebiyet vermedi. Polonyalı asker ve siviller 1830 Kasım isyanından sonra Polonya'dan göç etmeye mecbur kalırken, Türkiye'nin onları barındırması biraz önce söylediklerimin en iyi kanıtıdır. Bu samimi konukseverlik karşısında onlardan birçoğu bilgi ve yeteneklerini ikinci vatanları için esirgemediler. 
     Mikam Çaykovski Sadık Paşa , organize ettiği ve komutanı olduğu Sultan Kazakları ile birlikte Osmanlı Ordusu bünyesinde Balkan, Kırım ve Kafkaslar'da en zor görevleri yerine getirdi. 
     Konstantin Borjenski Mustafa Celalettin Paşa uzak görüşlülüğü ile Türkiye Cumhuriyeti'nin kurucusu Mustafa Kemal Atatürk tarafından benimsenen vatandaşlarımızdandı. Mustafa Celalettin Paşa, şiirleri, Lehçe'ye birçok defa çevrilmiş olan ünlü şair Nazım Hikmet'in büyük dedesiydi. Ayrıca, Rusya'ya karşı Kırım Savaşı'na katılacak olan Polonyalı birlikler hazırlıklar yaparken İstanbul'da ölen büyük romantik şairimiz Adam Mikieviç'in ülkelerimizi de birleştiren bir kişilik olduğunu vurgulamak isterim'' Kwasniewska, Türkiye'deki Polonyalı göçmenlerin oluşturdukları Polonezköy'ün de Polonya-Türkiye dostluk bağlarının sembolü olduğunu vurguladı. 
     Ülkesinin 1 Mayıs 2004'de AB'ye üye olduğunu anımsatan Kwasniewska, şunları kaydetti 
     ''AB kapısının açık kalması entegrasyonunun devam etmesi görüşündeyiz. Türkiye'nin AB ailesine katılma çabalarını desteklemek isteriz. Sayın Cumhurbaşkanı, ülkenizdeki reform temposunun hızlı tutulması ve katılım öncesi stratejinin gerçekleştirilmesi amacıyla yürüttüğünüz çabaları memnuniyetle takip etmekteyiz. Türkiye'nin hazırladığı çözümlerin hem AB içindeki toplumlar tarafından kabul edileceği, hem de Yakındoğu, Kafkasya ve Balkanlarda istikrar sağlayacağı inancındayız.'' Kwasniewska, iki ülke ekonomik ilişkilerinin geliştirilmesi gerektiğini de vurguladı. Kwasniewska, Polonya'nın Türkiye ile ilişkilerinin geleceğine iyimser bir şekilde baktığını kaydetti. 
     Yemeğe, Cumhurbaşkanı Sezer'in eşi Semra Sezer, Cumhurbaşkanlığı Genel Sekreteri Kemal Nehrozoğlu, Türkiye'nin Varşova Büyükelçisi Candan Azer ve öteki yetkililer de katıldı. 
     
</TEXT>
</DOC>
