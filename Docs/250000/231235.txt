<DOC>
<DOCNO> 231235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun26.html </URL>
<DATE> 2004/04/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yunanistan, referandumların ertelenmesi için girişimde bulunmayacak 
</HEADLINE>
<TEXT>

     Yunanistan Dışişleri Bakanlığı sözcüsü Yorgo Kumuçakos, Atina'nın Kıbrıs'ta 24 Nisan'da yapılacak referandumların ertelenmesi için girişimde bulunmaya niyetli olmadığını söyledi. 
     Kumuçakos, yaptığı basın toplantısında, Atina'nın ilgili tüm tarafların erteleme konusunda uzlaşmaları halinde, bu mutabakata uyacağını belirtti. 
     KKTC ile Türkiye arasında son günlerde askeri hareketlilik görüldüğüne ilişkin soruları da yanıtlayan Kumuçakos, Yunanistan'ın bu gelişmeyi yakından izlediğini ve edinilen bilgilerin, hareketliliğin birlik değişiminden kaynaklandığını ortaya koyduğunu kaydetti. 
     Kumuçakos, Yunan basınındaki, ''Burgenstock görüşmelerinde AB Komisyonu'nun genişlemeden sorumlu üyesi Günter Verheugen'in Karpaz'ın Rum tarafına bırakılması önerisi getirdiğini'' öne süren haberlere ilişkin sorulara ise ''Yorum yok'' yanıtını verdi. 
     
</TEXT>
</DOC>
