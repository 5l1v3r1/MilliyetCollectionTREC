<DOC>
<DOCNO> 213561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo11.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Gençlerbirliği maçına hazır... 
</HEADLINE>
<TEXT>

     Gaziantepspor, sahasında yapacağı zorlu Gençlerbirliği maçının hazırlıklarını tamamladı. 
     Deplasmanda Galatasaray'a yenilerek yönetim, teknik heyet ve taraftarını düş kırıklığına uğratan kırmızı-siyahlı ekip, Gençlerbirliği'ni puansız göndermenin hesaplarını yapıyor. 
     Teknik direktör Nurullah Sağlam, yaptığı açıklamada, çok yoğun bir hazırlık döneminden geçtiklerini ve bu zorlu maçta tek düşüncelerinin 3 puan almak olduğunu söyledi. 
     Gençlerbirliği'nin güçlü bir ekip olduğunu ve zorlu bir 90 dakikanın kendilerini beklediğini ifade eden Sağlam, şöyle konuştu 
     ''Galatasaray maçını unutup tüm dikkatlerimizi Gençlerbirliği maçına yönelttik. Yoğun bir hazırlık döneminden geçtik. Futbolcularımız maça en iyi şekilde hazırlandı. Çalışmalarımız keyifli bir ortamda geçti ve Galatasaray yenilgisini tamamıyla unuttuk. 
     Şimdi önümüzde zorlu bir maç var. Bu zorlu engeli 3 puan alarak aşmak ve istikrarlı bir çıkış yakalamak istiyoruz. Gençlerbirliği, çok koşan, hırslı ve etkili golcülere sahip olan bir takım. Tabii ki saha ve seyirci avantajı bizde olduğu için galibiyete daha yakın taraf olduğumuza inanıyorum. Taraftarlarımızın da desteğiyle sahadan mutlu ayrılan taraf olmak istiyoruz. Gaziantepspor'un büyük hedefleri var. Hem ligde, hem Türkiye hem de UEFA Kupası'nda başarılı olmak istiyoruz.'' Sağlam, cezalı İbrahim Toraman ile milli maç nedeniyle ülkelerinde bulunan Tunuslu futbolcular Jaziri ve Bouazizi'nin Gençlerbirliği maçında forma giyemeyecek olmasının sıkıntısını yaşadıklarını da sözlerine ekledi. 
     
</TEXT>
</DOC>
