<DOC>
<DOCNO> 242531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/guncel/gun20.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Minibüsçülerin isyanı 

İSTANBUL Milliyet 
Topkapı'da minibüs durağının bulunduğu alanın ihalesinin usulsüz yapıldığını öne süren minibüsçüler, para ödememek için durağa girmeyerek yolcuları yol kenarından aldı. İstanbul Minibüsçüler Esnaf Odası Başkanı Ali Kemal Aktürk, durağın İstanbul Büyükşehir Belediyesi Emlak İstimlak Daire Başkanlığı tarafından bir şahsa işletmeye verildiğini ve minibüs başına 5 milyon lira istendiğini söyledi. 

Uyuşturucu dersi 

İSTANBUL Milliyet 
İSTANBUL Emniyet Müdürlüğü Narkotik Şube Müdürlüğü eğitim ekibi, Kültür Üniversitesi öğrencilerine "Uyuşturucu Çeşitleri ve Zararları" konulu bir konferans verdi. Üniversitenin Halil Akıngüç Konferans Salonu'nda dün gerçekleştirilen konferansta konuşan Narkotik Şube Müdürlüğü'nde görevli Komiser Zafer Ercan uyuşturucunun, bağımlısı olan insanı toplumdan uzaklaştırdığını söyledi. 

Arasıl serbest kaldı 

M. AKİF ERDEM 
ATATÜRK Havalimanı'nda görevli polis memurlarına hakaret ettiği gerekcesiyle gözaltına alınan ve çantasında bir miktar uyuşturucu madde bulunduğu belirtilen manken Aylin Arasıl, serbest bırakıldı. Arasıl, geceyi Havalimanı Polis Merkezi'nde geçirdi. Arasıl ayrıca uyuşturucu kullanmadığını ve çantasında uyuşturucu madde bulunmadı-ğını öne sürdü. Arasıl, savcılık ifadesinin ardından serbest bırakıldı. 

NATO temizliği 

SERHAT ÜNAL İstanbul 
İSTANBUL'DA NATO zirvesi dolayısıyla bir dizi önlem alındı. Merter'de yol kenarında müşteri bekleyen 10 travesti, 'Robokop' polislerin katıldığı operasyonla yakalandı. Zirve öncesinde bu güzerg hta travestilerin bulunmasına izin verilmeyeceği bildirildi. Haklarında, "teşhircilik ve alenen hayasızca harekette bulunmak" suçundan işlem yapılan travestiler, adliyeye sevk edildi. 

Pervari'de peçe yasağı 

SİİRT'İN Pervari ilçesinde güvenlik gerekçesiyle kadınların ilçe merkezinde yüzlerinde peçeyle dolaşmaları yasaklandı. Yapılan anonslarda, ilçe merkezinde kadınların peçeyle dolaşmalarının yasaklandığı, uymayanlar hakkında işlem yapılacağı bildirildi. Kaymakam Alp Arslan, Pervari ilçe merkezinde meydana gelen terör olayının soruşturulması kapsamında böyle bir uygulamaya gidildiğini söyledi. 


</TEXT>
</DOC>
