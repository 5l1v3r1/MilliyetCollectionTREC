<DOC>
<DOCNO> 226045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/yasam/yas02.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek yüzlüysen baştan kazandın 
</HEADLINE>
<TEXT>

   İngilizlerin araştırmasına göre, yumuşak hatlara sahip olanlar daha çok güven veriyor. İlk izlenimde ince dudaklı ve küçük ağızlı insanlar cimri ve güvenilmez bulunuyor 
      DIŞ HABERLER SERVİSİ 
   
   Sarışınlar şanslı 
   SARI saçlı, iri mavi gözlü ve dolgun dudaklı kadınların istedikleri işe girmesi ve dava kazanması daha kolay. İngiliz araştırma şirketi ICM'nin 1000'den fazla yetişkinle yaptığı anketten çıkan sonuca göre, bebek yüzlü insanlar daha güvenilir ve dürüst bulunuyor. Giyim kuşama dikkat etmek ve iyi bir makyaj da güvenilirlik imajına katkıda bulunuyor. Kişinin yüz ifadesi ilk karşılaşmada edinilen izlenimi ciddi biçimde etkiliyor. 
   
   Sık sık gülümseyin 
   ARAŞTIRMAYA göre, sık sık gülümsemek olumlu bir özellik olarak değerlendirilirken, huzursuz, göz temasından kaçınan ve aşırı terleyen insanların olumsuz izlenim yarattığı belirtiliyor. Araştırmadan elde edilen sonuca göre, ince dudaklı ve küçük ağızlı insanlar cimri ve güvenilmez izlenimi uyandırıyor. Oyuncu Angelina Jolie'ninki gibi dolgun dudaklara sahip olmanın olumlu imaj yarattığı tespit edildi. 
   
   Saç temizliği önemli 
   ANKETE katılanların yarısı cilalı ayakkabıların güven verdiğini söylerken, yüzde 60'ı da saç temizliğinden etkilendiklerini belirtti. Bebek yüzlü insanların planlanmış bir suçtan yargılandığı bir davada ceza alması ihtimalinin olgun yüz yapısına sahip insanlara oranla daha az olduğu ancak bebek yüzlülerin ihmal sonucu işlenen suçlardan hüküm giyme oranının daha fazla olduğu belirtildi. 
   
   
</TEXT>
</DOC>
