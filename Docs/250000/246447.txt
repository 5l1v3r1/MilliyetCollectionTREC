<DOC>
<DOCNO> 246447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun18.html </URL>
<DATE> 2004/06/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Öcalan'ın avukatları Türkiye'yi suçladı... 
</HEADLINE>
<TEXT>

     Avrupa İnsan Hakları Mahkemesi'nin AİHM büyük dairesinde bugün yapılan duruşmada, terör örgütü başının avukatları, Abdullah Öcalan'ın Kenya'dan uluslararası hukuka aykırı bir biçimde Türkiye'ye getirildiğini öne sürdü. 
     AİHM'deki duruşmada, terör örgütünün başını İngiliz avukatlar Sydney Kentridge, Mark Muller, Timothy Otty savundu. 
     Öcalan'ın idam cezasıyla yargılanmasının insan hakları ihlali teşkil ettiğini savunan avukatlar, Abdullah Öcalan'ın yakalanışı sırasında Kenya'nın egemenlik haklarının da ihlal edildiği iddiasında bulundu. 
     Abdullah Öcalan'ın İmralı'daki tutukluluk koşullarının daha çok ön plana çıkarıldığı savunmada, terör örgütünün başının tecritte tutulması, dış dünyayla temasının olmaması eleştirilerek, Öcalan'ın avukatları ve yakınlarıyla yeterli bir biçimde görüştürülmediği öne sürüldü. 
     Avrupa İşkenceyi Önleme Komitesi'nin CPT İmralı'ya yaptığı ziyaretlerde de bu konuda şikayetleri dile getirdiği ifade edilen savunmada, tecritte kaldığı için Öcalan'ın sağlık durumunun bozulduğu iddia edildi. 
     ''Yakınlarının Öcalan'ın elini bile tutamadığı ve tutukluluk koşulları içinde radyo-televizyon, telefon gibi iletişim araçlarından mahrum bırakıldığı'' belirtilen savunmada, Öcalan'ın sağlık durumunun da kötüye gittiği iddia edildi. 
     Öcalan'ın İmralı'ya geldiğinde sadece temizlikten şikayeti olduğunu belirten avukatlar, terör örgütünün başının şu anda anjin, faranjit, astım başlangıcı gibi solunum yolları rahatsızlıkları bulunduğunu belirtti. Avukatlar, bu koşullar devam ettiği takdirde, Öcalan'ın solunum yolları ya da kalp hastalığı yüzünden ölebileceğini söyledi. 
     Bu arada duruşma sırasında bir grup terör örgütü üyesi, AİHM binası önünde gösteri yaptı. 
     
</TEXT>
</DOC>
