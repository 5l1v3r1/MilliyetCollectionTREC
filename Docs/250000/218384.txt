<DOC>
<DOCNO> 218384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur30.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya lisesi'nde 67 öğrencinin okulla ilişiği kesildi 
</HEADLINE>
<TEXT>

     Alanya Lisesi'nde 67 öğrenci devamsızlıktan okuldan atıldı. 
     Alanya Lisesi'nde bu akşam düzenlenen bayrak töreninde öğrencilere hitap eden Okul Müdürü Adem Gökbelen, konuşmasının sonunda, okula 30 günden fazla gelmeyen 67 öğrencinin kaydının silindiğini bildirdi. Okulla ilişkileri kesilen öğrencilere bundan sonraki hayatlarında başarılar dileyen Gökbelen, ''Hayat burada bitmiyor. Ancak, okulla ilişiği kesilen arkadaşlarımın isimlerini üzülerek okuyacağım'' diye konuştu. 
     Öğrencilerin isimlerini tek tek okuyan Müdür Gökbelen, öğrenciler tarafından alkışlarla protesto edildi ve ''Yönetim istifa'' şeklinde slogan atıldı. Bunun üzerine Gökbelen, ''Biz okul yönetimi olarak her zaman görevimizi yapıyoruz. Okuldan kaydını sildiğimiz öğrencilerin her birinin, 30 günden fazla devamsızlıkları var. Bu nedenle böyle bir karar aldık'' dedi. 
     Okul Müdürü Gökbelen, okuldan atılacaklarını önceden öğrenen bazı öğrenciler tarafından çağrılan gazetecileri odasına davet ederek, kasıtlı bir karar almadıklarını, ancak bu öğrencilerin yönetmeliklerle belirlenen devamsız gün sayısını çoktan aştıklarını kaydetti. 
     Okulla ilişiği kesilen öğrencilerin velilerinin konudan haberdar olduklarını da ifade eden Gökbelen, gazetecilerin konuyu haber yapmamalarını istedi. Gökbelen, ''Burada bin 800 öğrenci öğrenim görüyor. Ama okulda huzursuzluk çıkaran öğrenciler de var. Alanya küçük yer. Patronlarınızı, müdürlerinizi aramama gerek yok. Ancak bu konuyu haber yapmanızı istemiyorum. Bu meseleyi herkesin bilmesine gerek yok'' diye konuştu. 
     
     İl Milli Eğitim Müdürü Bulut 
     AA muhabirinin konuyla ilgili görüşlerine başvurduğu İl Milli Eğitim Müdürü Adnan Menderes Bulut, okul müdürünün kendisini telefonla arayarak bilgi verdiğini belirterek, şunları söyledi 
     ''Okul müdürü bana, bayrak töreni sırasında okula gazetecilerin geldiğini, bundan da rahatsızlık duyduğunu aktardı. Müdür bana, lise son sınıftan 3, lise 1. sınıftan da 6-7 öğrencinin devamsızlıktan okulla ilişiğinin kesildiğini söyledi. Ben okulla ilişiği kesilen öğrenci sayısının 67 olduğunu bilmiyorum. 67 kişi olmaz. Şimdi ben de şoke oldum. Ama öğrenci okula gelmemişse yapacak bir şey yok. Pazartesi günü bölge müfettişlerinden konuyla ilgili bilgi alacağım.'' 
     
</TEXT>
</DOC>
