<DOC>
<DOCNO> 249664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy04.html </URL>
<DATE> 2004/06/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Deniz Kuvvetleri Komutanı Oramiral Örnek "Terör denize sıçradı" 
</HEADLINE>
<TEXT>

     Deniz Kuvvetleri Komutanı Oramiral Özden Örnek, soğuk savaş sonrası oluşan yeni güvenlik ortamının, denizleri terörist gruplar için cazip bir asimetrik etki alanı haline getirdiğini belirterek, ''Terör denize sıçradı'' dedi. 
     ''Deniz Hukuku Sempozyumu'', Deniz Kuvvetleri Komutanlığı Karargahı'nda başladı. 
     Sempozyumun açılışında konuşan Oramiral Örnek, yaklaşık 3 ay önce Deniz Harp Okulu'nda ''Türk Denizcilik Günü'' sempozyumu düzenlendiğini anımsattı. Bu sempozyumda elde edilen önemli sonuçlardan birisinin ''Deniz Hukuku Sempozyumu'' düzenlenmesi olduğunu belirten Oramiral Örnek, sempozyuma katılanlara teşekkür etti. 
     Deniz hukuku konularının Türkiye'nin gündemindeki yerini her zaman koruduğunu ifade eden Oramiral Örnek, ulusal güvenlik ve dış politikanın deniz hukuku sorunlarından direkt etkilendiğini kaydetti. 
     Oramiral Örnek, sempozyumun, deniz hukuku alanında mevcut veya yakın gelecekte karşılaşılan sorunlara ait bir durum tespiti yapmak, ulusal hak ve çıkarları koruyacak şekilde sorunların çözüm yollarını irdelemek ve oluşturulacak politika ve stratejilere katkı sağlamak amacıyla düzenlendiğini söyledi. 
     ''Denizlerde meydana gelen olaylar oldu. Terör denize sıçradı'' diye konuşan Oramiral Örnek, soğuk savaş sonrası oluşan yeni güvenlik ortamının, denizleri terörist gruplar için cazip bir asimetrik etki alanı haline getirdiğini ifade etti. 
     Oramiral Örnek, sempozyumda sunulacak tebliğlerin kısa olduğunu, tartışmaya daha çok zaman ayrıldığını belirterek, çok sayıda tebliğ sunmak isteyen bulunduğunu ancak, sempozyumun 2 gün sürecek olması nedeniyle tüm tebliğlere yer verilemediğini anlattı. 
     Konuların tartışılması açısından bu tür toplantıların önemli olduğunu ifade eden Oramiral Örnek, diğer kurumların da benzer bilimsel çalışmalara ev sahipliği yaparak, deniz hukukuna ilişkin sorunların daha sık tartışılabilmesine imkan sağlanması gerektiğini vurguladı. 
     ''Ege Denizi'ndeki Deniz Hukuku Sorunları'', ''Doğu Akdeniz'deki Deniz Hukuku Sorunları'', ''11 Eylül Sonrası Deniz Hukukundaki Gelişmeler'' ve ''Boğazların Güvenliği'' başlıklı 4 oturumda gerçekleştirilecek sempozyum, 2 gün sürecek. 
     
</TEXT>
</DOC>
