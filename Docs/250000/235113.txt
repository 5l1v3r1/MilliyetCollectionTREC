<DOC>
<DOCNO> 235113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/axspo00.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Durdurun dünyayı 
</HEADLINE>
<TEXT>


Hem sportif hem ekonomik anlamda, içinde milyonları barındıran yuvarlak küre, yörüngesinden iyice çıktı gibi. Bu çarpık dönüşle herkesi üzerinden fırlatacak, çünkü ne eksen kaldı ne düzen ne de yer çekimi 

TAMER BAĞLAN 


Sezonun ikinci yarısında planlı ve bilinçli olduğu öne sürülen hakem hatalarına bağlı olarak, şaibe iddiaları üzerine dönmeye başladı futbolumuzun yuvarlak küresi. Ve kürenin kendi ekseni etrafında bir tur dönüşü, akıllara zarar bozulma nedeniyle dayanılmaz bir h l aldı. Kutuplarda buz dağları, Ekvator'da güneş ve güvenle adım atmayı sağlayacak yer çekimi azaldı. Öyle bir hale geldi ki, akla hayale gelmeyecek dedikodu evreninin yanında ufaldıkça ufaldı. Tatsız, tuzsuz, güneşsiz, kutupsuz üstünde durmaya heves kalmadı... 
Bilimin yıllardır kanıtlamaya çalıştığı, zorlandığı kara deliklerin futbol evrenimizdeki varlığı peynir-ekmek gibi gerçek, bu nedenle boyut değişimi de sıradan gelmeye başladı hepimize. Paranoyaklık yadırganmaz oldu, sıradanlaştı. En, "Oha falan oldum yani " şeklindeki fikirler "Ateş olmayan yerden duman çıkmaz" doğallığıyla karşılandı. SMS yoluyla oylanacak, 'En iyi komplo teorisi starı' yarışması düzenlemeye ramak kaldı... 
Sonra, bilimsellikten biraz uzaklaşılarak, tamamen duygusal nedenlere bağlı teşvik-i mesai muhabbeti küremizi sardı. Hatta bu mesai bir eski yönetici, bir eski futbolcu-hakem ve bir faal futbolcu tarafından, televizyon kanallarında normal bir alış-veriş gibi açıklanıp, bir anlamda aklandı Ligin sonuna doğru, bir kez daha futbolun yerküresine göktaşı gibi düşen hatır ilişkileri komik bulunup gülünür oldu. İddiası olmayanın, iddiası olana karşı mücadele etmesi yadırgandı... 
Bu hafta digi-kutu'su olmayıp, "şu dünyada neler olup bitiyor " diye pazar akşamı TRT'de Spor Stüdyosu'nu seyredenler, en taze, en ilginç bilgileri, dünyamızdaki yenilikleri, en yetkili ağızlardan aldı. Tabii bu esnada birçok ağız, bir sineği yutmaya elverişli vaziyette açık kaldı. 
Çünkü 10 haftadır sürekli kazanarak birinci sayfalara konu olan telefondaki bir teknik direktörün, sahaya giren taraftarlarından çok, bunu haber yapan medyaya sitemleri vardı... 
Çünkü telefondaki bir ikinci başkanın, gönlündeki şampiyonun maçıyla ilgili olarak "İçeri adam girdi diye, saha mı kapanır Biz onlarla sahalarında oynamak istiyoruz" şeklinde açıklaması vardı... 
Çünkü bu hafta teknik direktörü garip bir şekilde istifa eden telefondaki bir başkanın, "Derbiyi seyrettim. Bence, başta kalecileri olmak üzere Siyah - Beyazlı futbolcular maçı satmıştı" acayipliği vardı .. 
Ve dün geçen sezonu şampiyon kapayan, bu sezon h l Şampiyonlar Ligi iddiası bulunan bir başkan, kendi taraftarının kendini bilmez tavırları yüzünden olağanüstü kongre kararı aldı... 
Umarız, futbol dünyamızın çarpık dönüşüne "Dur " demek için çok geç değildir. Umarız, hem kalan üç haftada hem gelecek sezonlarda milyonların barındığı şu yuvarlak kürenin doğru yörüngeye girmesi için el birliği edilir... 

Lütfen koruma 

Polis, tribüne gidenleri öyle arıyor ki, bir toplu iğne bulsa, el koyuveriyor. Gözden kaçıranların, kaçırdıkları da kafalarda, gözler patlıyor, centilmenlik buhar olup gidiyor. İyi de bu fotoğraf da ne diyeceksiniz Belindeki silahı ve kovboy edasıyla poz veren bir koruma... O aranmıyor. Zaten aransa da, silahını bırakmıyor. Çünkü emri almış, saha - maha tanımıyor. Aslında kimi, kimden koruyor, onu da bilmiyor... Ama bu kareyi görünce insanın içinden, "Lütfen koruma" demek geliyor... 

HAFTANIN PORTRESİ 
Van Hooijdonk Fenerbahçe 
Bugünlerde onu en iyi Hagi anlıyor, çünkü bu Hollandalı, genç teknik direktöre Galatasaray'da geçirdiği beş yılda takım içinde üstlendiği misyonu hatırlatıyor. Bariz bir fark dikkati çekiyor, Hagi'nin saha içindeki hırçınlığını taşımıyor, hırsını bastırmasını biliyor. Yetenekleri Karpatlar'ın Maradonası kadar gelişmiş olmasa da, iş disiplini ve takım ruhunu ön plana alan örnek davranışları ile göz kamaştırıyor. Beşiktaş önünde orta sahada tüm sökükleri diken Hooijdonk, takımını bir virtüöz gibi yönetti. Genç arkadaşlarının heyecanını bastırdı, rakibin yumuşak karnını açığa çıkardı. Hiç kuşkusuz galibiyetin gizli kahramanıydı. 

HAFTANIN KARMASI 
Orkun A.Gücü 
El Saka G.Birliği 
Erol Bursa 
Tomas F.Bahçe 
Serhat F.Bahçe 
İlhan G.Antep 
Skoko G.Birliği 
Hasan Şaş G.Saray 
Okan Bursa 
M.Yılmaz Trabzon 
Van Hooijdonk F.Bahçe 

HAFTANIN TAKIMI 
FENERBAHÇE İnönü'nün ürküten atmosferinden etkilenmediler, alışılagelen futbollarını ortaya koyup, şampiyonluk yarışının en kritik virajını şık bir manevra ile döndüler. Rakibi hataya zorlayan futbol dinamiğiyle Beşiktaş'ı çaresiz bıraktılar, istekli oyunlarını üç golle süsleyip, taraftarını bayram havasına soktular. 

HAFTANIN HOCASI 
Christoph DAUM F.Bahçe Hasta olmasına rağmen idmanları aksatmadı, motivasyon yüklemesi yaptı. Tarihi günde iğneyle ayakta kaldı, üstelik İnönü'de ilk kez eski takımına rakipti, farklı duygular içindeydi. Buna rağmen rahattı, işin sırrı daha sonra çözüldü. Kurnaz Alman'ın geliştirdiği taktik formül, Kartal'ın kolunu kanadını kesti. 

HAFTANIN HAKEMİ 
İsmet ARZUMAN Trabzon-D.Bakır MHK'nın gözünü arkada koymayan yönetimlere imza atıyor, yükselen grafiği ile takımları sadece futbola konsantre olmaya zorluyor. Avni Aker'deki dişe diş mücadelede çelişkiye düşmedi, düdüğünün hakkını fazlasıyla verdi. Soğukkanlılığıyla bir taraftarın sahaya girmesiyle başlayan kıvılcımın daha da büyümesine set çekti. 

GOL KRALLIĞI Futbolcu Takım Maç Gol Zafer Biryol Konyaspor 30 25 Van Hooijdonk Fenerbahçe 31 20 Serkan Aykut Samsunspor 27 18 Tuncay Şanlı Fenerbahçe 28 17 Yunus Altun Elazığspor 24 15 S.Youla Gençlerbirliği 26 15 

GOL PASI Futbolcu Takım Maç Gol Pası İ.Yattara Trabzonspor 27 13 A.Yordanov İstanbulspor 29 12 Ali Tandoğan Gençlerbirliği 27 10 Van Hooijdonk Fenerbahçe 31 10 M.Yozgatlı İstanbul-FB 27 9 Z.Lazarov Gaziantep 29 9 

ALTIN ELDİVEN Futbolcu Takım Maç Gol Serdar Kulbilge Bursaspor 21 19 M.Petkovic Trabzonspor 25 24 Fevzi Tuncay Malatyaspor 22 24 İke Shorunmu Samsunspor 20 25 Oğuz Dağlaroğlu İstanbulspor 22 28 

KART CEZALILARI 
Sarı Adem Dursun Ankaragücü , Zago, Sergen Beşiktaş , Sinan Diyarbakır , Serhat Fenerbahçe , Mehmet Polat Gaziantepspor , Ömer Konya , Tolga Trabzon , İnanç Malatya , Ahmet Çaykur Rize 

HAFTANIN SONUÇLARI 
Beşiktaş - Fenerbahçe 1 - 3 
Serhat Dk.32 ve 57 , Tuncay Dk.60 , İlie Dk.88 
Denizlispor - Gençlerbirliği 1 - 2 
M.Özkan Dk.19 , Youla Dk.54 , A.Akdeniz 90 3 
Samsunspor - Adanaspor 2 - 1 
S.Aykut Dk.32 P. ve 39 Pen. , Ali Asım Dk.71 
Ankaragücü - Konyaspor 1 - 0 
Faruk Namdar Dk.69 
Trabzonspor - Diyarbakırspor 2 - 0 
Mehmet Yılmaz Dk.41 ve 88 
Bursaspor - Elazığspor 4 - 0 
Erol Dk.24 , Okan Dk.83 P. ve 87 , M.Al Dk.90 
Çaykur Rize - Akçaabat Sebat 0 - 1 
Orhan Dk.8 
İstanbulspor - Gaziantepspor 0 - 1 
Hasan Özer Dk.53 
Malatyaspor - Galatasaray 1 - 2 
Ü.Karan Dk.66 , Atilla Dk.70 , Arif Dk.86 P. 

HAFTANIN MAÇLARI 
BUGÜN Belçika - Türkiye Ümit Milli 
YARIN Belçika - Türkiye A Milli 
CUMA Adana - Beşiktaş, 
CUMARTESİ G.Birliği - Malatya, Konya - Denizli, G.Antep - Trabzon, F.Bahçe - A.Gücü, PAZAR A.Sebat - Samsun, G.Saray - İstanbulspor, Bursa - Ç.Rize, Elazığ - D.Bakır 

ALKIŞ ALANLAR 
İyi ki Tanrıverdi 
Doğu insanının zorluklara karşı koyan, dirençli yapısının tribünlere yansıması, zaman zaman istenmeyen görüntüleri de peşinde getiriyor. Ancak başkan ve yöneticilerin sağduyulu yaklaşımıyla tansiyonun büyümesi engelleniyor, ateşin üstüne su tutuluyor. Diyarbakır Başkanı Ahmet Göksü'nün mağlubiyet sonrası rakibi soyunma odasında kutlaması unutulamıyor. Elazığ Başkanı Baki Aydın'ın Bursa yenilgisinin ardından yaptığı açıklamalar saygı uyandırıyor. Malatya Başkanı Hikmet Tanrıverdi, Galatasaray maçı sonrası tribünlerin tepkisi nedeniyle iyi ev sahipliği yapamamaktan mahçup, özür diliyor. Doğu'dan yükselen güneş insana huzur veriyor. 

KARA TAHTA 
Asıl görev şimdi başlıyor 
Futbolun en önemli unsuru olduğunuzu göstermeye çalışıyorsanız eğer, bunun bilincindeyiz. Kendinizi ispatlamak için farklı yollara sapmaya, size duyduğumuz saygıyı baltalamaya hakkınız yok. Ancak bilmelisiniz ki, sizin de Fair - Play ödülü sahibi bir başkanı ağıza alınmayacak küfürlerle küstürmeye, gururunu incitmeye, onurla durduğu koltuktan feragat ettirmeye hiç mi hiç hakkınız yok. "Kazanmak" kadar doğal olan "kaybetmeyi" sindiremediniz, bir çuval inciri berbat ettiniz. Şimdi bütün iş gerçek Siyah - Beyazlı taraftarlara düşüyor. Sırtından geçinmeye çalışan ve içinde pusu kuran bu parazitlerden kurtulması gerekiyor. 

HAFTANIN SÖZÜ 
Allah razı olsun, Çaykur Rizespor da kendini sıkmadı. 
METİN AKTAŞ 


</TEXT>
</DOC>
