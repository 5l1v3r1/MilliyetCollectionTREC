<DOC>
<DOCNO> 224754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun37.html </URL>
<DATE> 2004/03/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
KKTC'de referandum hazırlıkları başladı 
</HEADLINE>
<TEXT>

     Kuzey Kıbrıs Türk Cumhuriyeti'nde, KKTC , Annan planı temelinde 1 Mayıs'a kadar çözüm yolunda en kritik ve belirleyici aşamayı oluşturan referanduma yönelik hazırlıklar başladı. 
     KKTC Cumhuriyet Meclisi'nde dün onaylanan yasanın Cumhurbaşkanı Rauf Denktaş tarafından imzalanması ve Resmi Gazete'de yayımlanmasının ardından, referanduma yönelik süreç resmen başlayacak. 
     Referandum sürecinde Seçim ve Halkoylaması Yasası'nda öngörülen süreç aynen uygulanacak. Yani genel seçimler veya cumhurbaşkanlığı seçimleri gibi referandum sürecinde de takvim olacak, seçmen listeleri asılacak, seçim yasakları uygulanacak, propaganda dönemi çalışacak. 
     Referanduma yönelik takvim, Cumhuriyet Meclisi'nde dün onaylanan özel yasanın Cumhurbaşkanı Denktaş tarafından imzalanarak, Resmi Gazete'de yayımlanmasıyla Yüksek Seçim Kurulu YSK tarafından açıklanacak. Süreçte gecikme olması halinde, seçim takviminde gerekli düzenlemeleri referandum tarihine göre yapma konusunda da YSK yetkili olacak. 
     YSK, yasada öngörülen 20 Nisan tarihini baz alarak hazırlıklarına başlamış durumda. Bu tarih itibariyle sandık seçmen listelerinin güncelleştirilerek hazırlanması için yoğun çalışma içine giren YSK, yasanın Resmi Gazete'de yayımlanmasıyla takvimi başlatacak. 
     
     20 NİSAN TARİHİNDE DEĞİŞİKLİK OLABİLİR 
     Cumhuriyet Meclisi'nde dün onaylanan referanduma ilişkin özel yasada, referandumun 20 Nisan Salı günü yapılması öngörülüyor. Ancak aynı yasayla tarih değişikliği için Bakanlar Kurulu'na yetki verilmiş durumda. Bunun yanında referandumda sorulacak soru veya soruları belirlemek de yasaya göre Bakanlar Kurulu'nun yetkisinde. 
     KKTC Başbakanı Mehmet Ali Talat, son günlerde yaptığı açıklamalarda, 20 Nisan tarihinin birkaç gün ileriye alınabileceğini belirtirken, yasada öngörülen tarihin hafta ortasına denk gelmesinin sorun yaratabileceğine dikkat çekiliyor. 
     
     TEK PUSULA 
     Kıbrıs Türk halkı, 30 yıllık ayrı yönetim tarihinde biri 1975, diğeri de 1985 anayasası olmak üzere iki kez referandum için sandık başına gitti. Bu kez geçmiş referandumlardan farklı olarak sadece anayasa için değil, yeni bir devlet için oy kullanılacak. 
     Bu referandumun diğer referandumlardan teknik bakımdan da farklılıkları olacak. Yasaya göre tek pusula kullanılacak ve zarf kullanılmayacak. Vatandaş, tek pusula üzerinde tercihini yaptıktan sonra katlayıp sandığa atacak. 
     Seçim ve Halkoylaması Yasası'nda referandum öngörülmesine karşın, ne amaçla referandum yapıldığının belirlenmesi için her referandumda özel yasa kaçınılmaz olarak çıkarılıyor. 
     
</TEXT>
</DOC>
