<DOC>
<DOCNO> 218620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/dunya/dun01.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta Grönland taktiği 
</HEADLINE>
<TEXT>

      YORGO KIRBAKİ Atina 

   
   BM, Kıbrıs'ta sağlanacak anlaşmanın referanduma götürülmeden önce garantör ülkelerin Türkiye ve Yunanistan parlamentolarında onaylanmasını isteyen Rum Yönetimi'ni memnun etmek için Grönland modelini inceliyor. 
   Kıbrıs Rum Kesimi'nde yayımlanan Filelefteros gazetesinin haberine göre BM, anlaşmanın parlamentolarda onaylanması yerine Türkiye ve Yunanistan başbakanlarından, "Kıbrıs'ta halkların referandumlarla verecekleri kararlara saygı göstereceklerine" ilişkin yazılı taahütte bulunmalarını isteyecek. 
   1933'te Grönland Adası'nın doğusunun egemenliği konusunda dönemin Norveç Dışişleri Bakanı İhlen, Danimarkalı meslektaşına gönderdiği mektupta Grönland'ın doğusunun Danimarka egemenliğinde olduğunu kabul etmişti. Ancak daha sonra Norveç hükümeti bu taahhüdünü yerine getirmemişti. 
   Anlaşmazlığa el koyan dönemin Avrupa Mahkemesi Norveç Dışişleri Bakanı'nın mektubunun bağlayıcı olduğuna karar vermişti. 
   Filelefteros, BM'li yetkililerin Grönland modeli için Lüksemburg'daki AB Adalet Divanı ile temaslarda bulunduğunu bildirdi. Gazete, "Hedef, öncelikle TBMM'den olumsuz sonuç çıkması tehlikesini bertaraf ederek, referandumlardan çıkacak olası Kıbrıs çözümünün Türkiye tarafından benimseneceğini güvence altına almak" diye yazdı. 
   
   
   
   
</TEXT>
</DOC>
