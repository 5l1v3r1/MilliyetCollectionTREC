<DOC>
<DOCNO> 237895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo35.html </URL>
<DATE> 2004/05/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gaziantepspor'da Elazığspor maçı hazırlıkları... 
</HEADLINE>
<TEXT>

     Gaziantepspor Teknik Direktörü Nurullah Sağlam'ın, cumartesi günü yapılacak Elazığspor maçında genç oyunculara şans vermesi bekleniyor. 
     Ligin bitimine 2 hafta kala son deplasman maçına çıkacak olan Gaziantepspor'da Elazığspor maçının hazırlıkları keyifli ve hırslı geçerken, bugünkü çalışmaya tüm oyuncular katıldı. 
     Ligi 57 puanla kapatmayı hedefleyen Gaziantepspor, ligden düşmesi haftalar önce kesinleşen Elazığspor ile yapacağı maça mutlak galibiyet parolasıyla hazırlanırken, Teknik Direktör Nurullah Sağlam'ın kadroda yine büyük ölçüde değişikliğe giderek altyapıdan gelen genç oyunculara ağırlıklı olarak şans vereceği öğrenildi. 
     Profesyonel Futbol Şube Sorumlusu Asım Atmaz, ligi 57 puanla 4. sırada bitirmeyi hedeflediklerini, öncelikle sezon bitmeden önce genç oyuncuların son durumlarını bir kez daha görmek istediklerini söyledi. 
     ''Ligde iddiamız kalmadı diye bir şeye katılmıyorum'' diyen Atmaz, şöyle konuştu 
     ''Ligde son iki maçımız olan Elazığspor ve Diyarbakırspor maçlarına mutlak galibiyet parolasıyla çıkacağız. Gaziantepspor'un ligde hep iddiası olmuştur ve olacaktır. Ligi 57 puanla 4. sırada tamamlamak hedefindeyiz. Hem gençlerimizi kazanacağız hem de hedefe ulaşacağız. Elazığspor'un ligden düşmesi kesinleşti ama tabii ki 'gazozuna' maç yapmayacağız. Her iki takım da sahaya mutlak galibiyet için çıkacaktır. Ligin son haftasına kadar futbolcularımız lige aynı ciddiyet ve düşünceyle çıkacaktır, biz böyle istiyoruz ve düşünüyoruz.'' Yurt içi ve dışında transfer arayışlarının sürdüğünü, daha önceden belirlenen oyuncuların izlenmesinin devam ettiğini belirten Atmaz, ''Şu anda mevcut kadromuzda yer alan Jaziri, Bouazizi ve Lazarov'la sözleşmemiz devam ediyor. Eğer imkanlar oluşursa, bütçemiz de imkan verirse 3 yabancı oyuncu almayı düşünüyoruz. Şu anda her şey paraya bakıyor. Yönetim kurulu oturup, konuşacak. Gaziantepspor için en iyi kararı almaya çalışacağız'' diye konuştu. 
     Atmaz, 2. ligde mücadele eden Gaziantepspor Basketbol Şubesi'nin kapatılması ile altyapı kulüpleri Büyükşehir Belediyespor ve GASKİspor ile ilgili alınacak kararların önümüzdeki günlerde Yönetim Kurulu'nda tartışılacağını sözlerine ekledi. 
     
</TEXT>
</DOC>
