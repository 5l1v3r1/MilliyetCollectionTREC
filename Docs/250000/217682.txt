<DOC>
<DOCNO> 217682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun41.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen isyancılarıın düzenlediği saldırılarda 7 Rus askeri öldü 
</HEADLINE>
<TEXT>

     Çeçenistan'da isyancılar tarafından son 24 saat içerisinde düzenlenen saldırılarda, 7 Rus askeri ve 1 polisin öldüğü bildirildi. 
     Çeçenistan'daki Moskova yanlısı yönetimin bir yetkilisi, isyancıların cumhuriyetteki askeri noktalara toplam 18 saldırı düzenlediklerini, bu saldırılarda 5 askerin öldüğünü, 7 askerin de yaralandığını söyledi. 
     Ülkenin ikinci büyük kenti olan Gudermes'te cadde üzerinde bir asker cesedinin bulunduğunu belirten yetkili, başkent Grozni'deyse terk edilmiş binaları denetleyen birliklerle isyancılar arasında çıkan çatışmada bir askerin öldüğünü, birinin yaralandığını kaydetti. 
     Bir polisin de Grozni'deki evinde vurularak öldürüldüğünü belirten yetkili, Rus topçu birliğinin saldırılara yanıt olarak Çeçen isyancıların gizlenme yerlerine baskın düzenlediğini, isyancılarla bağlantısı olduğu sanılan en az 200 kişinin gözaltına alındığını söyledi. 
     Rus birlikleri, ayrılıkçı Çeçenlerle 20 ay süren savaşın ardından 1996'da Çeçenistan'ı terk etmiş, ancak 1999 yılının Eylül ayında yeniden bu cumhuriyete girmişti. 
     
</TEXT>
</DOC>
