<DOC>
<DOCNO> 205667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/yasam/axyas02.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara yıkılır mı 
</HEADLINE>
<TEXT>


Çubuk'taki deprem sonrası başkentte 'artçı tartışma' başladı. 2 görüş var Ankara'da büyük deprem olmaz ve 7 büyüklüğünde bile olabilir 


Önceki gün Ankara'nın Çubuk ilçesinde halkı sokağa döken hafif şiddetteki deprem, İstanbul'dan sonra, bu kez de başkent Ankara'nın büyük bir deprem tehdidi altında olup olmadığı konusunda 'artçı tartışmalara' yol açtı. 
Gazi Üniversitesi Rektör Yardımcısı Prof. Dr. Süleyman Pampal, başkentte 7 büyüklüğünde şiddetli bir deprem olabileceğini iddia ederken, Deprem Araştırma Dairesi Sismoloji Şube Müdür Vekili Ramazan Demirtaş ise, "Ankara'da büyük bir deprem üretecek herhangi bir diri fay yok" dedi. 

'99 yıl içinde olur' 
Kuzey Anadolu fay hattının kırılmasıyla, Bolu - Erzincan arasında meydana gelebilecek büyük bir sarsıntının, Ankara'yı da ciddi şekilde etkileyebileceğini iddia eden Prof. Pampal, şunları söyledi 
"Ankara'da bugüne kadar yapılar, 'Deprem olmaz' varsayımıyla inşa edilmiş. Kızılay'dan Sıhhiye'ye ve Yenimahalle - Demetevler'den Batıkent'e doğru yerleşim yerleri, Etimesgut, Sincan, Bahçelievler, Emek, Maltepe ciddi risk altında. Buralardaki zemin, depremin şiddetini 2 katına kadar çıkarabiliyor." 
Pampal, risk analizlerine göre, 99 yıl içinde Ankara'da olması beklenen en büyük depremin 7.7, İstanbul'da 7.9, İzmir'de de 8.0 büyüklüğünde olabileceğini de kaydetti ve "Ankara, İstanbul'dan daha kötü durumda" iddiasında bulundu. 

'Çevresi kaya gibi' 
Ankara'nın merkezinden geçen büyük deprem üretecek fay hattı olmadığını kaydeden Demirtaş ise, Çubuk'taki depremin de, yüzeye çok yakın olması nedeniyle şiddetlice hissedildiğini vurguladı ve çevredeki fayları da şöyle açıkladı 
"Tuzgölü, Keskin ve Ezinepazarı fayları, Eskişehir Fay Zonu, Kuzey Anadolu Fayı'nın Bayramören Kastamonu - Abant arasında uzanan Gerede parçası. Çubuk, Polatlı - Haymana, Mogan, Eymür Gölü, Sivrihisar, Elmadağ, Kızılcahamam, Ayaş - Beypazarı, Güdül civarında birkaç yüz metre - birkaç kilometre uzunlukta normal atımlı faylar. Başkent bugüne kadar en çok 1 Şubat 1944'te Bolu - Gerede'de meydana gelen 7.3 büyüklüğündeki sarsıntıdan etkilendi. Ancak Ankara ve çevresi, genel olarak sağlam kayalardan oluşuyor." 

Çubuk halkı sokağa aktı 

ŞERİF ÇIRAY Ankara ANKARA DHA 
19 Haziran 2004'te yaşanan hortumda 3 kişinin öldüğü, 14 kişinin yaralandığı Ankara Çubuk'ta, önceki gece saat 00.20'de meydana gelen 4.6 büyüklüğündeki deprem sonrası caddeler bir anda polis, itfaiye araçları ve insanlarla doldu. Soğukta ısınmak için ateşler yakıldı, vatandaşlar geceyi araçlarda, sokaklarda geçirdi. İlçede hasar meydana gelmedi, 2 kişi tansiyon nedeniyle hastaneye kaldırıldı. Bu arada, Çubuk'ta 03.35'te 3.4'lük ikinci bir deprem kaydeden Kandilli Rasathanesi, saat 03.43'te Muğla Ula'da 3.6, saat 07.56'da da Afyon Şuhut'ta 2.7 büyüklüğünde 2 sarsıntı kaydetti. 


</TEXT>
</DOC>
