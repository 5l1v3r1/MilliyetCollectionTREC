<DOC>
<DOCNO> 245388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur16.html </URL>
<DATE> 2004/06/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Minibüsten, kocasının attığı çantayı tutmak isterken aşağıya düştü 
</HEADLINE>
<TEXT>

     Kayseri'de, karı-kocanın çanta yüzünden minibüste yaptığı tartışma, anne ile kızının yaralanmasına neden oldu. 
     AA muhabirinin aldığı bilgiye göre, Durdu Kemal Arık, yönetimindeki 38 S 0260 plakalı öğrenci servis minibüsü ile Melikgazi İlçesi'ne bağlı Mimarsinan Beldesi'ne giderken, eşi Sercan Arık 42 , kızı Sibel Arık 24 için satın aldığı çantayı gösterdi. 
     Durdu Kemal Arık'ın çantayı beğenmediğini belirtmesi üzerine, eşi Sercan ve kızı Sibel ile aralarında tartışma çıktı. Sinirlenen Kemal Arık, eşinin elinden aldığı çantayı, hareket halindeki aracın camından dışarı fırlattı. 
     Çantayı kapmak için minibüsün kapısını açan Sercan Arık ile annesine engel olmak isteyen Sibel, yere düşerek yaralandı. 
     Kızı ile birlikte Kayseri Devlet Hastanesi'nde tedavi altına alınan Sercan Arık'ın, ifadesinde, ''çantada kızımın nüfus cüzdanı ve kredi kartı vardı. Çantayı tutmak için kapıyı açtım. Minibüs yavaşlamıştı ama durmamıştı'' dediği öğrenildi. 
     
</TEXT>
</DOC>
