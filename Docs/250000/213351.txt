<DOC>
<DOCNO> 213351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo23.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı, 5 rakibini geride bıraktı... 
</HEADLINE>
<TEXT>

     Futbolda Avrupa Şampiyonlar Ligi 2004-2005 sezonu final maçına evsahipliği yapacak İstanbul Atatürk Olimpiyat Stadı, 5 rakibini geride bırakarak bu dev organizasyonu almaya hak kazandı. 
     UEFA İcra Komitesi'nin bugün yaptığı toplantıda organizasyonun verildiği İstanbul Atatürk Olimpiyat Stadı, komite tarafından bu büyük finale talip olan Stade de France Paris , Estadio do Dragao Porto , Jose Alvalade ve Estadio da Luz Lizbon ve Vicente Calderon Madrid statlarının yerine tercih edildi. 
     Komite, 2004-2005 sezonu UEFA Kupası finalinin de halen Sporting Club Lizbon takımının maçlarını yaptığı Portekiz'in Porto kentindeki 52 bin seyirci kapasiteli Jose Alvalade Stadı'nda yapılmasına karar verdi. 
     Bu karşılaşma için de Saint James Park Newcastle , Light Sunderland , Estadio do Dragao Porto , Estadio da Luz Lizbon ve Hampden Park Glasgow statları organizasyona talip olmuştu. 
     Bu yıl ise Avrupa Şampiyonlar Ligi finali, 26 Mayıs Çarşamba günü Almanya'nın Gelsenkirchen kentindeki Arena AufSchalke, UEFA Kupası finali ise 19 Mayıs Çarşamba günü İsveç'in Göteborg kentindeki Ullevi Stadı'nda yapılacak. 
     UEFA'nın yeni CEO'su Lars Christer Olsson, konuyla ilgili yaptığı açıklamada, Atatürk Olimpiyat Stadı'nda geçen sonbaharda yaptıkları değerlendirmede, stadın, her yönden istedikleri koşulları yerine getirdiğini ve bu nedenle bu karşılaşma için stadı uygun gördüklerini söyledi. 
     Değerlendiremede, havaalanına yakınlık, konaklama olanakları, seyircilere ve basına sağlanacak kolaylıklar, konukseverlik ve sponsorların ilgisi gibi ölçütlerin değerlendirildiğini ifade eden Olsson, güvenlik yönünden Türk yetkililerinden tam güvence aldıklarını bildirdi. 
     Final için stat ve dışında yeni düzenlemeler yapılması konusunda Türk yetkililerle anlaşmaya vardıklarını kaydeden Olsson, Türkiye'de daha önce bu tip bir organizasyonun yapılmamış olmasının da kararlarında etkili olduğunu kaydetti. 
     
     2005 YILI MERİDYEN KUPASI 

     Öte yandan UEFA İcra Komitesi, 2005 yılında 5.si düzenlenecek Meridyen Kupası organizasyonunu da Türkiye'ye verdi. 
     İlk 1997 yılında yapılan ve UEFA ile Afrika Futbol Konfederasyonu CAF tarafından ortaklaşa düzenlenen organizasyonda, 2 kıtanın genç takımları mücadele ediyor. 
     
</TEXT>
</DOC>
