<DOC>
<DOCNO> 217539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur35.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'dani zincirleme kazada ilkokul öğrencileri kurtuldu 
</HEADLINE>
<TEXT>

     Kartal'da freni patlayan tankerin çarptığı 2 otobüste bulunan ilköğretim öğrencileri ve veliler, şans eseri kazadan hafif yaralarla kurtuldu. 
     AA muhabirinin aldığı bilgiye göre, Kartal'daki Eczacıbaşı İlköğretim Okulu'na kursa gitmekte olan öğrenciler ve onlarla birlikte bazı veliler, zincirleme kazada büyük tehlike geçirdi. 
     Öğrenci ve velilerin bulunduğu 2 otobüs, tankerin çarpması sonucu büyük hasar görürken, ilköğretim öğrencileri ve veliler şans eseri küçük çaplı yaralanmalarla kazayı atlattı. 
     Kaza sonrasında kendilerini otobüslerden dışarıya atan öğrenciler ile velilerin birbirlerine sarıldıkları ve ağladıkları görüldü. 
     Öğrenciler, Ahmet Şimşek Koleji'nin spor salonuna alınarak, bir süre orada bekletildi. 
     Bu arada, olay yerine çok yakın olan Ahmet Şimşek Koleji öğrencilerinin kazadan sadece 1-2 dakika sonra okuldan çıkması ve tankerin minibüsler ve vatandaşların beklediği Kartal-Pendik minibüs durağına 10-15 metre kala durması da facianın boyutlarının daha da büyümesini önledi. 
     Bu arada, kazadan sonra 20'den fazla itfaiye aracı ve çevre ilçelerden takviye gelen onlarca ambulans görev yaptı. 
     Kazada hayatını kaybedenler ile yaralananlar, itfaiye ekiplerinin çalışmaları ve vatandaşların yardımıyla, araçlar kesici aletlerle kesilerek sıkıştıkları yerlerden çıkarıldı. 
     Güvenlik güçleri, kazadan sonra geniş çaplı bir alanı kordon altına aldı. 
     
</TEXT>
</DOC>
