<DOC>
<DOCNO> 240014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy11.html </URL>
<DATE> 2004/05/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Danıştay Başkanı YÖK konusunda uygulamada sıkıntı olursa, giderilir 
</HEADLINE>
<TEXT>

     Danıştay Başkanı Ender Çetinkaya, ''YÖK konusunda uygulamada bir sıkıntı oluşursa, bunlar giderilebilir'' dedi. 
     Danıştay Başkanlığı'na seçildikten sonra doğum yeri Sakarya'ya ilk kez gelen Ender Çetinkaya, Vali Cahit Kıraç'ı makamında ziyaret etti. 
     Çetinkaya, ziyaret sırasında bir gazetecinin YÖK Yasası'na ilişkin değerlendirme istemesi üzerine, ''YÖK konusu başı ve sonuyla çok değişik. Bilgi sahibi olmadan açıklama yaparsanız taraf olursunuz, benim de bilgi sahibi olmadan açıklama yapmam yanlış yorumlanır'' dedi. 
     Yasaya ilişkin tartışmalara işaret ederek, ''Bir problem olduğu ortada'' diyen Çetinkaya, ''İnşallah doğrular ortaya çıkar, eğer uygulamada bir sıkıntı oluşursa, bunlar da giderilebilir'' diye konuştu. 
     Ender Çetinkaya, Danıştay başkanlığı görevine ilişkin de, 40 yıllık devlet hizmeti süresince dürüst görev yaptığını ve güven vermeye çalıştığını belirterek, ''Daha kaliteli bir yargı hizmeti vermeye çalışacağım'' dedi. 
     Prensiplerinden taviz vermeyeceğini dile getiren Çetinkaya, şunları kaydetti 
     ''Prensiplerim beni başarıya götürdü. Bundan sonra da bu çizgim devam edecek. Sevgi, bağlılık ve güvene dayalı bir seçim sonucunda arkadaşlarım beni bu göreve seçti. Amacım daha iyi imkanlar sağlayarak yararlı hizmet vermektir.'' Sakarya Valisi M. Cahit Kıraç ise ziyaretten duyduğu memnuniyeti dile getirdi. 
     Ziyarette, Adapazarı Büyükşehir Belediye Başkanı Aziz Duran, Sakarya Cumhuriyet Başsavcısı Hüseyin Özbakır ve Adalet Yüksek Komisyonu Başkanı Oğuz Çelik de hazır bulundu. 
     
</TEXT>
</DOC>
