<DOC>
<DOCNO> 208583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko12.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyumcular, ertelenen düğünlerden umutlu... 
</HEADLINE>
<TEXT>

     Geçen yıl istikrarı yakalamayı başaran Türk altın sektörü, 2004 yılı içinde yastık altındaki yaklaşık 30 milyar dolar değerindeki 3 bin ton altının üçte birinin piyasaya dönmesini bekliyor. 
     Özboyacılar Altın A.Ş. Yönetim Kurulu Başkanı ve MÜSİAD Konya Şube Başkanı Ziya Özboyacı, Türkiye'nin 2001 ve 2002 yılında Cumhuriyet tarihinin en büyük krizlerini yaşadığını kaydetti. 
     Bu yıllarda üretimin ve yatırımların oldukça azaldığını ve ciddi bir küçülmenin meydana geldiğini vurgulayan Özboyacı, Hükümet'e güven duyulmaması nedeniyle vatandaşların elindeki para ve altının yastık altına girdiğini anlattı. 
     Geçen yılın, önceki yıllarda yaşanan bu krizlerin telafisi olarak geçtiğini ve sektörlerin yavaş yavaş toparlandığını ifade eden Özboyacı, diğerleri gibi derin yara alan altın sektörünün geçen yılın sonlarına doğru beklediği istikrarı yakalamayı başardığını bildirdi. 
     Türk altın sektörünün 2004 yılına çok umutlu girdiğini ve büyük beklenti içinde olduğunu vurgulayan Özboyacı, şunları söyledi 
     ''Yastık altında yaklaşık 30 milyar dolar değerinde 3 bin ton altın var. Vatandaş elindeki birikimini kaybetme korkusuyla yatırımının büyük bir bölümünü altına çeviriyor. Geçen yıl sektörde yaşanan canlanma bir önceki yıla göre yüzde 25 oranında artış gösterdi. 2004 yılının ise geçen yıldan daha iyi olacağına dair sinyaller daha yılın başında alınmaya başladı. Bankalar, reel sektör ve kurumlarda inanılmaz bir hareket gözleniyor.'' Özboyacı, vatandaşın artık Hükümet'e güven duyduğunu ve rahat bir şekilde harcamaya yöneldiğini ifade ederek, ''Bu güven ortamı nedeniyle altın sektörü yastık altındaki 3 bin ton altının üçte birinin piyasaya dönmesini bekliyor'' dedi. 
     
     ERTELENEN DÜĞÜNLER CANLANMAYI ARTIRACAK 
     Ertelenen düğünlerin bu yıl içinde yapılacak olmasının yastık altındaki altınların çıkmasında en önemli etken olacağını bildiren Özboyacı, ''Geçen 3 yıl içinde çok sayıda düğün ertelendi. Ancak, bu yıl durum farklı olacak. Ertelenen düğünlerin yapılması ile birlikte altın sektörü büyük bir yoğunluk yaşayacak'' dedi. 
     Bu canlanmadan sadece altın sektörünün değil, tüm sektörlerin ve ülke ekonomisinin kazanacağını vurgulayan Özboyacı, bu nedenle vatandaşın elindeki altının piyasaya girmesi için Hükümet'in de bazı girişimlerde bulunması gerektiğini söyledi. 
     Özboyacı, devletin elindeki büyük kar getiren Tüpraş ve Türk Hava Yolları gibi kuruluşları halka arz ederek altının ve paranın piyasaya girmesini sağlayabileceğini ifade ederek, ''Büyüme için ciddi finans kaynağına ihtiyaç duyulduğu bir dönemde yaklaşık 10 milyar dolarlık altının iç piyasada dolaşmaya başlamasıyla, ekonomideki canlılık ve yatırımlar daha artacaktır. Sektör olarak bu yıldan umutluyuz. Bunun belirtilerini alıyoruz'' diye konuştu. 
     
</TEXT>
</DOC>
