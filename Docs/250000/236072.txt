<DOC>
<DOCNO> 236072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/siyaset/axsiy01.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'tan ölçülü destek 
</HEADLINE>
<TEXT>


Türkiye'nin bugünkü koşullarda AB'ye üye olmaya hazır olmadığını belirten Fransa Cumhurbaşkanı Chirac "Müzakere süreci 10 yıl ya da daha uzun olabilir" dedi 

MİNE G. KIRIKKANAT Paris 


Fransa Cumhurbaşkanı Jacques Chirac, Türkiye'nin AB üyeliğine ölçülü destek verdi. Chirac, "'Türkiye'nin bugün AB üyesi olması mümkün müdür' sorusuna, 'hayır' diyorum. Ama 'Kopenhag kriterleri' dediğimiz demokrasi, insan hakları ve piyasa ekonomisi koşullarını yerine getirdiğinde, uzun vadede AB üyesi olabilir" dedi. 
Chirac dün Elysee Sarayı'nda düzenlediği basın toplantısında Türkiye'nin AB'ye yönelik önce aday adaylığının, ardından resmi adaylığının tarihçesini özetledi. Chirac, şunları söyledi "Türkiye'nin Avrupalılık eğilimine inanıyorum. Önemli olan bu ülkenin laik ve demokratik anlamda istikrar gösterdiğini, AB'ye uyum reformlarını uygulama kararlılığını kanıtlamasıdır. Türkiye, bugünkü koşullarda AB'ye üye olmaya hazır değildir, ancak hazır olduğunda etnik ya da dinsel gerekçelere dayanarak dışlamak söz konusu olamaz." 

'Müzakereler 10 yılı geçer' 
Türkiye'ye müzakere tarihi verilmesiyle ilgili olarak AB Komisyonu'nun ekimde sunacağı raporu hatırlatan Chirac, "İki olasılık var. Komisyon ya Türkiye'nin müzakerelere hazır olduğunu ya da olmadığını bildirecek. Tarih verilip başlasa bile müzakereler çok uzun sürecek" diye konuştu. Fransa Cumhurbaşkanı, İngiltere'nin üyelik müzakerelerini örnek göstererek Türkiye için bu sürecin "on yıl ya da daha fazla" olabileceğini belirtti. 

'Tartışma konusu olmaz' 
Türkiye'nin AB üyeliğinin yalnız Fransa'da değil, tüm Avrupa'da tartışıldığını vurgulayan Chirac, "Çağdaş, istikrarlı, laik ve Avrupa değerlerini paylaşan bir Türkiye'nin AB'de olması herkesin çıkarınadır" dedi. 
Türkiye'nin AB adaylığının 1999 Helsinki Zirvesi'nde tüm AB tarafından teyit edildiğini anımsatarak, adaylık konumunun tartışma konusu yapılamayacağı mesajını veren Chirac, Ermeni soykırımı iddialarının tanınmasının Türkiye'nin AB üyeliği için önkoşul olamayacağının da altını çizdi. 


</TEXT>
</DOC>
