<DOC>
<DOCNO> 206791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko07.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayaklar ve bütçeler bu yaz sevinecek... 
</HEADLINE>
<TEXT>

     Döviz kuru ile enflasyon oranlarındaki düşüşün ayakkabı fiyatlarına da yansıyacağı ve bu yaz fiyatların geçen yılın düzeyinde kalacağı, hatta düşüş bile olabileceği bildirildi. 
     Konya'da fabrikası bulunan ve Adana'da açtığı ''Ayakkabı Fuarı'' ile 2004 yılı yaz modellerini sergileyen Profesyonel Ayakkabı ve Tekstil Sanayii Ticaret A.Ş'nin Genel Koordinatörü Mehmet Tümbül, AA muhabirine yaptığı açıklamada, günde 1200 çift ayakkabı ürettiklerini söyledi. 
     Türkiye genelinde dağıtımını yaptıkları ''Bellati'' markasıyla piyasada tutunduklarını belirten Tümbül, erkek, bayan ve çocuklar için deri ve ortopedik özellikte 50 değişik model ürettiklerini ifade etti. 
     Türkiye genelinde bu yıl kış koşulları zor geçmeyince sektör olarak umduklarını bulamadıklarını ifade eden Tümbül, ''Üretim bandlarımız artık yaz sezonu için dönüyor. Bundan sonra kışlık ayakkabı satmamız zor. Fuarda da yazlık modellerimizi teşhir ediyoruz. Alacağımız siparişleri de Mart ayından itibaren firmalara göndereceğiz'' dedi. 
     Tümbül, döviz kuru ile enflasyon oranlarında yaşanan düşüşün ayakkabı fiyatlarına da yansıyacağını ifade ederek, ''Bu yaz fiyatlar geçen yılın aynı düzeyinde olacak. Hatta düşüş bile yaşanacak. Sektör olarak kış ayında bulamadığımız iyi satışları yazın yakalayacağımızı umuyoruz'' diye konuştu. 
     
     ÇİN MALLARININ ETKİSİ 
     Tümbül, Türkiye'de ayakkabı sektörünün geleceğinin parlak olduğunu belirterek, şunları söyledi 
     ''Çin'den ucuza ithal edilen ayakkabılar, sektörü olumsuz yönde etkiliyor. Ancak, bu ürünlerin Türkiye'deki deri kalitesi ve işçiliğini yakalaması mümkün değil. Çünkü deri ayakkabılar ülkemizde daha kaliteli yapılıyor.'' Tümbül, Türkiye pazarında hedeflerini gerçekleştirmenin ve sayılı markaların arasına girmelerinin ardından, ihracata yönelmeyi düşündüklerini de sözlerine ekledi. 
     
</TEXT>
</DOC>
