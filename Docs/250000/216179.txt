<DOC>
<DOCNO> 216179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yazar/sazak.html </URL>
<DATE> 2004/02/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Merkel'e tepkiler 
</HEADLINE>
<TEXT>

   
   Türkiye'ye AB tam üyeliği yerine 'imtiyazlı ortaklık' öneren muhalefetteki Hıristiyan Demokratların lideri Angela Merkel'den sonra Almanya Başbakanı Gerhard Schöreder'de pazar günü İstanbul'a geliyor. İktidardaki sosyal demokratların AB desteğinin Schöreder tarafından bir kez daha açıklanması bekleniyor. 
   Avrupa Parlamentosu üyesi Ozan Ceyhun, dünkü görüşmemizde Merkel'in itirazlarına rağmen Almanya'nın Türkiye'ye dönük AB politikasında bir değişiklik olmadığını, şansölye Schöreder'in bunu açıkça ifade edeceğini söyledi. 
   İlginçtir. 28 Mart yerel seçimleri öncesinde Kıbrıs müzakerelerinin 'iç politika' malzemesi yapılmaması istenirken, 2004 sonunda AB'nin Türkiye için vereceği 'müzakere takvimi' Avrupa Parlamentosu'nun 13 Haziran'daki seçimleri öncesinde şimdiden Almanya'yı ikiye bölmüş durumda. 
   Merkel'in Schöreder'den önce koşa koşa Ankara'ya gelip Türkiye'ye 'özel statü' önermesi de 'seçmene selam'dan öte bir anlam taşımıyor. İki Almanya birleştikten sonra 'Doğuya açılma' stratejinin gereği, AB sınırlarının Polonya'yı da içine alacak şekilde genişletilmesine sesini çıkarmayan Berlin şimdi bu ağır ekonomik faturanın altında eziliyor. 
   Türkiye'nin AB hedefinden uzak tutulmak istenmesinin gerekçesi siyasi olmaktan çok ekonomik. Doğu Avrupa ülkelerini içine sindirmeden 70 milyonluk Türkiye ağır lokma geliyor Ancak unutulan nokta, Polonya örneğindeki gibi serbest dolaşım başta olmak üzere kimi uygulamalarda 7 yıla varan geçiş süreleri konulmuş olmasıdır. 
   AB Komiseri Verheugen'in Merkel'e yanıtındaki gibi AB ile gümrük birliği anlaşması yapan Türkiye'ye şimdiden 'özel statü' uygulanmaktadır. Esas olan siyasi birlikteliğe giden yolu açmaktır. 
   13 Haziran'daki AB Parlamentosu seçimleri yaklaştıkça Almanya içindeki 'Ne olacak Türkiye'nin hali ' tartışması da artacaktır. 
   İktidardaki Sosyal Demokrat Parti'nin SPD hedefi seçimde yüzde 30'un altına düşmemek. Başbakan Schöreder, genel başkanlıktan çekilerek parti yönetiminin yenilenmesine ortam hazırladı. 
   Bizdeki DSP - CHP örneklerinde tam tersinedir. Liderler partinin oylarını sıfırlama pahasına görevi sürdürürler 
   Merkel'e tepkilere dönersek... En çarpıcı yorumlardan birisi The Wall Street Journal'in Avrupa baskısında çıktı. Gazetenin başyazısında Angela Merkel'in 'Kimse Türkiye'ye dürüst davranmıyor. Kapalı kapılar ardında başka şeyler konuşuluyor, tam üyelik veremeyiz' derken kendisinin de dürüst davranmadığını yazdı 
   Evet, hiç kimse Türkiye'nin bir gecede AB tam üyesi yapılacağını savunmuyor. Ancak Hıristiyan Demokratların öne çıkardıkları ekonomik gerekçeler, kültürel önyargılarını gizlemek için uydurulmuş bahaneden başka bir şey değil. 
   
      
   
   
</TEXT>
</DOC>
