<DOC>
<DOCNO> 230784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/ekonomi/eko03.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Soufraki aracılığıyla İtalya'ya tanıtım seferi 
</HEADLINE>
<TEXT>

   Kamu bankaları ve TMSF yönetimi, Libya kökenli Kanadalı işadamı Soufraki'nin aracılığıyla buluştuğu İtalyan işadamlarına satılacak kuruluşları anlattı 
      AHMET ERHAN ÇELİK Ankara 
   
   Ziraat ve Halk Bankaları, Tasarruf Mevduatı Sigorta Fonu TMSF ve Özelleştirme İdaresi Başkanlığı ÖİB yöneticilerinden oluşan özel heyet, geçen hafta iki günlüğüne İtalya'ya giderek İtalyan şirketlerine, özelleştirilecek kuruluşlar ile Telsim, Star televizyonu gibi satılması planlanan kuruluşlarının tanıtımını yaptı. 
   Gezi organizasyonunu, daha önce Pamukbank'ı satın almak için teklif veren ancak yetersiz bulunarak teklifi reddedilen Libya kökenli, Kanada pasaportu taşıyan Hussein Nouman Soufraki'nin yaptığı öğrenildi. İtalya toplantısını gündeme getiren kişi Kamu Bankaları Ortak Yönetim Kurulu Başkanı Zeki Sayın oldu. Sayın, geçmiş yıllarda tanıştığı Soufraki'den TMSF İle ÖİB portföyündeki şirketler ve özelleştirilmesi planlanan kamu bankalarının tanıtımı için İtalya'da toplantı düzenlemesini istedi. 
   Soufraki, Sace, Intesa, Livolsi, savaş uçağı üreticisi Alenia, Elsag, Valuepartners gibi İtalya'nın büyük banka, sanayi ve danışmanlık şirketlerinin yönetim kurulu başkanlarıyla Türk heyetini 5-6 Nisan'da buluşturdu. İtalyanlar'ın özellikle TMSF'nin elindeki banka iştiraklerine ilgi gösterdiği öğrenildi. Ayrıca Türk - İtalyan işadamlarını bir araya getirecek ticaret odası benzeri bir organizasyon için prensip kararı alındı. Soufraki, Türk heyetinin İtalyan hükümetinin üst düzey yöneticileriyle de görüşmesini sağladı. Başbakan Yardımcısı Gianni Letta, Türk heyetini kabul etti. Letta'nın "İtalya'da karşılaşacağınız her türlü bürokratik sorun için derhal beni uyarın çözeriz" sözleri Türk heyetince memnuniyetle karşılandı. 
   
   Soufraki kimdir 
   Kanada vatandaşı Hussein Nouman Soufraki'ye ait HNS Grubu'nun ana işi müteahhitlik. Soufraki, Türkiye'de Es Yatırım, Türk Nippon Sigorta ve Sümer Finansal AŞ'yi satın almıştı. 
   
   TMSF İlk önce medya şirketlerini satacağız    Tasarruf Mevduatı Sigorta Fonu TMSF Başkanı Ahmet Ertürk, İmar Bankası olayı nedeniyle el konulan Uzan şirketlerinin satışı konusundaki çalışmaların sürdüğünü ve danışman firmanın 10 gün içinde belli olacağını söyledi. 
   Ertürk, Yeni Şafak gazetesinde yer alan söyleşisinde, öncelikli olarak medya şirketlerini satmayı planladıklarını belirterek, şöyle dedi "Yayın politikasına müdahale olduğuna ilişkin tartışmalardan çok rahatsızız. Bu kuruluşların hiçbir yayın politikasına karışmıyoruz. Bu nedenle medya şirketlerini elimizden hemen çıkarmak istiyoruz. Ayrıca, medya şirketleri k rlı da değil. Medya şirketlerinin satışı konusundaki çalışmalarımız sürüyor. Bu şirketler en kısa sürede satılacak." 
   
   13 protokol daha 
   Banka hakim ortakları ile bugüne kadar yedi ayrı protokol yapıldığına da dikkat çeken Ertürk, batık banka patronları ile 13 ayrı protokol daha yapılacağını söyledi. Ertürk, "Devir tarihleri itibariyle dikkate alındığında, halen 5 - 6 milyar dolarlık hakim ortaklar üzerinde bulunan borcun yeniden yapılandırılması söz konusu. Biz 5 - 6 milyar dolarlık bir borcu yeniden yapılandırmak ve ödeme planına bağlamak için çalışıyoruz" dedi. 
   
   
</TEXT>
</DOC>
