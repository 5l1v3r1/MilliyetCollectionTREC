<DOC>
<DOCNO> 230810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/siyaset/siy20.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Erdoğan Kıbrıs tek gündem değil 
   Başbakan Erdoğan, KKTC lideri Denktaş'a yönelik sert eleştirilerini yumuşattı. Japonya gezisi sırasında gazetecilerle sohbet eden Erdoğan, "Tek gündemin Kıbrıs olması yanlış. Kıbrıs kendi akışı içinde gidiyor ve hallolur. Buradan artık Kıbrıs'ı konuşmam. Diğer konulardan el ayak çekilmez. Abdullah Gül, Ankara'da orkestrayı yönetiyor. Gül, bugün dün Sakıp Sabancı'nın cenaze törenindeydi" dedi. 
   
   The Guardian Türkler sözünü tuttu... 
   İngiltere'deki The Guardian gazetesi, Erdoğan'ı 'adı tarihe geçecek mücadeleci kişilik' olarak nitelendirdi. Kıbrıs'ta anlaşma olmaması ihtimalinin Türkiye'nin üyelik şansını iyice zayıflatacağı öne sürülen Peter Preston imzalı dünkü makalede, bu durumda Yunanistan ve Rum Kesimi'nin AB içindeki dengeleri veto silahıyla değiştirebileceği ifade edildi. 'Türklerin verdikleri bütün sözleri tuttuğunu' yazan Preston, Türklerin sözünü tutmayanların birliğine katılmaya çalıştığını savundu. 
   
   'Gözyaşlarına aldanmayın' 
   Kıbrıs'ta referandumun ertelenmesi söylemlerine karşı KKTC Başbakanı Talat'ın lideri olduğu CTP devreye girdi. CTP Kıbrıslı Türk ve Rumlara, "Sorumluluk bilinci içinde hareket ederek, referandumda liderlerin gözyaşlarına bakmadan evet demeleri" çağrısında bulundu. 'Hayır' çağrısı yapan Denktaş ve Rum lider Papadopulos, açıklamaları sırasında gözyaşlarını tutamamışlardı. 
   
   Türkiye kökenliler listesi BM'de 
   Annan Planı'yla oluşturulacak Birleşik Kıbrıs Cumhuriyeti'nin vatandaşı olmak için gerekli özelliklere sahip Türkiye kökenli 40 bin 700 KKTC vatandaşının listesi BM'ye iletildi. Türkiye'den gelenlerin Birleşik Kıbrıs Cumhuriyeti vatandaşı olabilmesi için adada en az 7 yıl kalmış olması ve son 5 yılının en az 1 yılını KKTC'de geçirmiş olması gerekiyor. Yeni devlet kurulduğunda ilan edilecek listeye, ilk 3 ay içinde itiraz edilebilecek. 
   
   Özkök'ün ertelenen basın toplantısı bugün 
   Genelkurmay Başkanı Orgeneral Hilmi Özkök, bugün iç ve dış gelişmelerle ilgili açıklamalarda bulunacak. Sabancı'nın cenaze töreni nedeniyle bir gün ertelenen basın toplantısı 14.30'da başlayacak. Özkök, öncelikli olarak Kıbrıs sorununa ilişkin gelişmeler, son MGK toplantısı ve ardından yayımlanan bildiriye ilişkin tartışmaları ele alacak. TSK'nın, bedelli askerlik uygulaması hakkındaki görüşünü de birinci ağızdan açıklayacak Özkök, soruları da yanıtlayacak. 
   
   İslam liderlerinin İstanbul zirvesi 
   İslam ülkelerinin liderleri, İslam dünyasında demokratik yönetimi ilerletmek amacıyla İstanbul'da bir araya geliyor. Nüfusunun çoğu Müslüman olan ülkelerin liderlerinin katılımıyla ilk kez gerçekleştirilecek İslam Ülkeleri Demokrasi Kongresi'ne, halen görevde olan veya eski devlet başkanlarıyla bakanlar ve milletvekileri katılacak. Dün atölye çalışmalarıyla başlayan ve yarın liderlerin katılımıyla 15 Nisan'a kadar Conrad Oteli'nde sürecek kongrede çok partili seçim sistemi, kadınların siyasal katılımı, demokrasi tartışılacak. 
   
   CHP'li muhaliflerden deklarasyon 
   Cumhuriyet Halk Partisi'nin eski yöneticilerinin bir araya gelerek oluşturduğu "Yeniden CHP Hareketi" Yürütme Kurulu, seçim yenilgisininin sorumlusunun Genel Başkan Deniz Baykal ve parti yönetimi olduğunu bildirdi. Yayımlanan ortak deklarasyona imza atan eski CHP Gençlik Kolları Genel Sekreteri Hamdi Fidan, eski CHP İzmir Gençlik Kolları Başkanı Musa Çam ve eski CHP Adana Gençlik Kolları Sekreteri Ö. Fethi Güler, seçim yenilgisinin derin üzüntüye neden olduğunu vurguladı. Deklarasyonda, halk ile parti politikaları arasındaki bağın kopmasının da yenilgiyi hazırlayan başka etken olduğuna işaret edildi. 
   
   Hacıbektaşlı başkan CHP'den ihraç edildi 
   Eski Hacıbektaş Belediye Başkanı Mustafa Özcivan, seçimlerde aleyhte çalışmalar yaptığı iddiasıyla CHP'den ihraç edildi. CHP Nevşehir İl Başkanı Hüseyin Çetin, Özcivan'ın seçimler öncesi parti aleyhine çalışma yaptığı gerekçesiyle İl Disiplin Kurulu'na sevk edildiğini ve CHP'den kesin ihraç edildiğini söyledi. Çetin, partileri aleyhine çalışanlara yönelik bu tür uygulamaların kesinlikle yanlış anlaşılmaması gerektiğini de belirtti. CHP İl Disiplin Kurulu, eski Gülşehir İlçe Başkanı Cemal Sefer Güler'in 2 yıl süreyle partiden uzaklaştırılmasına da karar verdi. 
   
   Danıştay seçiminde 5 turda sonuç yok 
   Danıştay Başkanı Nuri Alan'ın yaş haddinden emekliye ayrılması nedeniyle boşalan Danıştay Başkanlığı için yapılan seçimde yarışan 3 aday, 5 tur sonunda yeterli oyu alamadı. Danıştay Başkanlığı için dün yapılan seçimlerde, Danıştay Başsavcısı Harun Çetintemel, 4. Daire Başkanı Sumru Çörtoğlu ile 5. Daire Başkanı Ender Çetinkaya yarıştı. Danıştay Genel Kurulu'nda 87 üyenin katılımıyla yapılan seçimlerde, dün 5 tur oylama yapıldı. Hiçbir aday üyelerin salt çoğunluğunun oyunu alamadı. Seçimlere bugün devam edilecek. 
   
   
   
   
</TEXT>
</DOC>
