<DOC>
<DOCNO> 210894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur03.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi moda sevgiliye sanal hediye... 
</HEADLINE>
<TEXT>

     14 Şubat Sevgililer Günü öncesinde, hediye seçme sıkıntısı yaşayanlara bir alternatif de sanal dünyadan geldi. 
     Sevgisini yalnızca sevgilisine değil de tüm internet kullanıcılarının önünde dile getirmek isteyenler, 25 dolar karşılığında sevgilisine web sayfası hediye edebilecek. 
     Kurumlara ve kişilere web tasarımı hizmeti veren www.webuzmani.com adlı site, ''seni seviyorum demenin bir başka yolu'' sloganıyla hazırladığı Sevgililer Günü özel bölümünde, klasik hediyelerin dışına çıkmak isteyenlere rehberlik edip, sevgililerine bir internet sitesi hediye etmelerini öneriyor. 
     ''Düşünün, bugün sevgililer günü...Güzel bir çiçekle webuzmani.com tasarımcılarının sizin için özel olarak hazırladığı site sertifikanızı uzatıyorsunuz, artık aşkınıza bütün dünya şahit'' sözleriyle önerilen alternatif hediye, iki ayrı paketten oluşuyor. 
     Sevgili adına hazırlanan tek sayfadan oluşan birinci paket, sevgililerin toplam 5 fotoğrafı, duvar kağıtları, animasyon, şiir ve mesajdan oluşuyor. Ücreti 25 dolar artı KDV olan ve 1 yıl yayımlanacak olan sayfa istenildiğinde 10 dolar karşılığında güncellenebiliyor. 
     Yine sevgili adına hazırlanmış web sitesi şeklindeki ikinci paketin fiyatı ise 350 dolar artı KDV. İçeriği paketi alanın hayal gücüyle sınırlı olan bu paketi alanlara, seçtikleri site adı uzantılı her biri 5 MB kapasiteli 10 adet elektronik posta hesabı veriliyor. 
     5 yıl yayımda kalacak site istenildiğinde, sayfası 15 dolar artı KDV karşılığında güncellenebiliyor. 
     
</TEXT>
</DOC>
