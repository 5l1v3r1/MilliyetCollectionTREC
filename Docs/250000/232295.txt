<DOC>
<DOCNO> 232295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko07.html </URL>
<DATE> 2004/04/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
"Yaş meyve ve sebze ihracatı değer bazında yüzde 18 azaldı..." 
</HEADLINE>
<TEXT>

     Doğu Karadeniz İhracatçılar Birliği DKİB Genel Sekreteri İdris Çevik, Trabzon'dan 1 Ocak-15 Nisan döneminde yapılan yaş meyve sebze ihracatında, geçen yılın aynı dönemine göre miktar bazında yüzde 46, değer bazında ise yüzde 18 azalma olduğunu bildirdi. 
     Çevik, AA muhabirine yaptığı açıklamada, Trabzon'un, yaş meyve ve sebze ihracatının yapıldığı ilk 5 il arasında yer aldığını belirtti. 
     Geçen yıl 1 Ocak- 15 Nisan döneminde Bağımsız Devletler Topluluğu BDT ülkelerine domates, salatalık, portakal, mandalina, greyfurt, limon ve çeşitli sebzeler başta olmak üzere 96 bin 716 ton yaş meyve ve sebze ihracatı yapıldığını, karşılığında 25 milyon 841 bin dolar elde edildiğini kaydetti. 
     Bu yılın aynı döneminde ise belirtilen ülkelere 52 bin 364 ton yaş meyve sebze ihracatı yapıldığını ve 21 milyon 249 bin dolar girdi sağlandığını ifade eden Çevik, şunları kaydetti 
     ''Trabzon'dan 1 Ocak-15 Nisan döneminde yapılan yaş meyve ve sebze ihracatında geçen yılın aynı dönemine göre miktar bazında yüzde 46, değer bazında ise yüzde 18 azalma oldu. Geçen yılın aynı döneminde domates ihracatında miktar bazında yüzde 63, salatalık ihracatında ise miktar bazında yüzde 43 dolayında artış yaşanırken, turunçgil ihracatında miktar bazında yüzde 54, değer bazında ise yüzde 35 gerileme yaşandı. '' BDT ülkelerindeki turunçgil piyasasına Mısır, Tunus, Kıbrıs Rum Kesimi gibi Akdeniz ülkelerinin de girdiğini dile getiren Çevik, ''Söz konusu ülkelerin BDT ülkelerine çok düşük fiyatlarla turunçgil ihraç etmesi, Trabzon'dan yapılan ihracatı olumsuz etkiledi. Bu durum, turunçgil ihracatında yaşanan düşüşün en önemli nedeni olarak karşımıza çıktı'' diye konuştu. 
     
</TEXT>
</DOC>
