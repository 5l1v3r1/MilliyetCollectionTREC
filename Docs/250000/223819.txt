<DOC>
<DOCNO> 223819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo19.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Takımın büyütülmesi beni rahatsız ediyor 
</HEADLINE>
<TEXT>

     Trabzonspor Teknik Direktörü Ziya Doğan, final maçına dek Türkiye Kupası ile ilgili konuşmanın bir anlamının olmadığını söyledi. 
     Ziya Doğan, Mehmet Ali Yılmaz Tesisleri'nde düzenlediği basın toplantısında, Türkiye Kupası'nda finale çıktıkları için mutlu olduklarını ama bu maçın artık geri kaldığını bildirdi. 
     Doğan, maçın bitimiyle birlikte ligi düşünmeye başladıklarını vurgulayarak, ''Önümüzde çok zorlu maçlarımız var. Bunun için de final maçına kadar kupayla ilgili konuşmanın anlamı yok'' dedi. 
     Önlerinde çok zorlu 5 maç olduğunu ifade eden Doğan, bu maçların kendileri için çok önemli olduğunu kaydederek, şöyle konuştu 
     ''Bu hafta kendi sahamızda Denizlispor ile yapacağımız maç her iki takım için büyük önem taşıyor. Biz nasıl yukarılara doğru çıkmak istiyorsak, Denizlispor da bu maça iddialı hazırlanıyor. Denizlispor çok iyi bir takım. Kendi sahalarında fazla başarılı sonuçlar alamıyor ama deplasmanda çok daha iyi oynuyorlar. Çok hızlı oyuncuları var ve savunmaları iyi. Bu maçı kazandığımız zaman iyi bir avantaj sağlayacağız.'' Türkiye Kupası yarı finalinde yaptıkları İstanbulspor maçında sakatlanan Fatih'in durumunun iyi olduğunu kaydeden Doğan, Fatih'in bugünden itibaren idmanlara başlayacağını ve Denizlispor karşısında takımda yerini alacağını kaydetti. 
     Doğan, takımlarında sarı kart sınırında olan çok sayıda futbolcu olduğunu ve bu oyuncuların daha kontrollü mücadele ettiklerini, Denizlispor karşısında da bu kontrollü oyunlarını sürdürmeleri gerektiğini anlattı. 
     Hüseyin ve Mehmet Yılmaz'ın takımdan ayrılacakları yönünde çeşitli açıklamalar duyduğunu dile getiren Doğan, ''Her iki oyuncu ile birebir konuştum. Mehmet Yılmaz, kesinlikle böyle birşey söylemediğini belirtti. Hüseyin ise o anlık duygasıllıktan kaynaklanan bir açıklama yaptığını kaydetti. Bu dosya da kapandı'' diye konuştu. 
     Hasan'ın, son maçlarda verdiği tüm görevleri tam anlamıyla yerine getirdiğini de belirten Doğan, ''Hasan önemli bir oyuncum. Kendisinden önemli yerlerde yararlanıyorum. Hasan, bu takımda örnek gösterebileceğim oyunculardan biri. Kilo verdi, oynamadığı halde sürekli çalıştı ve kendini her zaman hazır tuttu. Oynamayan oyunculara bu bir örnektir'' dedi. 
     Doğan, her an herkesin takımda oynayabileceğini de vurgulayarak, alternatifi az olan kadrodan değişik alternatifler çıkarmaya çalıştığını bildirdi. 
     
     ANORMAL BÜYÜTME 
     Doğan, Trabzonspor'un son haftalarda elde ettiği başarılarla birlikte kente bir heyecan geldiğini kaydetti. 
     Futbolda bugüne takılı kalınmaması gerektiğini ve yarın için çalışması gerektiğini belirten Doğan, ''Takımın anormal bir şekilde büyütülmesi beni rahatsız ediyor. Takım şu an tam istediğim düzeyde değil. Bunun için biraz daha zamana ihtiyaç var. Futbolcular kapasitelerinin yüzde 40-50'sini sahaya yansıtıyorlar. Bu oranın daha da artması lazım'' diye konuştu. 
     
</TEXT>
</DOC>
