<DOC>
<DOCNO> 245168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/guncel/gun06.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sperm' davasını hemşire kazandı 
</HEADLINE>
<TEXT>


TUNCAY DAĞLI Adana DHA 

Çukurova Üniversitesi Tıp Fakültesi Balcalı Hastanesi Kadın Hastalıkları ve Doğum Anabilim Dalı'nda görev yaptığı 12 doktorla birlikte "sperm skandalı" davasında yargılanan Prof. Dr. İsmet Köker, yalan ifade vermekle suçladığı hemşire Fatoş Karabulut aleyhine açtığı 110 milyar liralık tazminat davasını kaybetti. 
Üniversite hastanesinde aldığı spermleri özel muayenehanesinde kısır hastalarının tedavisinde kullanmakla suçlanan Köker, aleyhinde tanıklık yapan Karabulut'un yalan söylediği iddiasıyla tazminat talebiyle Adana 7. Asliye Hukuk Mahkemesi'nde dava açtı. Ancak mahkeme 2 yıl süren yargılama sonunda Köker'in tazminat talebinin yersiz olduğuna karar verdi. Dava nedeniyle çok stresli günler geçirdiğini belirten Karabulut, "Ben tanık olduklarımı anlatarak meslek etiğinin gereğini yerine getirdim. Kimseye iftira atmadım. Ama Köker beni toplum önünde küçük düşürücü, asılsız suçlamalarla mahkemeye verdi. Şimdi sıra bende. Ailemin isteği üzerine Köker hakkında 70 milyar liralık tazminat davası açtım" dedi. 

Hapsi isteniyor 
Başkalarından aldığı spermle muayenehanesine gelen infertil kısır kadın hastalarını "Heterolog Artifisyel İnseminasyon" yöntemiyle hamile bıraktırmakla suçlanan Köker, 3 yıla kadar hapis ve memuriyetten men cezasıyla yargılanıyor. 


</TEXT>
</DOC>
