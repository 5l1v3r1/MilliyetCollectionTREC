<DOC>
<DOCNO> 246062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur26.html </URL>
<DATE> 2004/06/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fener Rum Patriği Bartholomeos hakim önünde... 
</HEADLINE>
<TEXT>

     Fener Rum Patriği Dimitri Bartholomeos Arhondoni ile dönemin Sen Sinod Meclisi'nin 12 üyesinin, ''dinlerden birine ait dini işleri, ibadet veya ayinin yapılmasını men etmek'' suçundan yargılanmasına devam edildi. 
     Fatih 3. Asliye Ceza Mahkemesi'ndeki duruşmaya, tutuksuz sanıklar Fener Rum Patriği Dimitri Bartholomeos Arhondoni ile olay tarihinde Sen Sinod Meclisi'nin üyesi olan Hrisostomos Emilyos Konstantinidis, Dimitri Savaidis ve Dimitro Komatas katıldı. Diğer meclis üyeleri İakovos Fenerli, Yanaki Atanasyadis, Apostal Danilidis, Kostandinos Harisiyai, Hrisostomo Kalaycı, Yorgo Dragun, Vasil Yuanidis ve Haralambos Sofroniadis duruşmaya katılmadı. Sanıklardan Mihal Roka ise vefat etmişti. 
     Duruşmada ifadesi alınan Patrik Bartholomeos, üzerine atılı suçlamaları kabul etmediğini söyledi. 
     İstanbul'daki patrikhanenin patriği olduğunu belirten Bartholomeos, bu makamın Türkiye'deki Ortodokslar'ın en üst makamı olduğunu kaydetti. 
     Bu nedenle Türkiye'deki Ortodokslar'ın meclislerinden biri olan Bulgar Ortodoks Kilisesi'nin de başkanı olduğunu ifade eden Bartholomeos, şunları kaydetti 
     ''Bulgar olan müşteki Konstantin Kostov, kilisede papaz iken ruhaniliğini bizden talep etmiştir. Sen Sinod Meclisi, bu isteği kabul etti. Ancak Kostov, tüm ikazlarımıza rağmen, ayinlerde en üst makam olan ruhani liderin adını zikretmesi gerekirken bunu söylememekte direndi. İkazda bulunduk, yerine getirmeyince Sen Sinod Meclisi tarafından 31 Ekim 2002 tarihinde azledildi. Bizim kurallarımıza göre, ruhaniliği veren meclis, aynı şekilde geri de alabilir.'' Savunmaları istenen diğer sanıklar Hrisostomos Emilyos Konstantinidis, Dimitri Savaidis ve Dimitro Komatas da, yazılı savunma yaparak Patrik Bartholomeos'un ifadesine katıldıklarını söylediler. 
     Duruşma, dosyadaki eksikliklerin giderilmesi amacıyla ertelendi. 
     
     GENİŞ GÜVENLİK ÖNLEMİ 
     Fatih Adliyesi'nde sabah saatlerinde görülmesi gereken dava, Fatih 3. Asliye Ceza Mahkemesi hakiminin yokluğu nedeniyle 4. Asliye Ceza Mahkemesi'nde bu mahkemenin hakimi tarafından görüldü. 
     Patrik, Dimitri Bartholomeos Arhondoni, geniş güvenlik önlemleri altında duruşmanın başlayacağı saatte adliyeye gelerek, duruşma salonunun bulunduğu kata asansörle çıkarıldı. 
     Salonun bulunduğu katın girişleri emniyet güçleri tarafından tutularak, bu kata basın mensubu alınmamasına çalışıldı. Duruşma da, basın mensuplarına kapalı olarak yürütüldü. 
     Patrik Bartholomeos, duruşma sonrası yine geniş güvenlik önlemleri altında adliyeden çıkarıldı. 
     
     İSTENEN CEZA 
     Fatih Cumhuriyet Başsavcılığı'nca hazırlanan iddianamede, sanıkların, aldıkları ve tüm dini cemaatlere yayınladıkları bir kararla, Bulgar Kilisesi rahibi Konstantin Kostov'un ruhani yetkilerini elinden aldıkları ve hiçbir kilisede ayin yapamayacağını bildirdikleri anlatılıyor. 
     Eylemin, TCK'nın 175. maddesinin 1. fıkrasında düzenlenen ''dinlerden birine ait dini işleri, ibadet veya ayinin yapılmasını men etmek'' suçunu oluşturduğu belirtilen iddianamede, sanıkların 6 ay ile 1'er yıl arasında hapis cezasına çarptırılması isteniyor. 
     
</TEXT>
</DOC>
