<DOC>
<DOCNO> 229568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun35.html </URL>
<DATE> 2004/04/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
2. Vietnam ABD, Irak'ta kontrolü kaybediyor... 
</HEADLINE>
<TEXT>

     ABD'de 2. Vietnam şoku yaşanıyor. Irak'ta başlayan isyan dalgalanarak büyürken, Felluce sokaklarında yatan asker cesetleri Vietnam kabusunu geri döndürdü. ABD'nin eğittiği polisler de direnişçilerin safına katılırken, Irak Geçici Hükümet Konseyi İçişleri Bakanı Bedran istifa etti... 
     İşte günün tüm gelişmeleri... 
     Bağdat'ın batısındaki Felluce kentinde sokaklarda yatan cesetler, Amerikan askerlerine Vietnam savaşını hatırlatıyor. 
     Pazartesi girdikleri Felluce'de hiç ummadıkları direnişle karşılaşan Amerikalılar, direnişin bir yıl önce Irak'ın istilası sırasında karşılaştıkları direnişten daha güçlü olduğunu düşünüyor. 
     AFP muhabirinin, silah seslerinin hemen hemen hiç kesilmediği Felluce'de görüştüğü Amerikalı askeri tabip Percy Davila, ''Direniş geçen baharda Irak işgal edilirken gösterilenden daha güçlü, daha sert...'' dedi. Davila, ''Felluce'dekiler, Saddam'ın cumhuriyet muhafızlarından daha iyi direniyor'' diye konuştu. 
     Iraklı direnişçiler küçük gruplar halinde, genellikle dörtlü ya da beşli timler halinde sokak çatışmasına giriyorlar. Hafif silahlara ve havanlara sahip gruplar, bir anda bir evin çatısından ya da sokak köşesinden ortaya çıkıp ateş ediyor ve anında ortadan kayboluyor. 
     

     
</TEXT>
</DOC>
