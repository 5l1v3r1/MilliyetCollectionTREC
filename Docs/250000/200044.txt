<DOC>
<DOCNO> 200044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo30.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov Her şeye alıştım, yalnızlık hariç .. 
</HEADLINE>
<TEXT>

     Fenerbahçe'nin Ukraynalı futbolcusu Sergei Rebrov, Türkiye'nin ikinci vatanı gibi olduğunu belirterek, ''Artık herşeye alıştım, alışamadığım tek şey kendi yalnızlığım'' dedi. 
     Sarı-lacivertli futbolculardan Sergei Rebrov, Fabio Luciano ve Semih Şentürk, Fenerbahçe Kulübü'nün aylık resmi dergisi ''Fenerbahçe''nin aralık sayısında kendileri ve takımla ilgili açıklamalar yaptı. 
     Rebrov, internet, ailesi, telefon görüşmeleri ve televizyondaki dünya haberlerinin kendisinin çok önemli yaşam enstrümanları olduğunu söyledi. 
     
     DÜŞÜŞ MEVSİM DEĞİŞİKLİĞİ GİBİ 

     Takımı bu aralar kimsenin iyi bulmadığını, ancak tüm takımlarda bir düşüş olduğunu anlatan Rebrov, Türkiye A ve ümit milli takımları ile dünyadaki takımların da iyi gitmediğini kaydetti. 
     Rebrov, takımdaki durumu mevsim değişikliğine benzeterek, şöyle devam etti 
     ''Artık Samandıra'da hafif hafif kar yağmaya başladı. Yağmur yerini kara bırakıyor, daha sonra yine yağmur yağacak. Milli takımlara en çok oyuncu veriyorsun, sonra lig maçına devam etmek istiyorsun. Belki düşmüyorsun ama tökezliyorsun. Fenerbahçe'nin sezon başında birçok oyuncusunun değiştiği düşünüldüğünde tüm bu olayların altından kalkabilecek bir yapıyı aramak bence bugün için komik. Ama gelecek sezon bu oyuncular milli, özel, kupa ve lig maçlarını aynı hızla götürebilir. İstanbulspor maçından sonra Daum, 'Önemli olan düşmek değil, kalkmasını bilmek' demişti. Takım ondan sonra neler yapabileceğini gösterdi.'' Türkiye'de takımın kötü gittiği zamanlarda oyuncuların parasını alamadığı, kavgalar olduğu, teknik direktörü iyi olmadığı gibi şeylerin yazıldığını anlatan Rebrov, ''Milyon dolarlarla getirdiğiniz oyuncu veya teknik adamı nasıl hemen takım dışına çıkartma yoluna gidersiniz. Zenginseniz yaparsınız ama zaman zaman oyuncu taksitlerini bile ödemekte zorlanıyorsanız sizin hiçbir şekilde böyle bir lüksünüz yok'' dedi. 
     
     TARAFTARLAR OYUNCUNUN SIRTINDA 

     Rebrov, taraftarların da sabırlı olmayı öğrenmesi gerektiğini vurgulayarak, ''Maalesef Türkiye'de taraftar oyuncunun sırtında. Eğer sırtına almazsan yandın. Mutlaka ilgi göstermen gerekiyor. Ama sahada yanlışını 2 kere tekrarla, senden kötüsü olmaz'' dedi. 
     Takımda belirgin bir yeri olmadığını anlatan Rebrov, kendine yer edinmeye çalıştığını, Christoph Daum'un, eksikleri olduğunu düşündüğü için kendisini oynatmadığını söyledi. Kendisi oynamadığı zaman medyanın herşeyi farklı yere götürmeye çalıştığını ifade eden Rebrov, şunları söyledi 
     ''Ancak hiçbir şey eskisi gibi değil. Türkiye artık özgüveniyle hareket edebilmesini öğrenen ülkeler arasına girdi. Dünya üçüncülüğü, Süreyya Ayhan'ın başarısı, Eurovision, bayan voleybolcular ve daha buna benzer bir sürü başarı. Bu başarıların gelecek dönem artarak süreceğine inanıyorum.'' Rebrov, Samandıra Tesisleri'nde saha eksikliği bulunduğunu, oraya en az 3 ayrı saha daha yapılması gerektiğini söyledi. 
     Daum'un hırslı çalıştıran ve amacına ulaştıran bir teknik direktör olduğunu vurgulayan Rebrov, bu yapılanmanın Fenerbahçe'yi istediği yere taşıyacağına inandığını anlattı. 
     
     VOLEYBOLCU LUCIANO 

     Brezilyalı futbolcu Fabio Luciano, Galatasaray maçındaki elle oynadığı pozisyonun tartışmalarıyla ilgili olarak, ''Elim bir kere topa değdi, voleybolcu olup olmadığım tartışıldı. Hakan topu benim bulunduğum yere atmasaydı, top elime değmeyecekti ve günlerce Türk basını benden bahsetmeyecekti'' dedi. 
     Takımın uyum içinde olduğunu ama zaman zaman hem antrenmanlarda hem de maçlarda oyuncu arkadaşlarıyla kavga ettiklerini kaydeden Luciano, şunları söyledi 
     ''Ama bu tartışmaların hepsinde daha iyi oyun oynama düşüncesi var. 'Bu kadro şampiyon olur' diyorum. Çok kaliteli oyuncularımız var. Gençlerbirliği'nen Deniz, Trabzonspor'dan Gökdeniz'i beğeniyorum. Takımda yedeklerin olması normal. Ben sakatlansam Servet yerime oynamaya hazır. Bazı teknik adamlar futbolcuyu çok iyi anlarlar ama iyi insan değildir. Daum hem iyi insan hem de iyi bir teknik adam.'' Genç Semih ise Daum'un oyuncu psikolojisinden çok iyi anladığını ifade ederek, ''Daum ilk geldiğinde oyuncular tipik dinlenme ve kaytarma hareketleri yapıyordu. Bunun numara olduğunu anlayan Daum, uyarısını yaptı. O gün bu gün sahada kimsenin yere yattığını görmedim. Bir gün Recep'in karnına çok sert bir şut geldi, çalışmayı bırakmak istedi. Daum, 'Hayır, 10 dakika sonra idman bitecek, kalene dön' dedi. Recep'e birşey olmadı'' dedi. 
     Türkiye'nin en büyük takımında oynadığını ifade eden Semih, yedek kalmasının çok önemli olmadığını söyledi. Semih, kazandığı parayla kendine küçük ama sevimli bir otomobil aldığını da kaydetti. 
     
</TEXT>
</DOC>
