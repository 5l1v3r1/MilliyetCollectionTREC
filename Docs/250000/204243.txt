<DOC>
<DOCNO> 204243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur23.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül, Iraklı Kürtleri uyardı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ın toprak bütünlüğü ve siyasi birliğini tehlikeye atabilecek gelişmeler konusunda herkesi ikaz ettiklerini söyledi. Gül, "Eğer bu tehlikeli gelişmeler devam ederse korkarım ki, Irak, huzura kavuşması gerekirken, yeniden acıların ve gözyaşlarının merkezi haline gelir" dedi. 
     Dışişleri Bakanı Gül, bir gazetecinin Kuzey Irak'ta bir Kürt hükümetinin kurulabileceğini belirtmesi üzerine, Kuzey Irak'ta veya Irak'ın başka bir yerinde Irak'ın toprak bütünlüğünü ve siyasi birliğini tehlikeye sokabilecek gelişmelerle ilgili herkesi ikaz ettiklerini söyledi. 
     Irak'ta tehlikeli gelişmelerin devam etmesi halinde ülkenin acıların ve gözyaşlarının merkezi haline geleceğini vurgulayan Gül, Irak'ta Araplar, Kürtler ve Türkler gibi herkesin ülkeye sahip çıkması gerektiğine dikkat çekti. 
     Türkiye'nin elinden gelen desteği yaptığını ve yapmaya devam edeceğini ifade eden Gül, Türkiye'nin yanında ikinci bir demokratik ülkenin ortaya çıkmasını istediklerini söyledi. 
     Gül, "Ancak bunun tersine atılabilecek adımların Irak'ın demokratik yapısını bozacağı ikazlarını yaptık" diye konuştu. 
     Gül, Kürdistan Yurtseverler Birliği lideri Celal Talabani'nin Türk pasaportunu geri verdiği yolundaki haberlerin anımsatılması üzerine, Talabani ve Kürdistan Demokratik Partisi lideri Mesut Barzani'ye Türkiye'nin yaptığı yardımlara dikkat çekerek, iki Kürt liderinin dünyayı Türk pasaportuyla dolaşabildiklerini anlattı. Gül, iki liderin Türkiye'ye katkıları ve yardımlarından dolayı teşekkür ederek, pasaportlarının artık gerekli olmadığı için iade ettiklerini kaydetti. 
     
</TEXT>
</DOC>
