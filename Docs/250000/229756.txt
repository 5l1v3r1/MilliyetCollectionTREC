<DOC>
<DOCNO> 229756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/ekonomi/aeko.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar 'Fransız' kalmadı 
</HEADLINE>
<TEXT>

   Fransa Dışişleri Bakanı Michel Barnier'nin, Türkiye'nin AB üyeliği için hazır olmadığı yönündeki açıklaması, borsayı yüzde 3.1 düşürürken, doları 20 bin lira zıplattı 
      ORHAN TEKEOĞLU 
   
   Fransa'nın beklenmedik anda Türkiye'nin AB'ye tam üyeliğine yönelik sert açıklamalarda bulunması, rölantide olan piyasaları sarstı. Kıbrıs'ta nihai karar için 24 Nisan'daki referandum beklenirken gerek Rum lideri Papadopulos ve gerekse Türk lideri Denktaş'ın referanduma 'hayır' kampanyaları başlatmaları, borsadaki tedirginliği artırdı. 
   
   20 bin puanın altında 
   Dün de Fransa Dışişleri Bakanı Michel Barnier'nin, 'Mevcut şartlar altında Türkiye'nin kısa ve orta vadede AB'ye girmesinin söz konusu olmadığı' yolundaki hükümet görüşünü açıklaması, piyasalarda kısa süreli de olsa şok etkisi yarattı. Son üç haftadır 20.000 puanın üstünde seyreden endeks, dünkü yüzde 3.1'lik kayıptan sonra hızla 19.419 puana düştü. 
   Endeksin 20.887 puanla zirveye çıktığı 29 Mart'tan bu yana hisselerin değer kaybı yüzde 8'i aştı. 
   
   Net hisselerinde prim 
   Finansman sorununu çözen ve Kıbrıs'taki turizm yatırımlarıyla dikkat çeken Net Grubu'nun, Kıbrıs'ta tatil köyü projelerinin bulunduğunu ve oradaki tesislerin de AB'ye giriş sonrası hızla prim yapacağını açıklaması, Net Holding hisselerinin yüzde 7.27, Net Turizm'in de yüzde 4.35 prim yapmasına neden oldu. 
   
   TL'nin değer kaybı hızlandı    Geçen haftaya kadar reel anlamda değerlenen TL, doların uluslararası piyasalarda güçlenmesinden sonra hızla değer kaybına uğradı. Merkez Bankası'nın döviz alım miktarını 140 milyon dolara yükseltmesi ise, TL'nin değer kaybını hızlandırdı. Salı günü 1 milyon 310 bin lira düzeyinde bulunan dolar, dün bir ara 1 milyon 355 bin liraya kadar yükseldikten sonra 1 milyon 344 bin liradan kapandı. Doların dünkü yükselişi yaklaşık yüzde 1 düzeyinde oldu. Doların değer artışı son bir haftada yüzde 3'ü aştı. Bono piyasasında ise en fazla işlem gören 24 Ağustos 2005 vadeli bononun faizi yüzde 22.39 düzeyine çıktı. 
   
   Gül'den Kıbrıs ve AB morali    UTKU ÇAKIRÖZER Ankara 
   Dışişleri Bakanı Abdullah Gül, dünyanın ikinci büyük yatırım şirketi Morgan Stanley'in yöneticilerine Türkiye'nin dış politikası ve ekonomik reformlarıyla ilgili bilgi vererek yatırımcıları Türkiye'ye yönlendirmelerini istedi. Kıbrıs ve AB konularında bu yıl olumlu sonuçlar elde edileceği beklentisini ileten Gül, yatırımcılara "K r etmek isteyen Türkiye'ye gelsin" mesajı gönderdi. Gül'ün yanı sıra ekonomiden sorumlu yetkililerle de görüşen Morgan Stanley ekibinin ay sonunda hazırlayacağı raporda Kıbrıs ve Türkiye - AB ilişkileri konusunda yapılacak değerlendirmelerin uluslararası yatırımcıların kararlarını etkilemesi bekleniyor. 
   
      
   
   
</TEXT>
</DOC>
