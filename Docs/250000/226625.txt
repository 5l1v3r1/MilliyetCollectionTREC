<DOC>
<DOCNO> 226625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy39.html </URL>
<DATE> 2004/03/29/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Gökçek hakkındaki davalar... 
</HEADLINE>
<TEXT>

     Ankara Büyükşehir Belediye Başkanlığı görevine yeniden seçilen Melih Gökçek hakkında, 9 yıllık görevi boyunca 6 kamu davası açıldı, 40 hazırlık soruşturması yapıldı. 
     Adalet Bakanı Cemil Çiçek'in, CHP Ankara Milletvekili İsmail Değerli'nin soru önergesine verdiği yanıta göre, Nisan 1994-Aralık 2003 tarihleri arasında Ankara asliye ceza mahkemelerinde Gökçek hakkında 4 kamu davası açıldı yargılama sonucunda 2'sinde beraat, 2'sinde görevsizlik kararı verildi. 
     Ankara Cumhuriyet Başsavcılığı Basın Bürosu'nca yapılan 6 hazırlık soruşturmasından 4'ü takipsizlik kararıyla sonuçlandı, 2'si nedeniyle kamu davası açıldı. Ankara Cumhuriyet Başsavcılığı Hazırlık Bürosu'nca yapılan 34 hazırlık soruşturmasından 19'u görevsizlik kararıyla Yargıtay Cumhuriyet Başsavcılığı'na gönderildi, 15'inde ise takipsizlik kararı verildi. 
     Gökçek de bu süre içinde Ankara asliye hukuk mahkemelerine 69 dava açtı. Bunlardan 23'ü reddedilirken 27'si kesinleşti, 2'si hakkında bozma kararı verildi. 3 davanın ise görüşülmesine devam ediliyor. 
     Ankara Büyükşehir Belediye Başkanı Gökçek, bu davaların sonucunda 43 milyar lira tazminat almaya hak kazandı. 
     
</TEXT>
</DOC>
