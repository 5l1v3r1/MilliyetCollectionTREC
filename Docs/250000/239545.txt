<DOC>
<DOCNO> 239545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/ekonomi/aeko.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankaları tüketici kredilerinde frene bastı 
</HEADLINE>
<TEXT>


Devlet Bakanı Ali Babacan, tüketici kredilerinde son iki haftadır frene bastığını belirttiği kamu bankaları için "Bir süre dinlenecekler" dedi 

EKONOMİ SERVİSİ 

Devlet Bakanı Ali Babacan, tüketici kredilerindeki artış yönlü hareketi çok yakından izlediklerini söyledi. 
Babacan, NTV'de katıldığı bir programda cari açık hatırlatılarak talebi kısıcı önlemlerin olup olmayacağı sorusu üzerine, cari açığı oluşturan sebepler içinde tüketimin payının düşük olduğunu belirtti. Babacan şöyle konuştu "Biz kozmetik şeyler yapmak istemiyoruz. İşe yaramayacağını bile bile böyle bir adımı... Özellikle KKDF çok konuşuldu. Muhtemel tedbirlerden birisidir belki. Bürokrasi çok tedbir de üretebilir. Bunların içinden nihai olarak ne yapılır, o karar hükümete aittir." 
Babacan, tüketici kredilerinin fiyat istikrarı ve bankaların bilanço yapısı açısından dikkat edilmesi gereken bir konu olduğunu, cari açığa etkisinin üçüncü sırada sayılabileceğini vurguladı. Tüketici kredilerindeki gelişmeleri çok yakından izlediklerini de söyleyen Babacan, "Kamu bankalarımız iki haftadır tüketici kredileri konusunda frene basmış durumda. Kendi iç sebepleri var, belli limitleri vardı, o limitlere yaklaştılar... Başka nedenleri de var. Dolayısıyla kamu bankaları tüketici kredileri konusunda bir süre dinlenecekler" dedi. 

Limitler doldu 
Babacan, piyasalardaki oynaklığa ilişkin soruya da "Şu andaki durum bir dış şoktur. İçerdeki olayların parametrelere yansıması yok denecek kadar azdır" yanıtını verdi. Babacan, sermaye hareketlerinin önüne bir engel koymayı düşünmediklerini de belirtti. 
Ziraat Bankası Genel Müdürü Can Akın Çağlar ise Milliyet'in sorularını yanıtlarken, şubelerinin yıllık bazda belirlenen kredi limitleri bulunduğunu belirtti. Çağlar, "Bazı şubelerimizin bu limitleri dolmuş olabilir. Bunun dışında kredileri durdurmak gibi bir uygulamamız yok' dedi. 

Kamu bankalarının tüketici kredilerindeki payı yüzde 31'e ulaştı Aylar Kamu bankalarının verdiği kredi Payı Özel bankaların verdiği kredi Payı Yabancı bankaların verdiği kredi Payı Toplam tüketici kredileri Nisan 857 24,9 2.375 69,0 211 6,1 3.443 Mayıs 936 25,4 2.557 69,4 191 5,2 3.684 Haziran 1.015 25,4 2.789 69,8 190 4,8 3.994 Temmuz 1.136 26,3 2.995 69,3 188 4,4 4.319 Ağustos 1.264 26,1 3.373 69,7 199 4,1 4.837 Eylül 1.381 25,6 3.810 70,6 208 3,8 5.398 Ekim 1.599 24,5 4.689 71,9 238 3,6 6.526 Kasım 1.835 24,7 5.305 71,6 274 3,7 7.415 Aralık 2.208 25,6 6.109 70,8 317 3,7 8.634 Ocak 2.621 26,6 6.868 69,8 354 3,6 9.844 Şubat 3.002 28,4 7.210 68,2 364 3,4 10.577 Mart 3.568 30,3 7.784 66,1 431 3,7 11.783 Nisan 4.077 31,0 8.547 64,9 545 4,1 13.169 

Kredilerde kamunun payı 7 puan arttı EKONOMİ SERVİSİ 
Bir yılda 3.4 katrilyon liradan 13.2 katrilyona fırlayan tüketici kredilerinde kamu bankalarının payı her geçen ay artıyor. Merkez Bankası verilerine göre, Nisan 2003 sonunda tüketici kredileri pastasında yüzde 24.9'luk paya sahip olan kamu bankaları 23 Nisan 2004 tarihi itibariyle pazar payını yüzde 31'e çıkardı. Kamu bankalarının 2003'te yüzde 24 - 26 arasında bulunan pazar payındaki artışın özellikle yılbaşından sonra tırmanmaya başladığı gözlendi. Pazar payı ocakta yüzde 26.6, şubatta yüzde 28.4, martta yüzde 30.3 oldu. 
Rakamsal olarak bakıldığında, Nisan 2003'te 857 trilyonluk kredi veren kamu bankalarının tüketici kredileri geçen ay 4.1 katrilyona tırmandı. Özel bankaların payı ise son bir yılda yüzde 69'dan yüzde 64.9'a geriledi. 


</TEXT>
</DOC>
