<DOC>
<DOCNO> 226706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/guncel/agun.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da türban yasağı 
</HEADLINE>
<TEXT>

   1 Nisan'da Baden - Württemberg Eyalet Meclisi'nde görüşülecek yasa tasarısıyla öğretmenlerin okullarda türban takmaları yasaklanacak 
      FRANKFURT Milliyet 
   
   Almanya'da ilk türban yasağını Baden - Württemberg Eyalet Meclisi'nin alması bekleniyor. Kabul edilmesine kesin gözüyle bakılan yasa, 2 Nisan'da yürürlüğe girecek. 
   Almanya'da, kamu alanlarında türbanı yasaklayan ilk yasa tasarısı, 1 Nisan'da Baden - Württemberg Eyalet Meclisi'nin önüne getiriliyor. Eyalette iktidardaki Hıristiyan Demokrat Birlik partisinin CDU girişimiyle hazırlanan yasa tasarısı, sadece Müslüman öğretmenlerin okullarda türban takmalarını yasaklıyor. 
   
   Dini sembol taşınmayacak 
   Öğretmenlerin dini görüşlerini semboller aracılığıyla yansıtmasını yasaklayan, ancak haç gibi Hıristiyanlığa ait sembolleri bu yasak kapsamının dışında tutan yasa, eyalette ana muhalefetteki Sosyal Demokrat Parti SPD ile Hür Demokrat Parti FDP tarafından da destekleniyor. Meclis'ten geçmesine kesin gözüyle bakılan ve 2 Nisan'da yürürlüğe girmesi beklenen yasa tasarısına sadece Yeşiller karşı çıkıyor. 
   Ülkede 16 eyaletten altısının birkaç ay içinde türbanı yasaklayan yasalar çıkarması bekleniyor. Baden - Wüttemberg'in dışında Bavyera, Berlin, Hessen, Aşağı Saksonya ve Saarland da türbanı yasaklama kararı alan, ancak henüz yasalarını çıkartmamış eyaletler arasında yer alıyor. Kuzey Ren Vestfalya ile Bremen eyaletinde, yasaklama konusunda henüz bir karara varılamadı. 
   Federal Meclis'te SPD'nin iç politikadan sorumlu milletvekili Dieter Wiefelspütz, 2 - 3 yıl içinde eyaletlerin tamamının türbanı yasaklayacağını belirterek, "Kamusal alanda kılık kıyafet yönetmeliği var. Benim de h kim olarak cüppe taşımamam gerekiyor. Bu yasaklamalarla kimsenin din özgürlüğü kısıtlanmıyor" diye konuştu. Almanya'da türban tartışması, Baden - Wüttemberg eyaletinin, 31 yaşındaki Müslüman öğretmen Fereshta Ludin'in okulda başörtüsü takmasının engellemesi üzerine başladı. Anayasa Mahkemesi'ne kadar taşınan davada yargıçlar, yasalarda türbanı yasaklayan bir madde bulunmadığını, dolayısıyla eyaletin böyle bir yasak getiremeyeceğini belirterek, gerekli yasal düzenlemelerin yapılması uyarısında bulunmuştu. Eyaletler de bunun üzerine yasal altyapıyı oluşturmak üzere harekete geçmişti. 
   
   
   
   
</TEXT>
</DOC>
