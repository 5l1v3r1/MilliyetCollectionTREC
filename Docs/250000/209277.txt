<DOC>
<DOCNO> 209277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun20.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Türkiye ile savunma harcamalarını azaltalım 
</HEADLINE>
<TEXT>

     Yunanistan Dışişleri Bakanı Yorgo Papandreu, Türkiye ile Yunanistan arasında savunma harcamalarının azaltılmasına yönelik bir anlaşma imzalanması önerisinde bulundu. 
     Papandreu, seçim kampanyası çerçevesinde geldiği Batı Trakya'nın Dedeağaç kentinde yaptığı konuşmada, böyle bir anlaşmanın Yunanistan'daki 7 Mart seçimlerinin ardından imzalanabileceğini belirtti. 
     Papandreu, ''Barış benim hayalimdir. Bu nedenle Türkiye hükümeti ve halkına çağrıda bulunuyorum. Yıllık bazda savunma harcamalarının eşit şekilde ve aşamalı olarak azaltılması için anlaşmaya varalım'' dedi. 
     Böyle bir anlaşmaya varılması durumunda, her iki ülkede de muazzam üretim kaynaklarının toplumsal kalkınmaya yönelik çalışmalara sevk edilmekte serbest kalacağını belirten Papandreu, ''Bu anlaşma barış ve istikrara yapılmış ortak bir yatırım olacaktır. Böyle bir anlaşma imzalamak biz siyasi liderlerin halklarımıza karşı olan bir borcudur'' dedi. 
     
</TEXT>
</DOC>
