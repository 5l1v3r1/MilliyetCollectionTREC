<DOC>
<DOCNO> 249025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy12.html </URL>
<DATE> 2004/06/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Piriştina'dan sonra başkan kim olacak 
</HEADLINE>
<TEXT>

     İzmir Büyükşehir Belediye Başkanı Ahmet Piriştina'nın kalp krizi sonucu hayatını kaybetmesinden sonra, İzmir kamuoyu ve CHP kulisleri, ''yeni başkan kim olacak '' sorusuna yanıt bulmaya çalışıyor. 
     CHP İzmir İl Başkanı Alaattin Yüksel, AA muhabirine yaptığı açıklamada, Genel Başkanı Deniz Baykal'ın, Narlıdere Kültür Merkezi'nde bir grup milletvekili ve Büyükşehir Belediyesi Meclis üyeleriyle biraraya geldiğini bildirdi. 
     
     DENİZ BAYKAL'IN GÖRÜŞLERİ 
     Baykal'ın ''çizgiyi bozmadan sürdürecek bir meclis üyesi üzerinde uzlaşılmasını istediğini'' belirten Yüksel, şunları söyledi 
     ''Sayın Genel Başkan, toplantı boyunca isimler ve kişiler üzerinde durmadan, anlayışını belirtti. Tek aday çıkartın. Herkes bu doğrultuda dikkatli davranmalı. En uygun adayı aranızdan bulacağınıza inanıyorum dedi. Ben isterim, bu benim yakınımdır mantığının hareket edilmemesini önerdi. Baykal Bizi İzmir'e mahçup etmeyecek, halkın bize yüklediği sorumluluk çerçevesinde bir aday belirleyin diye konuştu. Benim başkanlığımda toplanacak CHP Büyükşehir Belediye Meclisi Grubu'nda 7 belediye başkanı ile 33 meclis üyesi var. Başkan, bu 40 kişiden biri olacak. Kamuoyunun gündemine gelen isimlerin tamamı, spekülasyondur.'' 
     
     AYDOĞAN ''TARİHİ GÖREV'' 
     Büyükşehir Belediyesi CHP Grup Başkan Vekili Sırrı Aydoğan da, Deniz Baykal'ın toplantıda, ''enine boyuna'' bir konuşma yaptığını, genel tavrını ortaya koyduğunu söyledi. 
     Aydoğan, ''Benim ve grubumun görevi, Piriştina'nın hatırasını 5 sene götürecek birini bulmak. Olumlu, birikimli bir arkadaşımızı seçmek. Bu tarihi bir görevdir.''dedi. 
     
     TUNÇAĞ, DURAK VE BATUR 
     Adı, Büyükşehir Belediye Başkan adaylar arasında geçen Konak Belediye Başkanı Muzaffer Tunçağ, AA muhabirine yaptığı açıklamada ''aday olduğunu'' bildirdi. Piriştina'dan devralacağı ''mirası yürüteceğine inandığını'' belirten Tunçağ, şunları kaydetti 
     ''Ortak yürüttüğümüz Kemeraltı, Kent Yenileme, Heyelan Bölgesi ve Olimpiyat Köyü gibi projelerimiz vardı. Bu projeleri şimdi İzmir çapında yürütmek isterim. Kentte önemli ölçüde bir sivil toplum örgütü ve kamuoyu desteğine sahibim.'' Karşıyaka Belediye Başkanı Cevat Durak ise kendisinin ''aday olmadığını'', ancak arkadaşlarının bu konuda ''talepleri olduğunu'' söyledi. 
     Partisinin görev vermesi durumunda seve seve yerine getireceğini ifade eden Durak, ''Birlik ve beraberlik içinde hizmeti birlikte götürebiliriz'' diye konuştu. 
     Narlıdere Belediye Başkanı Abdül Batur da, ''Piriştina'nın bayrağını taşıyacak, onun verdiği sözleri yerine getirecek kişi benim'' dedi. 
     
</TEXT>
</DOC>
