<DOC>
<DOCNO> 231578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun06.html </URL>
<DATE> 2004/04/15/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
El Cezire Berlusconi Irak'tan çekilmeyince 1 İtalyan rehine öldürüldü 
</HEADLINE>
<TEXT>

     Irak'ta 4 İtalyan'ı kaçıran kişilerin, İtalya Başbakanı Silvio Berlusconi'nin Irak'tan çekilmeyi reddetmesi nedeniyle bir rehineyi öldürdükleri kaydedildi. 
     El Cezire televizyonu yetkilileri, İtalyanları kaçıran kişilerin, Berlusconi'nin çekilmeyi reddetmesi üzerine bir rehineyi öldürdüklerini belirtti. 
     Rehinelerden birinin öldürüldüğünü duyuran El Cezire televizyonu yetkilileri, rehinenin nasıl öldürüldüğüne ilişkin ellerinde video görüntüleri olduğunu, ancak ''çok kanlı'' olduğu için bunları yayınlamayacaklarını bildirdi. 
     
     ÖLDÜRÜLEN REHİNE 

     Irak'ta öldürülen İtalyan rehinenin, 35 yaşındaki Maurizo Quattrocchi olduğu açıklandı. 
     Teşhis işlemi, El Cezire televizyonu tarafından Katar'daki İtalya Büyükelçiliği'ne ulaştırılan infaz görüntüleri incelenerek yapıldı. 
     Kendilerini ''Yeşil Tugay'' olarak adlandırılan örgüt mensupları, El Cezire televizyonuna gönderdikleri bildirilerinde, rehinenin, İtalya hükümeti tarafından taleplerine kulak tıkanmasına tepki olarak öldürüldüğünü, talepleri yerine getirilmezse diğer rehineleri de tek tek öldüreceklerini belirttiler. 
     
     İTALYA KAYGILI 

     El Cezire televizyonunda yayınlanan ve Irak'ta kaçırılan 4 İtalyan rehineden birinin öldürüldüğünü bildiren haber, İtalya'daki kaygıları artırdı. 
     ''Şantaja boyun eğmeyeceklerini'' açıklayan İtalyan Dışişleri Bakanı Franco Frattini , Rai1 televizyonunda katıldığı ''Porta a Porta'' programında yaptığı açıklamada, ''Bir kişinin öldürülmüş olduğuna ilişkin haber bizlere de ulaştı'' dedi. Frattini, rehinenin, Iraklı eylemcilerce öldürüldüğünü teyit etti. 
     Frattini, İtalyanları kaçıranların, Şii lider Mukteda Sadr'ın milisleri olmadığını da kaydetti. 
     
</TEXT>
</DOC>
