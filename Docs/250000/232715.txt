<DOC>
<DOCNO> 232715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun03.html </URL>
<DATE> 2004/04/19/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Irak'ta bu ay 104 Amerikan askeri öldü... 
</HEADLINE>
<TEXT>

     Irak'ta hafta sonunda meydana gelen şiddetli çatışmalarda 10 Amerikan askeri ölürken, Sünni ve Şii direnişin tırmandığı bu ay ölen toplam Amerikan askeri sayısı 104 oldu. 
     Amerikan ordusundan bugün yapılan açıklamada, Suriye sınırındaki Kusayba'da kanlı çatışmalarda 4 deniz piyadesi ile 25-30 kadar Iraklı'nın öldüğü bildirilmişti. 
     Açıklamada, gün boyu süren çatışmaların devriye gezen bir askerin düşman güçlerin makineli tüfek ve havan topu ateşi altında olduğunu bildirmesiyle başladığı, yaklaşık 120-150 militanla çatışıldığı kaydedildi. 
     Amerikan ordusu açıklamasında, askerlerin ''gerillaların havan topu mevzilerini kadın ve çocukların kuşatarak canlı kalkan oluşturduklarını'' söyledikleri, sivillerin bu mevzilerde özgür iradeleriyle olup olmadığının bilinmediği kaydedildi. 
     Divaniye'de dün 3 Amerikan askeri öldürülmüştü. Görgü tanıkları buradaki çatışmalarda 7 Iraklının öldüğünü, 6'sının da yaralandığını açıklamıştı. 
     Bağdat'ta dün ve bugün 2, Tikrit'te 1 Amerikan askeri öldürülmüş, Amara'da bir İngiliz konvoyuna yapılan saldırıda 2 asker yaralanmıştı. 
     Samava kentinde de, Hollandalı askerlerle Iraklılar arasında çatışma çıkmıştı. 
     
</TEXT>
</DOC>
