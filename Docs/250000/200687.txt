<DOC>
<DOCNO> 200687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur31.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Kurumsal ittifak peşinde değiliz 
</HEADLINE>
<TEXT>

     CHP Genel Sekreter Yardımcısı Oğuz Oyan, kurumsal ittifak peşinde olmadıklarını, CHP'nin çatısı altında belediye başkanlığına adaylık formülüne açık olduklarını bildirdi. 
     Oyan, parti genel merkezinde düzenlediği basın toplantısında, geçtiğimiz hafta sonu belediye başkanları ve il başkanları ile yerel seçim hazırlıklarına ilişkin yapılan toplantının sonucuna ilişkin açıklamalarda bulundu. 
     Milletvekili ve Parti Meclisi PM üyelerinin kendi illeri dışındaki illerde gözlemci olarak görev yaparak yerel yönetimlere hazırlık çalışmalarının başlatılacağını belirten Oyan, aralık ayından itibaren CHP'lilerin Anadolu ve Trakya'ya yayılma programının başlatılacağını kaydetti. Oyan, ''CHP, yerel seçim çalışmalarına ilişkin düğmeye basmıştır'' dedi. 
     CHP'nin, doğru adaylarla seçime girmek ve seçimden sonra CHP'nin sosyal demokrat ilkelerini uygulamaya sokacak belediye başkanlarıyla yoluna devam etmek istediğini anlatan Oyan, ''Bu, çok titiz bir çalışma gerektirecek'' diye konuştu. 
     
     SORULAR 
     Oyan, gazetecilerin diğer sol partiler ile ittifak yapılıp yapılmayacağı sorusuna ilişkin, ''CHP, bir ittifak çalışması içinde değil. Ancak, solun önder partisi olarak diğer sol partilerin, CHP'nin hem adaylarının desteklenmesi hem de ortak aday çıkarma gibi birtakım talepleri varsa, bunların CHP çatısı içinde olabileceği mesajını bir kere daha buradan iletmek isteriz'' dedi. 
     Oyan, kurumsal ittifak peşinde olmadıklarını, CHP'nin çatısı altında belediye başkanlığına adaylık formülüne açık olduklarını kaydetti. Bir soru üzerine, aday belirleme yöntemlerinin henüz olgunlaştırılmadığını belirten Oyan, Kemal Derviş'in adının İstanbul Büyükşehir Belediye Başkanlığı için geçtiğinin hatırlatılması üzerine de, ''Benim bilgim içinde değil şu an için. Ama kuşkusuz önemli bir metropol. İstanbul'da biz seçimi zorlayacak adayları her zaman düşünmek durumundayız. İsmi şu ana kadar dillendirilmiş değil, arayışlar var'' diye konuştu. 
     
     ''CHP SÖZ VERİYOR'' 
     İl başkanları ve belediye başkanları ile geçtiğimiz hafta sonu yapılan toplantının sonuç bildirgesi, ''CHP yerel yönetici adayları olar söz veriyoruz'' başlığı altında yayınlanarak gazetecilere dağıtıldı. Oyan, bildirgenin belediye başkan adaylarının ortak görüşlerini yansıttığını, bunların dışında da adayların bölgelerine özel olarak vaatlerde bulunabileceklerini söyledi. 
     Maddeler halindeki bildirgenin sonuç bölümünde, şu ifadeler yer aldı 
     ''Kent halkının refahı ve huzuru için her türlü çabayı göstereceğime, Yerel yönetimi ulusal yönetime rakip değil onun bütünleyicisi olarak göreceğime, Hak ve hukuk ilkelerini, fırsat eşitliğini her koşulda gözeteceğime, Kenti çağdaş, üreten, katılımcı düşüncenin merkezi yapacağıma, Cumhuriyet değerlerinin korunması ve geliştirilmesine katkıda bulunacağıma, Kenti, aydınlanma düşüncesinin yerel kalesi durumuna getireceğime, yerelden evrensele açılan bir anlayışın izleyicisi olacağıma, çağdaş normlarda bir kent ve kent yaşamı yaratacağıma, kamuoyu önünde söz veririm.'' 
     
</TEXT>
</DOC>
