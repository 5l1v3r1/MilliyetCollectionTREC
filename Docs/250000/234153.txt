<DOC>
<DOCNO> 234153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko22.html </URL>
<DATE> 2004/04/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İşsizliğe AB'den 32 milyon dolar 
</HEADLINE>
<TEXT>

     Türkiye'deki işsizliği önlemek için başlatılan Aktif İş Piyasası Stratejisi Programı, AB'den sağlanan ve hibe olarak dağıtılması öngörülen 32 milyon dolarlık krediyle işsizliğe çözüm getirmeyi amaçlıyor. 
     Türkiye İş Kurumu Konya İl Müdürü Ali Göktürk, Konya'nın, İş-Kur'un AB standartlarında yeniden yapılandırılması için pilot bölge seçildiğini, bu doğrultuda yapılan çalışmaların ise başarıyla devam ettiğini söyledi. 
     Bu projenin sorumluğunu üstlenen Hifab İnternational, IMC, Lernia ve Arbetmarknadsstyrelsen adlı 4 yabancı danışmanlık şirketinin aynı zamanda AB kaynaklı 32 milyon euro kredi programının planlamasını da yaptığını belirten Göktürk, ''Bu projeyle Türkiye'de yaşanan yüksek düzeydeki işsizliğin çözümüne yönelik önemli bir adım atılmış olacak'' dedi. 
     Projeye göre 32 milyon euronun, geliştirilecek projelere hibe edileceğini belirten Göktürk, şunları kaydetti 
     ''Her proje için en az 10 bin euro, en fazla 375 bin euro verilecek. Hibeden yararlanmak isteyen proje teklifleri için Nisan ve Haziran aylarında 2 ayrı çağrı yapılacak. Bu projeden beklenen, işsizlerin ve işsiz kalma riski altında çalışan kişilerin, uygulanacak aktif istihdam önlemleri aracılığıyla iş şanslarının yükseltilmesidir. Hibe alabilecek kuruluşlar ise vakıflar, dernekler, yerel yönetimler, meslek odaları, sendikalar, meslek odaları, üniversiteler, eğitim kurumları ve kooperatifler.'' Göktürk, konuyla ilgili bilgi almak ve hibe programından yararlanmak isteyen kuruluşların, Konya, Antalya, Afyon, Muğla, Karaman, Isparta ve Burdur İş-Kur il müdürlüklerine başvurabileceklerini bildirdi. 
     Ali Göktürk, projeyle ilgili her türlü bilgiye, ''www.iskur.gov.tr'' internet adresinden de ulaşılabileceğini de kaydetti. 
     
</TEXT>
</DOC>
