<DOC>
<DOCNO> 224501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko33.html </URL>
<DATE> 2004/03/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Unakıtan Herkes geleceğe göre hesabını yapsın 
</HEADLINE>
<TEXT>

     Maliye Bakanı Kemal Unakıtan, düşen enflasyon ortamında kullanılan kredilere dikkati çekerek, ''Lütfen herkes geleceğe göre hesabını yapsın. Gelecek enflasyon faiz beklentilerine göre hesaplarını öyle yapsın bütün tüketiciler. Esnaf da öyle hareket etsin'' dedi. 
     Artık karların, fiyatların ve faizlerin düşeceğini söyleyen Unakıtan, sanayicinin de hesabını buna göre yapmasını istedi. enflasyon çok büyük bir sıkıntı olduğunu belirterek, '' En büyük hırsız diyorum ben'' dedi. 
     Maliye Bakanı Unakıtan, Ankara Sanayi Odası ASO Başkanı Zafer Çağlayan ve Yönetim Kurulu üyelerini kabul etti. 
     Görüşmenin ardından açıklamalarda bulunan Bakan Unakıtan, ASO heyetinin, hazırladıkları ''Düşen Enflasyon Ortamında Yaşamak'' konulu çalışmayı getirdiklerini söyledi. 
     Bunun, ASO'nun ülke gerçekleri ile ne kadar ilgili olduğunu göstermesi açısından önemli olduğunu vurgulayan Unakıtan, artık Türkiye'nin değişmekte olduğunu, şimdi seçim ortamında olunmasına rağmen eski seçim havasının bulunmadığını söyledi. 
     Dolayısıyla artık gerçekçi olunması gerektiğini vurgulayan Maliye Bakanı, Türkiye'nin gerçeklerini görüp de üzerine korkmadan gitmenin önemli olduğunu vurguladı. 
     
     ENFLASYONUN DÜŞÜŞÜ 
     Önümüzdeki dönemde Türkiye'de enflasyonun olmayacağı ve enflasyonun giderek vatandaşın hayatından çıkarılacağını kaydeden Unakıtan, şöyle devam etti 
     ''Bana göre enflasyon hakikaten çok büyük bir sıkıntı, en büyük hırsız diyorum ben. Hortumcu falan diyoruz ya en büyük hırsız, neden Bir insan yatarken parası çalınıyor...Ertesi gün kalktığında aynı parayla aynı malı alamıyor. Enflasyon denen bir hastalık çalmış götürmüş parayı, buharlaştırmış. Şimdi artık ülkemiz öyle bir sıkıntı ile hastalıkla karşılaşmayacak.'' ''Enflasyonsuz büyüme olmaz'' sözlerine karşı çıkan Maliye Bakanı, enflasyonsuz büyüme olduğunu, toplumun da enflasyon hastalığını bünyesinden attıktan sonra çok daha sağlıklı bir bünyeye kavuşacağını söyledi. 
     
     ''ESKİ ALIŞKANLIKLAR TERKEDİLMELİ'' 
     Eski alışkanlıkların da terkedilmesi gerektiğini vurgulayan Kemal Unakıtan, bunun için herkesin dikkatli olması gerektiğini, başta devletin, hükümetlerin dikkatli olacağını kaydetti. 
     Kamu maliyesinin çok önemli olduğunu vurgulayan Unakıtan, esnaf, sanayici ve tüccarın da dikkatli olmasını ve hesaplarını dikkatli yapması gerekeceğini ifade etti. 
     Düşen enflasyon ortamında kullanılan kredilere de değinen Bakan Unakıtan, şöyle devam etti 
     ''Şimdi aman ne güzel yüzde 2'ye düştü haydi alalım ...Yarın yüzde 2'ler yüzde 1'e düşecek. Belki daha ilerde yüzde 1'ler de yüzde yarımlara düşecek. Daha azlara düşecek. O zaman yüzde 2'ler çok denmeyecek mi Onun için lütfen herkes geleceğe göre hesabının yapsın. Gelecek enflasyon faiz beklentilerine göre hesaplarını öyle yapsın bütün tüketiciler. Esnaf da öyle hareket etsin.'' Artık karların, fiyatların ve faizlerin düşeceğini söyleyen Unakıtan, sanayicinin de hesabını buna göre yapmasını istedi. 
     
     PEŞİN VERGİNİN KALDIRILMASI 
     Peşin verginin kaldırılması yönünde bir çalışma olup olmadığının sorulması üzerine de Unakıtan, ''Yok şimdi kaldırmayacağım'' dedi. 
     Çağlayan'ın ''enflasyon düşünce kaldıracaksınız ama değil mi '' diye sorması üzerine de Unakıtan, ''Taahhütlere girmek istemiyorum. Kamu maliyesi çok önemli, mali disiplini bıraktığınız an, ne bu enflasyon kalıcı olur ne de düşürebilirsiniz'' dedi. 
     Şu anda kesin bir şey söylemenin mümkün olmadığını vurgulayan Unakıtan, ''Ben hesabıma bakarım'' dedi. 
     Ücretlilerden kesilen verginin yüksek olduğunun hatırlatılması üzerine de Unakıtan, ücretlilerden kesilen vergi yükünün çok olmadığının altını çizdi ve sosyal güvenlik primlerinin yüksek olduğunu, bunun da Çalışma ve Sosyal Güvenlik Bakanlığı'nın alanına girdiğini hatırlattı. 
     
     ELEKTRİK FİYATININ DÜŞÜRÜLMESİ 
     Maliye Bakanı Unakıtan, ASO Başkanı Çağlayan'ın, basında yer alan, sanayi için elektrik fiyatlarında indirim yapılacağı yönündeki haberler üzerine kendisine teşekkür etmesi üzerine de, ''Aldılar mı karar '' diye sordu. 
     ''Hemen halletmek istiyor tabi...Ama bunları biz oturup hesabını yapıp kararını almadıkça bizim bir şey söylememiz mümkün değil'' diyen Unakıtan, Enerji ve Tabii Kaynaklar Bakanı'nın bu konuda açıklama yaptığının söylenmesi üzerine de, ''Enerji bakanımız söylediyse doğrudur'' karşılığını verdi. 
     
     ASO BAŞKANI 
     ASO Başkanı Çağlayan da, insanların enflasyonla ilgili beklentilerinin farklı noktalarda olduğunu hatırlatarak, halkın ''enflasyon cahili'' olduğunu söyledi. 
     Türk insanının yüzde 90'ının tek haneli enflasyonu bilmediğini vurgulayan ASO Başkanı, 55 yaşın altındaki insanların tek haneli enflasyonu hatırlamadığını kaydetti. 
     Dezenflasyon sürecinde insanların ne yapacağını bilmediğini söyleyen Çağlayan, ''Gerçekten hepimiz sudan çıkmış balığa dönebiliriz böyle bir ortamda'' diye konuştu. 
     İnsanların bir anda faizlerin aylık yüzde 2'lere düşmesi ile birlikte, erteledikleri tüketim alışkanlıklarının açığa çıktığını kaydeden Çağlayan, bugün yüzde 2 gibi görünen aylık faizin yüzde 12'lik enflasyon ortamında yüzde 12 reel faiz anlamına geleceğini belirtti. 
     
     YENİ ''ZEDE'' UYARISI 
     Çağlayan, enflasyonun daha da düştüğü bir ortamda yüzde 2'lik faizlerin ciddi sıkıntılar yaratabileceğini, bugün borçlanılan faizlerin yeni ''zede'' ler yaratabileceği uyarısında bulundu. Enflasyonun düştüğü ortamda yeni bir vergi reformu isteme hakkının ortaya çıktığını söyleyen Çağlayan, peşin verginin enflasyonun düşüşü ile beraber kaldırılmasını ve enflasyon muhasebesi kanununun gözden geçirilmesi gerektiğini söyledi. 
     
</TEXT>
</DOC>
