<DOC>
<DOCNO> 227298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo18.html </URL>
<DATE> 2004/03/31/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fenerbahçe'de, Akçaabat Sebatspor maçı hazırlıkları... 
</HEADLINE>
<TEXT>

     Ligin 28. haftasında Akçaabat Sebatspor ile yapacağı maçın hazırlıklarını milli takımlarda bulunan 9 futbolcusundan yoksun sürdüren Fenerbahçe'de, çalışmaları sürdüren oyuncuların mücadelesi teknik heyeti sevindiriyor. 
     Samandıra Tesisleri'nde antrenör Roland Koch yönetiminde gerçekleştirilen, 13 futbolcunun yer aldığı antrenmanda, sarı- lacivertlilerin hırslı ve istekli oldukları gözlendi. 
     Yaklaşık 1.5 saat süren çalışmada önce kondisyon, top kontrolü ve ikili mücadeleye yönelik çalışmalar yapan futbolcular, son bölümde ise 3 devre halinde dayanıklılık ve çabukluğa dayalı dar alanda çift kale maç yaptı. 
     
     YEŞİLLER 14-11 GALİP 
     Sarı-lacivertlilerin, çalışmanın son bölümünde yapılan çift kale maçı, 7 golle en çok gol atan oyuncu Luciano'nun da dahil olduğu yeşil takım kazandı. 
     Maçta yeşil takım Recep, Luciano, Serhat, Selçuk, Aurelio ve İsmail, lacivert takım ise Mehmet, Olcan, Ali, Servet, Nobre ve Erdem'den oluşurken, 7 gol atarak antrenmanın yıldızı olan Luciano'yu 5 golle Olcan takip etti. 
     Yeşil takımda Serhat, Aurelio ve Selçuk 2'şer, İsmail 1 kez fileleri havalandırırken, lacivert takımın diğer golleri Ali 4 ve Nobre'den 2 geldi. 
     Sakatlığı nedeniyle tedavi olup çalışmasını salonda sürdüren Mehmet Yozgatlı'nın yanısıra milli takım kamplarında bulunan Ümit, Fatih, Tuncay, Mahmut, Semih, Rebrov, Petkov, Tomas ve Van Hooijdonk çalışmada yer almadı. 
     Bu arada futbolcu sayısını artırmak için PAF takım oyuncusu Erdem de A takımını antrenmanına katıldı. 
     Öte yandan kaleci Volkan, çalışmanın son bölümünde yapılan çift kale maçlara katılmadı. 
     Fenerbahçe, Akçaabat Sebatspor maçının hazırlıklarını yarın akşam milli takımlardan dönecek bazı oyuncularının da katılımıyla gerçekleştireceği antrenmanla sürdürecek. 
     
</TEXT>
</DOC>
