<DOC>
<DOCNO> 245599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonspo01.html </URL>
<DATE> 2004/06/05/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Ergün Gürsoy Hagi, kesinlikle kalacak... 
</HEADLINE>
<TEXT>

     Galatasaray Kulübü 2. Başkanı ve Futbol Şubesi Sorumlusu Ergün Gürsoy, kalıp kalmayacağı konusunda spekülasyonlar yapılan Hagi'nin kesinlikle takımın başında yer alacağını söyledi. 
     Gürsoy, Star TV'de katıldığı canlı yayında, transferler ve çeşitli konular hakkında bilgi verdi. 
     Galatasaray'a olan borcunu ödemek için bu dönem görev kabul ettiğini söyleyen Ergün Gürsoy, ''Sayın başkan Özhan Canaydın bana teklif yaptı. Kendimi Galatasaray'a borçlu hissettim. Bundan önce futbol şubesini teknik direktör götürüyordu, her şeyiyle Fatih Terim yapıyordu. Böyle bir model olmadığı için ben futbol şubesine talip oldum. Başarının nasıl elde edebileceğini, futbol şubesinin nasıl ayağa kalkacağını biliyorum'' diye konuştu. 
     Gürsoy, 1996 yılında takımın başına Fatih Terim'i kendisinin getirdiğini ifade ederek, ''Futbolculuğundan bu yana kendisiyle dostluğumuz vardır. Halen dostuz. Belki kendisi benim yöneticiliğim döneminde yine takıma gelecektir. Şartlar uyarsa, yeniden gelebilir'' dedi. 
     Hagi'nin takımda kalacağını belirten 2. Başkan ve Futbol Şubesi Sorumlusu Gürsoy, ''Hagi neden kalmasın. Esas Hagi bu sene kendisini gösterecek. Geçmişte basın Hagi'ye sahada takımı o yönetiyor demiyor muydu. Şimde kendisi 5 metre öteye geldi'' diye konuştu. 
     Ergün Gürsoy, Hagi'nin yardımcılığını Metin Yıldız'ın yapmaya devam edeceğini, Metin Türel'in altyapı koordinatörlüğüne getirildiğini, Taffarel'in ise aile sorunları nedeniyle geri dönmeyebileceğini anlattı. 
     
     ''YILDIZLARI ALACAĞIZ'' 

     Ergün Gürsoy, transferle ilgili hiçbir umutsuzluğunun bulunmadığını ifade ederek, ''Başkanım bana 'Gerekli yerlere gereken oyuncuları alabilirsiniz' dedi'' açıklamasını yaptı. 
     ''Bir tane oyuncu alamasak da bu savaşta sonuna kadar varım, takımı yüzüstü bırakacak değilim'' diyen Gürsoy, sözlerini şöyle sürdürdü 
     ''Türk futbolu 15-16 milyon dolara futbolcu alacak güçte değil, taraftarların da bunu istemeleri doğru değil, ama biz elimizden geleni yapacağız. Otobüse binmişseniz, biletinizi de almışsınızdır. Gerekli yıldız oyuncuları alacağız. 10 futbolcu var, bunlarla ilgileniyoruz. 2 tane savunma, 1 tane orta saha, 1 de 10 numara tabir edilen bir oyuncu alacağız. Taraftarlarımız bize güvenmeye devam etsinler, sabırlı olsunlar, gerekeni yapacağız.'' Galatasaray'ı 15 milyon dolar zarara uğratan Mario Jardel'in 1.5 milyon dolar bonservisi bulunduğunu, ancak bu futbolcuyu kesinlikle düşünmediklerini söyleyen Ergün Gürsoy, ''Gallardo, Djalminha, Kallon, Song, Concecao gibi isimlerle ilgileniyoruz'' dedi. 
     Yıldıray'a 3 yıllığına 6 milyon euro teklif ettiklerini ancak bu futbolcunun daha fazla istediğini anlatan Gürsoy, Okan'a 1 milyon euro verdiklerini ancak, Beşiktaş'ın 1.5 milyon vermesi nedeniyle bu futbolcunun siyah-beyazlı ekibe gittiğini kaydetti. 
     Gürsoy, Felipe'yi geri istediklerini de vurgulayarak, bu futbolcu için 8 milyon dolar maliyet ortaya çıktığını anlattı. 
     Taraftarlara da umut veren Ergün Gürsoy, ''Fenerbahçe 1 yıl önce Avrupa Kupalarına dahi katılamamıştı. Biz niye bu sene Şampiyonlar Ligi'ne katılmayalım. Hedefimiz şampiyonluk. Bizim böyle bir deneyimimiz de var. Hem benim ayağım uğurludur'' dedi. 
     Gürsoy, Hakan Şükür'ün Beşiktaş'a gideceğini sanmadığını da belirterek, ''Bunu rüyamda görsem inanmam'' şeklinde konuşurken, Gökdeniz'e talip olmadıklarını, Fenerbahçe'nin de bu oyuncuyu almasını istemediğini dile getirdi. 
     ''Mafya'' ile ilgisinin bulunmadığını ve dürüst bir işadamı olduğunu söyleyen Gürsoy, futbolda şikenin de bulunmadığını ifade etti. 
     Ergün Gürsoy, Futbol Federasyonu Başkanı Haluk Ulusoy'un geçmişte yanında olduğunu hatırlatarak, ''Ulusoy'un bulunduğu yerde mafya yoktur. Seçimlerde başkanımız emreder biz onu yaparız'' dedi. 
     Gürsoy, geçmişte Tuncay ile ilgilenmeyeceklerine dair Mustafa Koç'a söz verdiğini de anlattı. 

     
</TEXT>
</DOC>
