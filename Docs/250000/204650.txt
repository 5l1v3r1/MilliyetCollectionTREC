<DOC>
<DOCNO> 204650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur09.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Güler İntihar saldırılarının tüm boyutları ortaya çıkarıldı 
</HEADLINE>
<TEXT>

     İstanbul Valisi Muammer Güler, ilde 15 ve 20 Kasım 2003 tarihlerinde gerçekleşen intihar saldırılarının planlanma aşamasından icrasına kadar olan bütün boyutlarının İstanbul polisince ortaya çıkarıldığını bildirdi. 
     İstanbul Emniyet Müdürlüğü'nde basın açıklaması yapan Vali Güler, 15 Kasım 2003 tarihinde Şişli ve Beyoğlu'ndaki 2 sinagoga, 20 Kasım 2003'te de Beyoğlu'ndaki İngiltere'nin İstanbul Başkonsolosluğu ve Levent'teki HSBC Bank Genel Müdürlüğü'ne yönelik intihar saldırılarını gerçekleştirenlerin daha önce kimlikleriyle beraber açıklandığını hatırlattı. 
     Güler, şöyle dedi 
     ''Bu intihar saldırılarının planlanma aşamasından icrasına kadar olan bütün boyutları, İstanbul polisince ortaya çıkarılmış bulunmaktadır. Yani failleri, yardım ve yataklık yapanları belirlenmiştir. Bu suretle de terör saldırılarının fotoğrafı tümüyle netleştirilmiştir.''. 
     İstanbul Valisi Muammer Güler, ilde yapılan intihar saldırılarının terör örgütü El Kaide'nin Türkiye'de yapılanmaya çalışan unsurlarınca gerçekleştirildiğini bildirdi. 
     Vali Güler, İstanbul Emniyet Müdürlüğü'nde yaptığı basın açıklamasında, ''Yürütülen soruşturmalar, alınan ifadeler, yapılan sorgulamalara göre bu intihar saldırıları, El Kaide'nin Türkiye'de yapılanmaya çalışan unsurlarınca gerçekleştirilmiştir'' dedi. 
     Örgütün bazı üst düzey sorumlularının yurtdışına kaçtıklarının belirlendiğini anlatan Güler, ''Bunlar yakalandığında, uluslararası bağlantılarının da ne şekilde yürütüldüğü konusu da ortaya çıkacaktır'' diye konuştu. 
     Örgütün üst düzey konumunda bulunanlar da dahil olmak üzere şu ana kadar 35 kişinin İstanbul DGM'ce tutuklandığını dile getiren Vali Güler, sözlerini şöyle sürdürdü 
     ''Bugün yine örgütün üst düzey yöneticilerinden birinin de aralarında bulunduğu 10 kişi daha DGM'ye sevk edilmiştir. 
     Olay yerlerinde uzmanlarımızca detaylı bir şekilde yapılan çalışmalar, elde edilen bulguların değerlendirilmesi ve gözaltına alınan şahısların sorgulanması neticesinde, eylemleri gerçekleştiren şahısların uluslararası bir terör örgütüyle irtibatlı olarak ülkemizde örgütsel bir yapı oluşturdukları ve söz konusu eylemlerin ülkemizdeki bu unsurlar ile şahıslar tarafından gerçekleştirildiği tespit edilmiştir. 
     Ayrıca, yakalanan şahısların yapılan soruşturmasında daha önceden deşifre edilen herhangi bir dini motifli örgütle irtibatları tespit edilememekle beraber, hiçbir şahıs hakkında da arşivlere intikal eden bir bilgiye rastlanılmamıştır. 
     Bu da, yurtdışı kaynaklı yeni bir örgütsel oluşum içerisinde olan bu şahısların organizesi neticesinde bu eylemlerin yapıldığı gerçeğini ortaya koymaktadır.'' Muammer Güler, bombalı eylemlerden hemen sonra İstanbul Emniyet Müdürlüğü'nce düzenlenen operasyonel çalışmalar doğrultusunda tespit edilen şahısların yakalanması için Bingöl, Van, Konya, Bursa, Ankara, Hakkari, Ağrı ve Mardin'de koordinasyon ve müşterek çalışmalar sonucunda bugüne kadar 159 kişinin yakalandığını ifade etti. 
     8 ÇUVAL PLASTİK PATLAYICI 
     Eşzamanlı gerçekleştirilen bombalı intihar eylemlerinin, eylem öncesi ve sonrası organizasyon safhaları ve eylem kararları ile yardım ve yatakçılarının İstanbul Emniyet Müdürlüğü'nce düzenlenen seri ve aralıksız operasyonel çalışmalar neticesinde kısa süre içerisinde belirlendiğini vurgulayan İstanbul Valisi Güler, şunları kaydetti 
     ''Ayrıca bugüne kadar gözaltına alınan şahısların, ikametlerinde, gösterdikleri yerlerde yapılan detaylı araştırmalar sonucunda ele geçirilenlerin de, bugün burada sizlere sergilenmek üzere önemli bir bölümünü sunuyorum. 
     5 adet kaleşnikof, bunlara ait şarjörler ve fişekler, tabancalar, önemli olarak değerlendirdiğimiz 8 çuval 25'er kiloluk RDX adlı plastik patlayıcının hammaddesi ile 3 çuval 25 kiloluk Penta Eritritol-M PETN adlı hassas patlayıcının hammaddesi, sodyum karbonat gibi kimyasal asit ve toz maddeleri gibi bomba yapımında kullanılan laboratuvar malzemeleri, elektrik kabloları, dinamit lokumları, fitiller, dürbünler, bomba düzenekleri, el yapımı fünyeler ve diğer malzemeler ele geçirilmiştir. 
     Bunların da ortaya çıkardığı sonuç şudur, bu eylemde çok büyük miktarda patlayıcı kullanılmıştır. Kullanılan gübrenin tamamı 6 tonu bulmaktadır 4 ayrı eylemde. 
     Şu anda bulunan patlayıcılar da başka planlanacak eylemlerde kullanılacaktı.'' Vali Güler, ''bunların önlenmiş olmasının Türk ve İstanbul Polisi'nin büyük başarısı olduğunu'' bildirdi. 
     
</TEXT>
</DOC>
