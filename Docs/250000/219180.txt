<DOC>
<DOCNO> 219180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun33.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston "Kararı Kıbrıs halkı verecek" 
</HEADLINE>
<TEXT>

     ABD Dışişleri Bakanlığı Kıbrıs Özel Temsilcisi Thomas Weston, ''Kıbrıs'ta çözüme ilişkin kararı Kıbrıs halkının referandumlarla alacağını'' söyledi. 
     Kıbrıs'a yaptığı ziyaretin ardından Atina'ya gelen Weston, Yunanistan Dışişleri Bakanı Tasos Yaniçis ile bir araya geldi. 
     Weston, yaklaşık 1.5 saat süren görüşmeden sonra yaptığı açıklamada, Yaniçis'le Kıbrıs konusundaki son gelişmeleri ele aldıklarını, ancak görüşmelerinin esasına ilişkin bilgi vermeyeceğini belirtti. 
     Kıbrıs'ta referandumlarda olumsuz yanıt veren tarafın bu seçiminin bedelini ödeyeceği şeklindeki açıklamasına ilişkin soruları da yanıtlayan Weston, ''Bu ifademin hangi bölümünden vazgeçmem gerektiğini anlamıyorum. Neticede, geleceğine ilişkin kararı Kıbrıs halkı referandumlarla alacak'' dedi. 
     Sorular üzerine Kıbrıs'ta yaptığı açıklamada ''iyimserim'' ifadesini kullanmadığını belirten Weston, ''Açıklamamda gelişmelerin beni cesaretlendirdiğini söyledim. New York'ta taraflar arasında varılan mutabakata uyulduğunu ve teknik komitelerin gerçekleştirdiği ciddi çalışmalardan olumlu bir izlenim edindiğimi kaydettim'' diye konuştu. 
     
     1 MAYIS 
     Yaniçis ise yaptığı açıklamada, Kıbrıs'ta müzakerelerin hassas bir döneme girmiş olması nedeniyle ''bazı tarafların yaptığı gibi'' görüşmelerin esasına girmeyeceğini söyledi. 
     Kıbrıs sorununun çözümü için ''güçlü umutlar'' bulunduğunu kaydeden Yaniçis, bu çözümün ''adil, işler ve AB müktesebatına uygun olması gerektiğini'' vurguladı. 
     Yaniçis, gazetecilerin, ''1 Mayıs'a kadar çözüme ulaşılamaması halinde müzakerelerin devam edip etmeyeceğine'' ilişkin sorularına ise şu yanıtı verdi 
     ''Varsayıma dayalı sorulara yanıt vermem söz konusu değil. Biz, 1 Mayıs'a kadar çözüme ulaşılmasını arzu ediyoruz ve bunun için de elimizden geleni yapıyoruz. Tüm bunlara rağmen müzakereler kesilirse yeni bir girişim yapılıp yapılmayacağı sorusuna yanıt vermek güç.'' Kıbrıs'ta bulunacak çözümün Kıbrıs halkının geleceğe umutla bakmasını ve referandumların tüm halkı kucaklayacak şekilde yapılmasını sağlayacak şekilde olması gerektiğini kaydeden Yaniçis, ABD ve çözüme katkı sağlamaya çalışan tüm tarafların ''Kıbrıs halkına güven verecek'' bir çözüme destek vermeleri çağrısında bulundu. 
     Türkiye ve Yunanistan'ın çok yakında güvenlik ve garantörlük konularını ele alacağını da belirten Yaniçis, bu aşamadan sonra üzerinde anlaşılamayan konularda BM Genel Sekreteri Kofi Annan'ın yetkili olacağını, ancak ''Kıbrıs Türk tarafının yardımcı olmamasına rağmen'' bu konuların sayıca az olmasını umut ettiğini kaydetti. 
     Weston, bu akşam Türkiye'ye hareket edecek. 
     
</TEXT>
</DOC>
