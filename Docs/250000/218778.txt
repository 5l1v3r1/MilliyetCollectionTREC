<DOC>
<DOCNO> 218778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sonspo17.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Bursa'nın ümitlerini söndürdü 0-1 
</HEADLINE>
<TEXT>

     Birinci Süper Futbol Ligi'nde Denizlispor, kümede kalma mücadelesi yapan Bursaspor'u deplasmanda 1-0 yendi. Yeşil siyahlıların golünü Mikka atarken, ev sahibi yeşil-beyazlı futbolcular maçtan sonra gözyaşlarını tutamadı. 
     Karşılaşmanın ilk yarısında her iki takım da açık futbol oynadı. Kümede kalma şansını sürdürebilmek için mutlak galibiyet parolasıyla sahaya çıkan Bursaspor, rakibine oranla daha etkili göründü. Özellikle sol kanattan ataklar geliştiren Bursaspor, girdiği pozisyonları değerlendiremedi. 
     Konuk Denizlispor ise kontrollü bir oyun sergiledi. Orta alanı kalabalık tutan yeşil-siyahlı takım, Bursaspor kalesine hızlı hücumlarla gelmeye çalıştı. 
     Karşılaşmanın ilk tehlikeli atağı Bursaspor'dan geldi. 1. dakikada sağ kanattan yapılan ortada Okan, göğsüyle yumuşattığı topu kaleye gönderdi. Meşin yuvarlak az farkla auta çıktı. 
     5. dakikada Ömer Rıza, Timuçin'in ara pasıyla ceza sahasına girdi. Kaleci Serdar, açılan topu kontrol etmek isterken, elinden kaçırdı. Serkan topa Ömer Rıza'dan önce dokunarak, kornere gönderdi. 
     15. dakikada Tamer'in pasıyla ceza sahası dışında topla buluşan Grozdiç, iki defans oyuncusunu çalımladıktan sonra topu kaleye gönderdi. Kaleci Hamidou, sert gelen topu iki hamlede yakaladı. 
     23. dakikada Denizlispor atağında sağ kanattan hareketlenen Mikka, topu ceza sahası içine gönderdi. Araya giren Erman'ın ters vuruşunda top kaleye yönlendi. Kaleci Serdar, topu son anda tokatlayarak kornere çeldi. 
     28. dakikada sol kanattan hareketlenen Yakup'un ön direğe doğru gönderdiği topa, Okan vurmakta gecikince meşin yuvarlağa Hamidou sahip oldu. 
     41. dakikada sağ kanattan hareketlenen Sertan topu ceza sahası içine ortaladı. Arka direğe doğru gelen topa Mehmet Al, kafayla vurdu. Meşin yuvarlak direğin hemen yanından auta çıktı. 
     44. dakikada Grozdiç'in sol kanattan gönderdiği topu Junior kafayla Mehmet Al'a aktardı. Bu oyuncunun yatarak sert vuruşunda kaleci Hamidou topa iki hamlede sahip oldu. 
     45. dakikada Tamer sağ kanattan topu ceza sahası içine ortaladı. Penaltı noktası üzerinde Okan'ın vuruşunda top defans oyuncularından döndü. Dönen topu Sertan tamamlamak istedi. Denizlispor defansı topu uzaklaştırarak tehlikeyi önledi. 
     Ve ilk yarı 0-0 berabere sona erdi. 
     
     İKİNCİ YARI 

     Karşılaşmanın ikinci yarısında Bursaspor hücumu daha fazla düşündü. Yeşil-beyazlı takım tüm hatlarıyla rakip kaleye yüklense de hücum organizasyonları üretmekte zorlandı. Çok fazla pas hatası yapan evsahibi takım, rakip kalede gol olabilecek pozisyonları üretemedi. 
     Konuk Denizlispor ise kontrollü bir futbol sergiledi. Bursaspor'un ataklarını presiyle durduran yeşil-siyahlı takım, hızlı hücumlarla gol aradı. Denizlispor, bu amacına 72. dakikada Mikka ile ulaştı. 
     53. dakikada sol kanattan hareketlenen Serkan, topu ceza alanına ortaladı. Okan'ın kafa vuruşunda aşırtma giden top, üstten az farkla auta çıktı. 
     57. dakikada Denizlispor, net bir gol pozisyonundan yararlanamadı. Mikka orta alandan aldığı arapasıyla bir anda kaleci Serdar ile karşı karşıya kaldı. Bu oyuncunun ceza alanına girer girmez attığı sert şutta kaleci Serdar, topu mükemmel bir refleksle kurtardı. 
     64. dakikada Grozdiç'in sol kanattan kullandığı köşe atışında penaltı noktası üzerine gelen topu Mehmet Al, kafayla kaleye gönderdi. Kaleci Hamidou topu son anda tokatlayarak ceza alanı dışına attı. 
     72. dakikada ani gelişen Denizlispor atağında Mikka, topla ceza alanında buluştu. Bursaspor savunmasının ofsayt gerekçesiyle duraklamasından yararlanan Finlandiyalı futbolcu, yerden plase bir vuruşla kaleci Serdar'ın solundan topu filelerle buluşturdu 1-0. 
     77. dakikada Grozdiç'in pasıyla ceza alanına giren Mustafa Gürsel'in yerden vuruşunda, top Hamidou'da kaldı. 
     Kalan dakikalarda her iki takımın çabaları sonuç getirmeyince, maç Denizlispor'un 1-0 üstünlüğüyle sona erdi. 
     
     KAYIHAN VE BULAK NE DEDİ 

     Bursaspor Teknik Direktörü Ümit Kayıhan, Denizlispor yenilgisini zihinsel sorunlarına bağladı. 
     Ümit Kayıhan, karşılaşmanın ardından düzenlediği basın toplantısında, ilk yarıda iyi mücadele ettiklerini, ikinci yarıda zaman zaman riske girerek rakip kaleye yüklendiklerini ancak yedikleri golün ardından oyundan düştüklerini söyledi. 
     Takımda gol atma sıkıntısının sürdüğünü ifade eden Kayıhan, şunları kaydetti 
     ''Gol kralı bizde. Sertan ve Mehmet Al gibi gol yollarında etkili futbolcularımız var ama bir türlü gol atmayı başaramıyoruz. En büyük problemimiz zihinsel. Geriye düşünce kaybettik psikolojisine kapılıyoruz. Hücumda ve defansta negatif işler yapıyoruz.'' Kayıhan, bir gazetecinin ''İstifa etmeyi düşünüyor musunuz'' sorusuna ise, ''Buraya iyi işler yapmaya geldim. Korkup kaçmak bana yakışmaz'' diye yanıt verdi. 
     Denizlispor Teknik Direktörü Giray Bulak ise, maçın centilmence geçtiğini ve her iki takım oyuncularının da temiz futbol oynadığını belirtti. 
     Cezalı oyuncuları ve Göksel'in oyun başında sakatlanarak çıkmasıyla sistemlerini değiştirmek zorunda kaldıklarını anlatan Bulak, ''Bursaspor hücuma dönük oynadı. Bu nedenle kapalı oynamak zorunda kaldık. Aldığımız bu galibiyet UEFA Kupası hedefimiz açısından iyi oldu'' dedi. 
     Bulak, Bursaspor'un ligde kalma şansının sorulması üzerine, ''Küme düşmenin ne demek olduğunu bilirim. Çalıştırdığım takımlar 2 kez küme düştü. Çok zor bir durum. Bu takım bunları yaşamamalı. Umarım ileride iyi yerde olurlar'' diye konuştu. 
     MAÇIN KARNESİ 
     

BURSASPOR 0 - DENİZLİSPOR 1 Stat Atatürk Hakemler Orhan Erdemir xx, Bahattin Turan xx, Binali Kartal xx Bursaspor Serdar xx, Miu Ilie xx, Erman x Dk. 68 Egemen x , Junior x Dk. 59 Mustafa Gürsel x , Okan , Sertan x, Grozdiç xxx, Tamer x, Yakup x, Mehmet Al xx, Serkan x Dk. 63 Erol x Denizlispor Hamidou xx, Levent xx Dk. 86 Ozan , Çağdaş xxx, Timuçin xxx, Serhat xx, Özgür xxx, Ömer Rıza xxx, Göksel Dk. 12 Burak xx , Mikka xxx, Mustafa xx, Roman xx Gol Dk. 72 Mikka Sarı Kart Dk. 38 Ömer Rıza Denizlispor      
</TEXT>
</DOC>
