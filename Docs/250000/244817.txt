<DOC>
<DOCNO> 244817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur22.html </URL>
<DATE> 2004/06/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kadın avukata tecavüz davası... 3 kişiye 37'şer yıl hapis cezası istendi 
</HEADLINE>
<TEXT>

     Kadıköy'de kaçırdıkları kadın avukata tecavüz ettikleri ve parası ile değerli eşyasını aldıkları iddiasıyla tutuklanan 3 kişi hakkında, 37 yıl 6'şar ay ağır hapis cezası istemiyle dava açıldı. 
     Kadıköy Cumhuriyet Savcısı Nurettin Aydın tarafından hazırlanan iddianamede, Cengiz Ç, Mikail A. ve Hüseyin Ö'nün, avukat A.Ç.A'yı Kadıköy'deki evinin önünden zorla kaçırdıkları hatırlatıldı. 
     Sanıkların kaçırdıkları kadın avukata tecavüz ettikleri, para ve değerli eşyasını aldıkları öne sürülen iddianamede, her 3 sanığın da ''gasp amaçlı yol kesmek ve dağa kaldırmak'', ''evli kadını kaçırmak ve alıkoymak'' ve ''birden fazla kişiyle zorla ırza geçmek'' suçlarından 37 yıl 6'şar ay ağır hapis cezasına çarptırılmaları talep edildi. 
     Davanın görülmesine, önümüzdeki günlerde Kadıköy Ağır Ceza Mahkemesi'nde başlanacak. 
     
</TEXT>
</DOC>
