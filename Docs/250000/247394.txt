<DOC>
<DOCNO> 247394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo24.html </URL>
<DATE> 2004/06/12/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Dünya rekortmeni Elvan İstanbul'da... 
</HEADLINE>
<TEXT>

     Norveç'te yapılan ''Golden League'' yarışlarında 5 bin metrede dünya rekoru kıran Elvan Abeylegesse, İstanbul'a geldi. 
     Antrenörü Ertan Hatipoğlu ile kulübü ENKA Spor'a ait olan özel uçakla, akşam saatlerinde İstanbul'a gelen Elvan'ı, Gençlik ve Spor Genel Müdürü Mehmet Atalay, İstanbul Gençlik ve Spor İl Müdürü Tamer Taşpınar, ENKA Spor Kulübü yöneticileri ve çok sayıda basın mensubu karşıladı. 
     Atatürk Havalimanı'nda çiçeklerle karşılanan Elvan'ın İstanbul'a varışı sırasında Devlet Bakanı ve Başbakan Yardımcısı Mehmet Ali Şahin cep telefonundan arayarak, başarısından dolayı kendisini kutladı. 
     Gençlik ve Spor İl Müdürü Mehmet Atalay, tarih yazanların hiçbir zaman unutulmayacağını belirterek, ''Elvan Türkiye adına bir tarih yazdı'' dedi. 
     Atalay, tarihi bir dönemin yaşandığını ifade ederek, ''Tarihimizde hiç dünya rekorumuz yoktu. Sağolsun mütevazı, hiç konuşmayan, tertemiz kızımız Golden League'de dünya rekoru kırarak bizi mutlu etti. Dünya rekorunu rüyamızda görmezdik, Elvan sayesinde şimdi gerçek oldu. Diğer Türk sporcuları da aynı başarıyı gösterecektir'' dedi. 
     Elvan'ın bu başarıyı sadece atletizm adına elde etmediğini kaydeden Atalay, şöyle konuştu 
     ''Elvan'ın bu başarısı, Atina'daki olimpiyat oyunlarına gidecek 63 sporcu için de moral oldu. Elvan, madalya şansı olmayan ya da madalya alamayacağını düşünen sporcuların kafasında da 'Biz de başarabiliriz' düşüncesini oluşturdu. 
     Şimdi hepimizin, bu başarılara imza atan Elvan'ı koruma zamanı. Hep birlikte bu başarılı sporcumuzu harcamayalım. Psikolojisini bozacak hareketlerden uzak duralım. İnanılmaz bir başarı, ama çok fazla abartmayalım.'' Atalay, Elvan'ın antrenörü Ertan Hatipoğlu'nun yanı sıra ENKA Spor Kulübü Başkanı Şarık Tara'yı ve Atletizm Federasyonu yöneticilerini desteklerinden dolayı kutladı. 
     
     ELVAN ''ACI ÇEKMEDEN BAŞARI OLMAZ'' 
     Dünya rekoru kırarak tüm Türkiye'yi sevindiren Elvan ise acı olmadan başarının gelmeyeceğini ifade etti. 
     Rekor kırmak için zor şartlarda acılar çekmek gerektiğini vurgulayan rekortmen sporcu, ''Yarış için çok çalıştık. Zor şartlarda sıcakta, soğukta antrenmanlar yaptım. Norveç'te de hava biraz soğuktu. Yarıştan önce antrenörüm Ertan Hatipoğlu, bana 'Zor şartlarda çalıştın, burada rekoru kırabilirsin' diyerek motive etti'' diye konuştu. 
     Elvan, ''Olimpiyat Oyunları'nda hangi mesafeyi koşacaksın , Bin 500 metrede Süreyya Ayhan ile rakipsin'' sorusunu, ''Daha ne koşacağıma karar vermedim. Antrenörümün çalışma programına göre bunu belirleyeceğiz'' diye yanıtladı. 
     Milli atlet, basın mensuplarının ''Yarışlar öncesinde sorunlar yaşamıştın. Sen yarışlar için gerekli desteği aldın mı '' sorusunu da ''Ben herkesten gerekli desteği aldım. Kulübüm beni yalnız bırakmadı. Bolu'da yaşadığım kamyon olayına gelince, o gün erken antrenman yapmam gerekiyordu. O yüzden kimseye haber vermeden antrenman yerine gittim. Bu nedenle kamyonla gitmek durumunda kaldım'' şeklinde yanıt verdi. 
     
     HATİPOĞLU ''ELVAN'I KİMSE DURDURAMAZ'' 
     Elvan'ın antrenörü Ertan Hatipoğlu ise Elvan'ı bundan sonraki yarışlarda kimsenin durduramayacağını iddia etti. 
     Hatipoğlu, Olimpiyat Oyunları'nda elde edilecek derece için konuşmanın erken olduğunu ifade ederek, ''Elvan kıvamına geldi. Sadece son detayları yapması gerekiyor. 5 bin metrede kesin altın madalya alır'' dedi. 
     Hatipoğlu, Elvan'ın olimpiyat oyunları öncesi üst düzey bir yarışta böyle bir derece almasının dezavantaj olup olmayacağı yönündeki soruyu, ''Elvan 21 yaşında genç bir atlet. Bu nedenle yıl içinde 2-3 üst düzey yarışta koşabilir. Golden League sonrası rakipleri buna göre gardını aldı. Ama kimse Elvan'ı durduramaz'' diye yanıtladı. 
     Antrenör Hatipoğlu, çalışma koşulları hakkındaki sorulara ''İsteseydik sayın Mehmet Atalay bizi İsviçre ve ABD'ye gönderebilirdi. Ancak benim antrenörlük felsefemde lüks şartlarda çalışmak yoktur'' diye yanıt verdi. 
     Hatipoğlu, ''Sizin hakkınızda soruşturma açıldı. Buna karşı dava açacak mısınız '' sorusunu da, ''Şu anda birlik zamanı. Kimseye kırgın değilim. Evet mahkemeye gideceğim'' dedi. 
     
</TEXT>
</DOC>
