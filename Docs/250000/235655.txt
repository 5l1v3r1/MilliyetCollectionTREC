<DOC>
<DOCNO> 235655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur05.html </URL>
<DATE> 2004/04/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Diyanet İşleri, 49 kadın vaazı işe alacak... 
</HEADLINE>
<TEXT>

     Diyanet İşleri Başkanlığı Kamu Personeli Seçme Sınavı KPSS ile kadınlara açılma sürecini hızlandırarak 49'u vaiz olmak üzere 147 kadın görevli alacak. 11-12 Temmuz tarihlerinde yapılacak KPSS, Diyanet İşleri Başkanlığı'nın kadınlara açılması sürecine yeni bir boyut kazandıracak. Diyanet, KPSS ile 49'u vaiz, 98'i de Kuran Kursu Öğreticisi olarak görev yapmak üzere 147 kadın görevliyi işe alacak. 
     
     DİYANET'TE KADIN SAYISI İKİYE KATLANACAK 

     Sınavla halen 80 olan kadın vaiz sayısı 129'a yükselecek. Diyanet'in taşra teşkilatında görev yapmak üzere vaiz olmak için KPSS'ye girecek kadınlardan İlahiyat Fakültesi mezunu olmaları ve Diyanet tarafından verilen stajyer vaizlik belgesine sahip olmaları koşulları aranacak. KPSS ile Diyanet İşleri Başkanlığı'nda Kuran Kursu Öğreticisi olarak işe başlatılacak kadınlarda ise İlahiyat Fakültesi mezuniyetinin yanısıra yine Diyanet tarafından verilen stajyer öğretici belgesine sahip olmaları koşulları aranacak. Balıkesir, Çorum, Denizli, Gaziantep ve Kocaeli'de görev yapacak kadın vaiz ve Kuran Kursu Öğreticilerinin ise yüksek lisans ve doktora yapmış olmaları istenecek. 
     
     KADINLAR EN ÇOK GÜNEYDOĞU'YA 

     KPSS ile en çok vaiz Diyarbakır, Batman ve Van'da işe başlatılacak. Diyarbakır ve Van'da 3'er kadın vaiz alınacak. Adana, Elazığ, Erzurum, Eskişehir, Gaziantep, Hatay, Mersin, Kayseri, Malatya, Mardin, Sakarya, Şanlıurfa, Yozgat ve Osmaniye'de 2'şer kadın vaiz ve Kuran Kursu Öğreticisi alınacak. KPSS ile 147'si kadın vaiz ve Kuran kursu Öğreticisi olmak üzere toplam 594 din görevlisi ilk kez kamuda işe başlatılacak. 

ANKA 
     
</TEXT>
</DOC>
