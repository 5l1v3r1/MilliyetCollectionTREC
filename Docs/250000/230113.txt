<DOC>
<DOCNO> 230113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yasam/ayas.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baltalar elimizde, zabıta önümüzde 
</HEADLINE>
<TEXT>

   İstanbul Zabıtası, Kadıköy'ü mesken tutan işportacılara operasyon düzenledi. İşportacılar toparlanıp karşılık verince, odunlar, baltalar, bıçaklar konuştu... 
      GÖKHAN KARAKAŞ İstanbul 
   
   Kadıköy'ün en işlek caddelerini mesken tutan seyyar satıcılara müdahale etmek isteyen zabıta ekipleri, beklemedikleri bir direnişle karşılaştı. 
   Rıhtım Caddesi'nde önceki akşam ani operasyon yapan zabıta ekipleri, korsan CD, cep telefonu ve hediyelik eşya satan işportacı tezg hlarına el koymaya başladı. Yaklaşık 40 kişiden oluşan belediye ekibinin, 'sıradan' dediği operasyondan mallarını kurtarmak isteyen seyyar satıcılar önce kaçmaya çalıştı. İki polis ekibinin de hazır bulunduğu operasyondan kaçan ve bir süre sonra ara sokaklarda toplanan işportacılar, yetersiz sayıdaki polisin müdahalede bulunmadığını görünce, zabıtalara doğru saldırıya geçti. 
   Rıhtım Caddesi'nde bir anda işportacıların saldırısıyla karşılaşan zabıtalar da karşılık verince, bir anda sopalı, bıçaklı ve demirli kavga çıktı. 
   Bir polisin havaya iki el ateş etmesi üzerine seyyar satıcılar ara sokaklara kaçınca kavga son buldu. 
   
   'Cezalar caydırıcı değil' 
   Kadıköy Belediye Başkan Yardımcısı Gürsel Tekin, 130 zabıta görevlisinden 11'inin operasyonlarda dövüldüğü için raporlu olduğunu söyledi. Tekin, "Birçok zabıta memurumuz ya dövülüyor ya bıçaklanıyor. Saldıran işportacıların çoğu mahkemeye çıkmadan serbest kalıyor. Caydırıcı cezalar olmadığı için, zabıta memurumuz 'Yakalasam yarın serbest kalıyor. Neden uğraşıp başımı belaya sokayım' diyerek görevini yapamaz duruma geliyor" diye yakındı. 
   
   
</TEXT>
</DOC>
