<DOC>
<DOCNO> 228508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/guncel/gun20.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Topbaş Kaçaklara ciddi ceza gelecek 
   İstanbul Büyükşehir Belediye Başkanı Kadir Topbaş, dün, Avcılar, Küçükçekmece, Bahçelievler, Bakırköy, Zeytinburnu, Güngören ve Esenler ilçelerinde seçmenlere teşekkür etti. Topbaş, kaçak yapılarla ilgili bir soru üzerine, "Kaçak yapılan ve yıkım kararı çıkmış binaların tapularına şerh konulması" önerisinde bulundu. Topbaş, "Bu binalarla ilgili ileride ciddi ceza ve yıkım kararları gelecek. Böyle bir şerh konulursa, o binayı satın alacak kişi o riski bilerek alır ve 'ben bilmiyordum' diyemez. Böylece müteahhitler de bu tarz yapılar yapmazlar" dedi. 
   
   Enka'dan öğrencilere dans festivali 
   Enka Okulları, dansa ilgiyi artırmak ve öğrencilerin farklı kültürlerle tanışması sağlamak amacıyla bir dans festivali düzenledi. İlk festival, Enka Okulları Spor Salonu'nda, 5 okuldan 130 öğrencinin katılımıyla yapıldı. Öğrenciler vals, modern dans, halk oyunları, ritm, bale, step, İskoç ve Çingene dansı sergiledi. 
   
   Klasik otomobil tutkunları buluştu 
   Cihan Ceylan adlı klasik otomobil tutkunu tarafından organize edilen "1. Amerikan Oto Şenliği" dün yapıldı. Beykoz Anadoluhisarı'ndaki açık otoparkta düzenlenen şenliğe, 1940 ile 1990 model arasında 100 Amerikan otomobilinin sahipleri katıldı. 1956 model Chevrolet'si bulunan Ceylan, şenliğin amacının tutkuya dönüşmüş olan Amerikan oto sevdasını herkesle paylaşmak, sıkı dostluk bağının oluşmasına katkıda bulunmak olduğunu ifade etti. Renkli görüntülerin oluştuğu şenlikte, otomobil sahipleri konvoy oluşturarak Boğaz turu yaptı. 
   
   Şenlik dönüşü kaza 1 ölü, 6 yaralı var 
   Beykoz'da meydana gelen trafik kazasında 1 kişi öldü, 6 kişi yaralandı. Dün akşam Kavacık Körfez Caddesi üzerinde seyreden Ceren Erdoğdu yönetimindeki otomobil, hatalı sollama sonucu aynı yönde giden Tangül Öksüz'ün kullandığı otomobile çarptı. Öksüz'ün eşi Halil Öksüz 40 olay yerinde öldü. Tangül Öksüz ile çocukları Ufuk 4 ve Tamer Öksüz 8 ile diğer araçtaki Ceren Erdoğdu, Burak Bayram ve Fatih Çeltik de yaralandılar. Erdoğdu'nun 'Chevrolet' marka otomobiliyle, Anadoluhisarı'nda düzenlenen "1. Amerikan Oto Şenliği"ne katıldığı ve kazanın buradan ayrıldıktan sonra meydana geldiği öğrenildi. 
   
   
   
</TEXT>
</DOC>
