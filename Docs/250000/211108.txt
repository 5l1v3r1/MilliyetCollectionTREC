<DOC>
<DOCNO> 211108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur41.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat ve Denktaş, İstanbul'a gitti 
</HEADLINE>
<TEXT>

     KKTC Başbakanı Mehmet Ali Talat ile Başbakan Yardımcısı ve Dışişleri Bakanı Serdar Denktaş, İstanbul'a gitmek üzere Ankara'dan ayrıldı. 
     Talat, Esenboğa Havalimanı'ndan hareketinden önce A.A muhabirine yaptığı açıklamada, bugün Kıbrıs konusunda görüşmeler yaptıklarını ve ellerindeki bilgileri getirdiklerini söyledi. 
     Mehmet Ali Talat, Kıbrıs sorununun çözümü yolunda bir sonuca ulaşmak için çalışmalarını sürdüreceklerini kaydetti. 
     Bu arada, KKTC Cumhurbaşkanı Rauf Denktaş'ın, bugünkü görüşmelerinde Annan planında ne tür değişiklikler istediğine dair görüşleri alınarak, karşılıklı diyalog süreci içinde bu konuların üzerine gidilmesi yönünde anlayış birliğine varıldığı öğrenildi. 
     Diplomatik kaynaklar, Türkiye ile KKTC arasında Kıbrıs sorunu konusunda şu anda herhangi bir görüş ayrılığı olmadığının altını çizerken, Denktaş'ın bugünkü görüşmelerinde, Türk tarafının, iyi niyetle çözüm sürecinin takipçisi olacağının vurgulandığını aktardılar. 
     Başbakan Recep Tayyip Erdoğan'ın ABD ziyaretinin, Kıbrıs sorunu açısından büyük önem taşıdığını belirten kaynaklar, bu ziyaretin ardından sorunun çözümü sürecinde yeni gelişmeler beklediklerini kaydederek, ''Bu ziyaretten sonra durum daha da netleşecek'' dedi. 
     Bu arada Cumhurbaşkanı Ahmet Necdet Sezer'in, KKTC Cumhurbaşkanı Rauf Denktaş ile başbaşa görüştüğü, bu görüşmeye, o sırada Camlı Köşk'te bulunan KKTC Başbakanı Mehmet Ali Talat ile Başbakan Yardımcısı ve Dışişleri Bakanı Serdar Denktaş'ın katılmadığı öğrenildi. 
     Edinilen bilgiye göre, Cumhurbaşkanı Sezer'in Başbakan Recep Tayyip Erdoğan ile yaptığı görüşmede de Camlı Köşk'te istirahate çekilen KKTC Cumhurbaşkanı Rauf Denktaş yer almadı. 
     KKTC Cumhurbaşkanı Rauf Denktaş'ın, yarın sabah saatlerinde Genelkurmay Başkanı Orgeneral Hilmi Özkök ile biraraya gelmesi bekleniyor. 
     
</TEXT>
</DOC>
