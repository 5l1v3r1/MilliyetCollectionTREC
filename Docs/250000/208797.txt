<DOC>
<DOCNO> 208797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko12.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobillerin trafik sigortası primi 110 milyon TL'ye yükseldi... 
</HEADLINE>
<TEXT>

     Trafik sigortası teminat limitleri ve tarifesi, 1 Ocak 2004'den geçerli olmak üzere arttı. Yeni uygulamaya göre, otomobiller için trafik sigortası primi 110 milyon liraya çıkarıldı. 
     Türkiye Sigorta ve Reasürans Şirketleri Birliği, Hazine Müsteşarlığı tarafından Trafik Kanunu gereğince 1 Ocak tarihinden itibaren geçerli olmak üzere yeniden belirlenen trafik sigortası teminat limitleri ve tarifesini gazetelere verdiği ilanla kamuoyuna duyurdu. 
     Yeni uygulamaya göre, maddi teminatlar araç başına 4 milyar lira ve kaza başına 8 milyar lira olarak tespit edildi. 
     Teminatlar, tedavi gideri, sakatlanma ve ölüm durumunda kişi başına 40 milyar lira olurken, kaza başına ise aracın türüne göre 120 milyar ile 1 trilyon 40 milyar lira arasında değişen tutarlarda bulunuyor. 
     Tedavi, sakatlanma ve ölümde teminatlar motosiklet ve yük motosikletinde 120 milyar, otomobil, taksi, traktör ve diğer araçlarda 200 milyar, kamyonet, minibüs, iş makinesi, kamyon ve römorkda 400 milyar, 15 ila 25 yolculu otobüste 680 milyar, 26 ve üstü yolculu otobüste 1 trilyon 40 milyar lira olarak belirlendi. 
     Trafik primleri ise otomobilde 110 milyon, takside 430 milyon, kamyonette 180 milyon, minibüste 280 milyon, iş makinesinde 93 milyon, kamyonda 270 milyon, otobüste 15-25 yolucu 355 milyon, otobüste 26 ve üstü yolcu 880 milyon, traktör ve römorkta 15 milyon, motosiklet ve yük motosikletinde 19 milyon, diğer araçlarda da 210 milyon lira olarak uygulanacak. 
     Trafik sigortası yeni teminat ve primlerinin, yürürlükteki tüm sigorta sözleşmelerine uygulanmak zorunda olduğu bildirildi. 
     
     DİĞER SİGORTA TEMİNATLARI 

     Tehlikeli maddeler zorunlu sorumluluk sigortası teminat limitleri ve tarifesi de 1 Ocak 2004'den itibaren geçerli olmak üzere yeniden düzenlendi. 
     Buna göre, tehlikeli maddelerin üretim, depolama ve toptan satışı ile uğraşan işyerleri, piroteknik malzemeler ile kibrit, her türlü ispirto ve alkol hariç diğer tehlikeli maddelerin perakende satışı ile uğraşan işyerleri ve tehlikeli maddelerin taşınması ve veya dağıtımına yönelik taşıma işleri için maddi teminatlar 8 milyar ila 240 milyar lira arasında bulunuyor. 
     Teminatlar tedavi giderleri, daimi sakatlık ve ölüm halinde kişi başına 40 milyar lira olurken, kaza başına ise 200 milyar ila 2 trilyon 400 milyar lira arasında değişiyor. 
     Tüpgaz zorunlu sorumluluk sigortası teminat limitleri ise maddi zararlarda kaza başına 8 milyar, tedavi giderleri, daimi sakatlık ve ölüm halinde kişi başına 40 milyar, kaza başına ise 200 milyar lira oldu. 
     Yeniden belirlenen zorunlu otobüs koltuk ferdi kaza sigortası teminat limitleri, 1 Ocak 2004'den itibaren geçerli olmak üzere tedavi giderleri, sakatlanma ve ölüm durumunda 40 milyar lira olarak uygulanacak. 

     
</TEXT>
</DOC>
