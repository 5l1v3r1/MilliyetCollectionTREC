<DOC>
<DOCNO> 235361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur40.html </URL>
<DATE> 2004/04/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ölen hastaya hizmetli mi iğne yaptı 
</HEADLINE>
<TEXT>

     Erzurum'un Uzundere İlçesi'nde, ölen bir kişiye, sağlık ocağında tedavi gördüğü sırada burada görevli hizmetli tarafından iğne yapıldığı iddiasıyla Cumhuriyet Savcılığı'na suç duyurusunda bulunuldu. 
     AA muhabirinin edindiği bilgiye göre, önceki gün aniden rahatsızlanan Orhan Kardeş 27 , babası Hüseyin Kardeş tarafından Uzundere Sağlık Ocağı'na götürüldü. 
     Orhan Kardeş'e sağlık ocağında görevli Doktor Betül Keleş'in talimatıyla kaloriferci olarak görev yapan hizmetli Mevlüt Alkan tarafından iğne yapıldıktan sonra Aziziye Araştırma Hastanesi'ne sevk edildiği ileri sürüldü. 
     Araştırma Hastanesi'nde tedavi altına alınan Orhan Kardeş, ''kalp spazmı'' sonucu hayatını kaybetti. 
     Hüseyin Kardeş, bunun üzerine Cumhuriyet Savcılığı'na başvurarak sağlık ocağı doktoru Betül Keleş ve hizmetli Mevlüt Alkan hakkında Cumhuriyet Savcılığı'na suç duyurusunda bulundu. 
     Oğluna hizmetli tarafından iğne yapıldığı iddiasında bulunan Hüseyin Kardeş, şunları savundu 
     ''Doktorun talimatıyla hizmetli Mevlüt Alkan, oğluma iğne yaptı. Oğlumun tedavisi için Araştırma Hastanesi'nde götürdüm. Buradaki doktorlar Uzundere Sağlık Ocağı'na telefon açarak, oğluma hangi iğneyi yaptıklarını sordular. Ancak hangi iğnenin yapıldığını öğrenemediler. Hizmetli ismini dahi bilmediği iğneyi oğluma yapmış. Aradan bir gün geçmeden oğlum öldü.'' Uzundere Sağlık Ocağı'nda görevli Doktor Betül Keleş, AA muhabirine yaptığı açıklamada, ocağa getirilen Orhan Kardeş'in kendisi tarafından muayene edildiğini, yapılan tüm müdahalelerin kayıtlı olduğunu söyledi. 
     Hastaya gerekli müdahaleler yapıldıktan sonra Araştırma Hastanesi'ne sevk ettiklerini belirten Keleş, Orhan Kardeş'in hastanede bir gece tedavi gördükten sonra öldüğünü söyledi. 
     Ölen Orhan Kardeş'in yakınlarının kaldıkları eve giderek, kendilerini rahatsız ettiklerini ileri süren Keleş, şunları kaydetti 
     ''Orhan Kardeş'in yakınları evimize girmek istediler. Bizi rahatsız etmelerine rağmen acıları olduğu için suç duyurusunda bulunmadık. Bu aile daha önce yine aynı taşkınlıkları yapmıştı. Orhan Kardeş'in yakınları hakkında hanemizi tecavüz ettikleri gerekçesiyle şikayetçi olacağım.'' 
     
</TEXT>
</DOC>
