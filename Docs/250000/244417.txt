<DOC>
<DOCNO> 244417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun39.html </URL>
<DATE> 2004/06/01/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Metin Kaplan, sınır dışı edilmemek için yabancılar şubesine başvurdu 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği İCCB yöneticisi Metin Kaplan, oturma izni bittiği için sınır dışı edilmemek amacıyla Köln Yabancılar Dairesi'ne başvuruda bulundu. 
     Yabancılar Dairesi sözcüsü Dagmar Dahmen, Kaplan'ın, dairenin kapanmasına kısa süre kala geldiğini, Almanya'da belirli bir süre kalabilmek için başvuruda bulunduğunu söyledi. Dahmen, bu konudaki cevabın daha sonra Kaplan'a iletileceğini kaydetti. 
     Kaplan, Yabancılar Dairesi'nden bugün öğlen saatleri için aldığı randevuyu, avukatının kendisine eşlik edecek zamanı olmadığı gerekçesiyle iptal etmişti. 
     Köln İdare Mahkemesi'nin, Kaplan'ın en az 2 ay sınır dışı edilmemesi yönünde aldığı karardan sonra Yabancılar Dairesi'nin Kaplan'a sınır dışı edilmemesi için gerekli izni vermesi gerekiyor. Kaplan, 26 Mayıs'ta Münster Yüksek İdare Mahkemesi'nin hakkında sınır dışı edilebileceğine karar vermesinden sonra evinde bulunamamış ve Köln Sulh Mahkemesi sınır dışı edilebilmesi için hakkında tutuklama kararı almıştı. 
     Köln İdare Mahkemesi'nin, Kaplan'ın en az 2 ay sınır dışı edilemeyeceği yönünde karar almasından sonra tutuklama kararı kaldırılmış ve Kaplan yeniden evine dönmüştü. 
     Kaplan, rakibi İbrahim Sofu'yu öldürtmeye azmettirmek suçundan 4 yıl hapis yatmış, hapisten çıktıktan sonra hakkında alınan bir mahkeme kararıyla sınır dışı edilmesi önlenmiş, ancak Köln şehir sınırları dışına çıkması yasaklanmıştı. 
     
</TEXT>
</DOC>
