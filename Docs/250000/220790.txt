<DOC>
<DOCNO> 220790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur01.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Viyana'da 'Veya'cı değil ve'ci olun' 
</HEADLINE>
<TEXT>

     Ali H.Yurtsever 

Resmi ziyaret için Viyana'da bulunan Milli Eğitim Bakanı Hüseyin Çelik, Türk derneklerinin temsilcileri, öğretmen ve öğrencilerle yaptığı toplantıda, ''veya'cı değil ve'ci olun. Farklılıklarınızı ön plana çıkarmayın'' önerisinde bulundu. ''Benim sizden istirhamım, aranızdaki farklılıkları ön plana çıkararak birbirinizle uğraşmamanızdır'' diyen Çelik, ''Biz veya'cı değiliz ve'ciyiz. Eğer karşınızdaki muhatabınıza ben veya sen derseniz, bu birinizin olmaması gerektiği anlamına gelir. Birisi diskalifiye edilecek demektir. Ama sen ve ben derseniz. Bu problemi çözmüş oluruz. Yani bu ve , iki harften oluşan o küçük sihirli kelime, hepimizi bu potanın içine alır ve biz bu problemi çözmüş oluruz'' dedi. 
     Avusturya'da 200 bin kadar Türk vatandaşı yaşadığı halde parlamentoda tek bir Türk kökenli temsilcinin olmamasını da üzüntü ile karşıladığını belirten bakan Çelik, ''Burada 200 bin Türk yaşıyor ama parlamentoda bu kitleyi temsil eden bir değil birkaç milletvekili yoksa ben buna şahsen teessüf ederim. Bu organize olamamaktan kaynaklanan bir şeydir. Eğer 200 bin kişi organize olursa ben şuna inanıyorum, Avusturya'daki başbakan, bakan ve bütün parti liderleri sizin ayağınıza gelirler. Biz politikacılar seçildiğimiz için seçilmenin ve oyun ne olduğunu ben çok iyi biliyorum. Oyunuz yoksa gücünüz falan yoktur, kuru bir kitlesiniz'' diye konuştu. 
     
     ''TÜRKİYE'DE İSTİKRAR VAR'' 
     Ak Parti iktidarının icraatları konusunda da bilgi veren Bakan Çelik, ''Türkiye'de bir yıl önce birisinin öksürmesiyle borsa'nın alt üst olduğunu'' anımsattı ve, ''İstanbul'da, sinagog, İngiltere konsolosluğu ve HSCB Bankasına karşı yapılan bombalı saldırıların ardından da beklendiği gibi piyasaların alt üst olmadığına'' dikkati çekti. 
     Avusturya'daki Türk vatandaşlarını ''el ele vererek birlikte hareket etmeye'' çağıran Bakan Çelik, ''buradaki üniversite öğrencilerimiz, işçi kardeşlerimiz, işverenlerimiz her birisi bana göre birer Türk elçisidir. Taşlar bile kafa kafaya vererek kubbeyi ayakta tuttuklarına göre bizler hayda hayda kafa kafaya vermeliyiz. Buradaki, dernekler, vatandaşlar elele verirlerse biz bu işi çözeriz'' dedi. 
     Türk insanını bir araya getirecek binlerce ortak nokta olduğunu anımsatan Çelik, sözlerini şöyle sürdürdü 
     ''Ha, ben seninle yan yana gelmek istiyorum ama senin hanımının başı kapalı, benimkisinin açık. Sen sun'isin ben Alevi'yim, sen Atatürkçüsün ben falanım. Laik anti-laik Bu suni tartışmaları bırakalım bir yana. Bizi bir araya getirecek, birlikte hareket etmemize vesile olabilecek binlerce ortak noktamız var. Biz bu tartışmalarla hiçbir yere varamayız. Eğer farklılıklarımızı ön plana çıkarırsak zaten bir araya da gelemeyiz. Ben bütün Avrupa ülkelerinde gördüğüm bu soruna ilişkin duygu ve düşüncelerimi sizlerle paylaşmak istedim ümit ediyorum ki, Türkiye'nin dünya sahnesindeki saygınlığı yükseldikçe sizin de başınız daha çok dik olacak. Türkiye'nin büyük olması, itibarlı, saygın olması hepimizin görevidir. Burada da sağlamak durumundayız, Türkiye'de de sağlamak durumundayız. Bize düşen ne ise lütfen iletin biz en iyisini yapmaya çalışacağız. Bundan emin olabilirsiniz.'' 
     
     ÖĞRENCİLERE ''HARÇ KALDIRILDI'' MÜJDESİ 
     Avusturya üniversitelerinde öğrenim gören Türk öğrencilerine, Avusturya'nın da 15 Mart'tan itibaren Türk öğrencilerinden harç almayacağı müjdesini veren Çelik, Türkiye'deki Avusturyalı öğrencilerden harç alınmaması için bakanlar kurulundan bir karar çıkarttıklarını belirterek, Avusturya'nın da aynı şekilde Türk öğrencilerden harç almayacağını söyledi. 
     
</TEXT>
</DOC>
