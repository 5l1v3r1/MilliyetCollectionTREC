<DOC>
<DOCNO> 238890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur25.html </URL>
<DATE> 2004/05/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Yetkililer mantar konusunda uyarıyor... İşte unutulmaması gerekenler 
</HEADLINE>
<TEXT>

     Ankara İl Sağlık Müdürlüğü'nce, mantar konusunda vatandaşlar arasında bilinen anlayışların ve uygulamaların büyük oranda yanlış olduğu belirtilerek, vatandaşlar uyarıldı. 
     İl Sağlık Müdürlüğü'nden yapılan açıklamada, ilkbahar ve sonbahar aylarında doğada kendiliğinden yetişen mantarları yeme alışkanlıklarının oldukça yaygın olduğu belirtildi. 
     Zehirli mantarları zehirsizden ayırmak zor olduğundan mantar zehirlenmelerinin sıkça görüldüğü ifade edilen açıklamada, bazı zahirli mantarların yendikten 15 dakika sonra, bazılarının ise 6-15 saat sonra etkisini gösterebildiği vurgulandı. 
     Zehirlenmelerde, bulantı, kusma, ishal, terleme, karın ağrısı, çarpıntı, yüksek ateş, solunum ve dolaşım yetersizliği, şuur kaybı gibi belirtilerin görüldüğü kaydedilen açıklamada, ölüm oranının yüzde 60-100 olduğu bildirildi. 
     Açıklamada, halk arasında mantarla ilgili bilinenlerin büyük çoğunlukla yanlış olduğuna işaret edildi. 
     Mantarın genellikle etle aynı besleyici özellikte olduğunun düşünüldüğü, ancak mantarın protein oranının etten oldukça düşük olduğu belirtilen açıklamada şöyle denildi 
     ''Mantarı sirkeli, tuzlu suda kaynatmak zehrini ortadan kaldırmaz. 
     Pişirilen mantarın zehri kaybolmaz. 
     Zehirli mantar yoğurtla yense de zehirler. 
     'Koparınca mantarın rengi değişmezse zehirsizdir, iç kısım mavileşirse zehirlidir' diye bir durum söz konusu olamaz. 
     Ağaç üstündeki mantarlar da zehirler. 
     Kurutulmuş mantar veya çayırda yetişen mantar da zehirler.'' Açıklamada, mantarlarla ilgili en sağlıklı yaklaşımın, kendi kendine yetişen mantarlar yerine kültür mantarlarının yenmesi olduğuna işaret edildi. 
     Satın alınacak mantarın ambalajlı olmasına, ambalaj üzerinde nerede üretildiğinin, imal ve son kullanma tarihlerinin olup olmadığına bakılarak alınması istenen açıklamada, doğada yetişen mantarların kesinlikle yenmemesi uyarısında bulunuldu. 
     
</TEXT>
</DOC>
