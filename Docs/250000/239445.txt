<DOC>
<DOCNO> 239445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo43.html </URL>
<DATE> 2004/05/12/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İspanyol basını Real Madrid, Capello'yu istiyor... 
</HEADLINE>
<TEXT>

     İspanya'nın dünyaca ünlü kulüplerinden Real Madrid'in, 120 hektarlık alana kurulacak dev spor kompleksinin temeli bugün atıldı. 
     2000 yılında Kulüp Başkanı seçilen Florentino Perez'in seçim vaatleri arasında olan ''Real Madrid Şehri'' adlı spor kompleksi projesi bugün hayata geçirildi. Madrid'in batısında, havaalanına yakın bölgede inşa edilecek ''Real Madrid Şehri''nin temel atma töreni, siyasetçi ve işadamlarından oluşan üst düzey katılımla yapıldı. 
     Real Madridli futbolcular arasından sadece kaptan Raul Gonzalez törende yer aldı. Real Madrid'in yeni futbol fabrikası olacağı söylenen proje kapsamında A takım için 3 antrenman sahası, futbolcu ve teknik adamların kullanacağı çalışma büroları, Real Madrid sempatizanlarına açık müze, genç takımların kullanımında olacak 4 futbol sahası, 15 bin seyirci kapasiteli bir stadyum ve kapalı spor salonu inşa edilecek. Aşama aşama yapılacak projede ilk olarak A takımın ihtiyaçlarının giderileceği ve 1 Ocak 2005 tarihinden itibaren futbolcuların burada antrenman yapmasının sağlanacağı ifade ediliyor. 2008 yılında tamamlanması öngörülen proje için yaklaşık 170 milyon Euro harcanacağı belirtiliyor. 
     Bu arada bir radyoya demeç veren Real Madrid Kulübü Başkanı Perez, ''Gelecek sezon için kesinlikle birkaç yıldız futbolcu satılacak'' açıklamasında bulundu. 
     Kadrosunda Ronaldo, Figo, Roberto Carlos, Beckham, Zidane gibi yıldız futbolcuları bulunan Real Madrid, bu sezon hiçbir kupayı kazanamazken, sezon sonunda Teknik Direktör Carlos Quieroz'un görevine son verileceğine kesin gözüyle bakılıyor. 
     İspanyol basını Quieroz'un yerine gelebilecek arasında şu anda Benfica'nın başında bulunan Jose Antonio Camacho'yu favori gösterse de AS Roma'nın teknik direktörü Fabio Capello'nun adı da bugün gazetelerde yer aldı. Haberlerde, Roma'dan Totti ve Samuel'i transfer etmek isteyen Real Madrid'te bazı yöneticilerin bu futbolcularla birlikte Capello'yu tercih ettiği öne sürülüyor. 
     1996-97 sezonunda Real Madrid'e lig şampiyonluğu kazandıran İtalyan teknik adam Capello'nun kulübü Roma ile sözleşmesinin sürmesine karşın, bunun sorun olmayacağı iddia ediliyor. 
     
</TEXT>
</DOC>
