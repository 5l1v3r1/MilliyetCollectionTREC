<DOC>
<DOCNO> 208044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/yazar/pulur.html </URL>
<DATE> 2004/01/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bu film hem oynatılmalı, hem protesto edilmeliydi... 
</HEADLINE>
<TEXT>

   
   BİZ o filmin gösterilmesinden de yanaydık, protesto edilmesinden de yanaydık. 
   Filmin adı "Ararat" Ermeniler "Ağrı Dağı"na Ararat derler. 
   Adam film yapmış, Birinci Dünya Savaşı'nda, Türklerin Ermeni soyunu kırdıklarını anlatmaya çalışmış, ama tutturamamış, film Türkiye'nin dışında da hem teknik, hem çekim, hem de ideoloji açısından beğenilmemiş... 
   
   BİRİ filmin Türkiye'de gösterim hakkını satın almış, getirmiş, oynatacak, filmin yapımcıları keyiften dört köşe, Avrupa sinemalarında, dergilerinde yerlerde sürünen film birden dünya çapında film olacak, çünkü Türkler, nasıl olsa filmi yasaklayacaklar, Avrupa ayağa kalkacak, "işte Türkler budur, bunları mı Avrupa'ya alacağız " diye... 
   
   TÜRKİYE'de de, her iki taraf birbirine girecek, birileri insan hakları, düşünce özgürlüğü kıyafetini kuşanıp, karşı tarafa saldıracak, onlar da "Film yalan, iftira, bir millet kendisine küfreden filmi oynatmaz" diye cevap verecek... 
   Sonunda iş Türk - Ermeni kavgasına dönüşecek, zaten bekliyorlar. 
   
   SENARYO hazır, ama bu sefer hükümet bir çırpıda oyunu bozuyor 
   "Buyrun, filminizi oynatın, serbest " 
   Eyvah, şimdi ne olacak 
   Hükümet bu filmi yasaklamalıydı ki, reklamı olsun, ileride oynatılırsa sinemalar dolsun. 
   Hevesler kursakta 
   
   BU defa "ülkücü gençler" devrede... 
   Biz, bu film oynatılırsa protesto edeceğiz, gösteri yapacağız 
   Bazıları hemen eski alışkanlıklarını tekrarlıyorlar 
   "Film protesto edilemez " 
   Niye 
   
   BÜTÜN demokratik ülkelerde protesto hakkı vardır, insanlar tiyatro oyununu da, bir konuşmacıyı da, bir kitabı da protesto edebilirler, etmişlerdir, edeceklerdir. 
   Yalnız bir şart vardır şiddet yok... 
   Protestocular sinemanın önünde toplanır, polis gerekli tedbirleri alır, protestocular, söyleyeceklerini söyler, vatandaşlara "Bu filmi seyretmeyin " derler. 
   Bu onların hakkı değil midir 
   "Küreselleşmeye karşı çıkanların" yaptıklarını televizyonlarda izlemiyor musunuz, üstelik onlarda şiddet de var. 
   
   SÖZÜN kısası bu film oynatılmalıydı, karşı çıkanlar da şiddete başvurmadan filmi protesto etmeliydiler. 
   Adam filmini oynatır, karşı çıkan gösterisini yapar, devlet önlemini alır, isteyen gider seyreder, isteyen gitmez. 
   Yine beceremedik 
   Bakalım, yakında Avrupa'da neler yazılacak 
   
      
   
</TEXT>
</DOC>
