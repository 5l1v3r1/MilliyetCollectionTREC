<DOC>
<DOCNO> 244858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/ekonomi/eko08.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat'ten Hazine'ye 2.1 katrilyon lira 
</HEADLINE>
<TEXT>


ANKARA Milliyet 

Ziraat Bankası'nın dün yapılan olağanüstü genel kurulunda sermaye yedeklerinin 2.5 katrilyon liralık kısmının dağıtılmasına karar verildi. Yedeklerin 2.1 katrilyonu vergi ve temettü şeklinde doğrudan Hazine'ye aktarılacak. Hazine'ye yapılacak ödeme, bankanın portföyündeki devlet iç borçlanma senetlerinden temettü ödemesine tekabül eden tutar kadarının iadesi şeklinde olacak. Hazine'nin açıklamasına göre 351 trilyon, yedek akçe olarak bankada tutulacak. Yedeklerin 1 katrilyon 934 trilyonu Hazine'ye temettü, 215 trilyonu ise gelir vergisi stopajı olarak ödenecek. Bu yolla Hazine'nin görev zararları karşılığında Ziraat'e verdiği borçlanma senetleri toplamı 2 katrilyon 149 trilyon azalacak. 
Banka yedeklerinin dağıtımına aşırı sermaye birikiminden dolayı karar verildiği bildirildi. BDDK tarafından belirlenen ve asgari yüzde 8 olması öngörülen sermaye yeterlilik rasyosunun Ziraat'te yüzde 90'lara çıktığı belirtildi. Banka yönetiminin, sermayenin verimli kullanımını sağlamak için yedeklerin dağıtılmasını gündeme getirdiği bildirildi. 


</TEXT>
</DOC>
