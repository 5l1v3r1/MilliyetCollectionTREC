<DOC>
<DOCNO> 232573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo11.html </URL>
<DATE> 2004/04/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gaziantepspor Galip gelmemiz gerekirken yenildiğimiz için üzgünüz 
</HEADLINE>
<TEXT>

     Sahasında konuk ettiği Malatyaspor'a 3-1'lik farklı skorla yenilen Gaziantepspor'da üzüntü ve şaşkınlık birarada yaşanıyor. 
     Az seyirci karşısında oynayan ve beklenilen mücadeleyi veremeyen kırmızı-siyahlı ekibin Malatyaspor'a yenilmesi, yönetim, teknik heyet ve taraftarı hayal kırıklığına uğrattı ve UEFA hedefinden uzaklaşılmış oldu. 
     Malatyaspor maçında fırsat tanınan genç futbolcuların beklenilen performansı gösterememesi de kırmızı-siyahlı ekipte ayrı bir sıkıntı yarattı. 
     Teknik Direktör Nurullah Sağlam, yaptığı açıklamada, Malatyaspor maçına mutlak galibiyet için hazırlandıklarını ve özellikle gençlere de fırsat tanınan karşılaşmada galibiyet hesapları yaparken sahadan yenik ayrıldıkları için üzgün olduklarını söyledi. 
     Malatyaspor maçına mutlak galibiyet için hazırlandıklarını ve çok çekişmeli bir karşılaşma oynadıklarını belirten Sağlam, şöyle konuştu 
     ''Gaziantepspor, çok koşan hırslı ve mücadeleci bir ekip. Rakibimiz Malatyaspor da güçlü bir kadroya sahip ve son haftalarda iyi bir çıkış yakalamayı başardılar. Bu maçın zorlu geçeceğini biliyorduk. Çok yoğun bir hazırlık döneminden geçtik. Maça iyi başlayan taraf olmamıza karşın erken yediğimiz gol nedeniyle oyunda istediğimizi sahaya yansıtamadık. 
     Rakibimiz Malatyaspor ise gerçekten iyi mücadele edip, sahadan galibiyetle ayrılmayı başardı. Çok üzgünüz, artık bizim için UEFA Kupası hedefi bitti. Bu maçı unuttuk, bundan sonraki maçlarımızda daha başarılı sonuçlar almak için çalışacağız.'' 
     
</TEXT>
</DOC>
