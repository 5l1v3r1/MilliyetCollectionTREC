<DOC>
<DOCNO> 200255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/dunya/adun.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fedai değil, sivil öldürdük 
</HEADLINE>
<TEXT>

   Bir ABD askeri, Samara'da 54 direnişçinin öldürüldüğü operasyonun masal olduğunu iddia etti. ABD askerlerinin her şeye ateş açtığını söyleyen "Meçhul Asker", binaları içinde siviller olduğunu bilerek yıktıklarını anlattı 
      DIŞ HABERLER SERVİSİ 

   
   Geçtiğimiz günlerde Irak'ın Samara kentinde bir Amerikan konvoyuna Saddam yanlısı fedailerin saldırısı üzerine başlayan ve 54 direnişçinin öldürülmesiyle sonuçlanan ABD'nin son zamanlardaki en başarılı askeri operasyonunun tamamen masal olduğu öne sürüldü. 
   İngiliz "Daily Mirror" gazetesine elektronik postayla itiraf gönderen bir Amerikalı asker, çok büyük zafer kazanıldığını öne süren ABD Savunma Bakanlığı'nın Pentagon yalan söylediğini savundu. 
   
   İyi haber yaratmak için... 
   Kasım ayının 79 asker kaybedilerek ABD için Irak'taki en zor dönem olduğunu vurgulayan meçhul asker, "İşlerin kötüye gittiği bir sırada Pentagon, ABD kamuoyuna iyi bir haber vermek istedi ama olayların gerçek yüzü böyle değil" diye yazdı. 
   Amerikalı asker, söz konusu çatışmada, daha çok sivillerin öldürüldüğünü, tetik manyağı Amerikan askerlerinin hedef gözetmeksizin hareket eden her şeye ateş açtığını, tanklar, Humvee ve Bradley araçlarındaki ağır silahlarla evlerin yerlebir edildiğini anlattı. 
   Kendilerine verilen emirlere göre hareket ettiklerini söyleyen asker, ancak bu taktikle Irak halkının gönlünün kazanılamayacağını, tam tersine daha çok direnişçi yaratıldığını vurguladı. 
   İsmini saklı tutan Amerikalı asker şöyle yazdı 
   "Elimizdeki ölüm makineleriyle her yere ateş açtık, binaları yıktık. Bunları yaparken de içeride direnişçi değil sivil halkın olduğunu biliyorduk. Iraklıların kalbindeki intikam ateşini yaktık. Ancak bu taktiğin yanlış olduğunu anlamak için General Patton olmaya gerek yok. Bu gidişatın sonunda, gizlendiğimiz delikten dışarı çıkıp Irak halkıyla bütünleşmek yerine daha derin çukurlar kazmak zorunda kalacağız." 
   Söz konusu çatışma Bağdat'ın 90 kilometre kuzeyindeki Samara'da para götüren bir banka aracına eşlik eden Amerikan askeri konvoyuna RPG ateşi açılmasıyla patlak vermiş, Amerikan askerlerinin verdiği karşılıkta 54 fedainin öldürüldüğü, 22 kişinin yaralandığı ve bir direnişçinin yakalandığı öne sürülmüştü. 
   Ancak görgü tanıkları ve hastane kaynakları biri İranlı yaşlı bir kadın ve biri çocuk olmak üzere 8 sivilin öldüğünü açıklamışlardı. Görgü tanıkları, ölenlerin hiçbirinin üzerinde fedai kıyafeti bulunmadığına dikkat çektiler. 
   
   Afganistan'da çocuklar vuruldu    Afganİstan'da ABD savaş uçaklarının dünkü bombardımanında 9'u çocuk 10 kişi öldü. ABD jetleri, alınan bir istihbarata dayanarak başkent K bil'in 130 km. güneybatısındaki Gazne kentinin güneyini terörist hedef diye bombaladı. Koalisyon güçleri, daha sonra bölgede yaptığı inceleme sonucunda terörist cesetleri yerine 9'u çocuk, 10 sivilin cesediyle karşılaştı. 
   
   
</TEXT>
</DOC>
