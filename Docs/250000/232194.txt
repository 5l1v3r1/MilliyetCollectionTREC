<DOC>
<DOCNO> 232194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/spor/spo02.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener aşka geldi 
</HEADLINE>
<TEXT>

   Sarı - Lacivertli futbolcular, Samsunspor maçı öncesi kendi istekleri ile iki gün önceden kampa girdi. Bu özveriden memnun kalan Christoph Daum, "Tökezlemek yok. Hata istemiyorum. Şampiyonluk bizi bekliyor" diye konuştu 
      YUSUF DURSUN 

   
   Seferber oldu 
   FENERBAHÇE'DE kritik Samsunspor maçı öncesi kırmızı alarm verildi. İnönü Stadı'ndaki derbiye Beşiktaş ile aradaki beş puanlık farkı koruyarak çıkmak isteyen Alman hoca, Samsunspor karşılaşmasına büyük önem veriyor. Bu konuda oyuncularını sık sık uyaran Daum, her fırsatta hata istemediğinin altını çiziyor, takımının motivasyonunu artırmaya çalışıyor. Sarı - Lacivertli oyuncuların da, sorumluluklarının bilincinde oluşu Daum'u sevindiriyor. 
   
   'Ders çıkarın' 
   SAMSUNSPOR maçı nedeniyle futbolcular iki gün önceden kendi istekleriyle kampa girerken, bu durum Daum'un şampiyonluğa olan inancını iyice kuvvetlendirdi. Oyuncuların özverisi karşısında yüzü gülen Daum'un, "Rizespor maçında sendeledik. Ancak aynı hatayı bir kez daha tekrarlamamamız gerek. Bundan ders çıkarın. Elimizdeki fırsatı iyi değerlendirmeliyiz. Tökezlemek yok. Hata istemiyorum. Şampiyonluk bizi bekliyor" dediği öğrenildi. 
   
   Fatih uslandı    Büyük değişim 
   LİGDE geçen sezon altı sarı, dört kırmızı kart gören Fatih Akyel, bu sezon alışık olmadığımız bir profil çiziyor. On maç ceza alarak, takımının en hırçın ismi konumuna gelen tecrübeli oyuncu, bu sezon ise sadece bir sarı kart görerek herkesi şaşırttı. Fatih'teki bu değişimin altında yatan ismin Daum olduğu bildirildi. 
   
   'Burada mutluyum' 
   DAUM'UN, Fatih ile görüşerek, öfkesini dizginlemesi konusunda yaptığı nasihatlar olumlu sonuç verdi. Bir yıl daha sözleşmesi bulunan milli oyuncu, hakkındaki spekülasyonlara "Fenerbahçe'de mutluyum. Tek uğraşım daha da başarılı olmak için. Hiçbir kulübe gitmeyi düşünmüyorum" sözleriyle açıklık getirdi. 
   
   Uyanık'ın öfkesi 
   SAMSUNSPOR Başkanı İsmail Uyanık, son günlerde artan teşvik söylentilerinde kulüplerinin isminin geçmesinden rahatsızlık duyduğunu söyledi. Uyanık, "Teşvik primi benim bulunduğum yerin yanından bile geçemez. Diğer takımlar teşvik primi alır mı almaz mı bilmiyorum, ancak bu tür konuların gündeme gelmesi beni ve arkadaşlarımı yaralar" dedi. 
   
   Larson için öneri 
   FENERBAHÇE'NİN eski İsveçli golcüsü Andersson'un, yönetime İskoçya'nın Celtic takımında forma giyen vatandaşı Larson'u tavsiye ettiği iddia edildi. Bu oyuncunun transferi için devreye girebileceği mesajını gönderen Andersson'un, "Sakın kaçırmayın. Çok iyi bir futbolcu" dediği bildirildi. Larson'un sezon sonunda serbest kalacağı öğrenildi. 
   
   
   
</TEXT>
</DOC>
