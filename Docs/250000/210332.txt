<DOC>
<DOCNO> 210332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yazar/ulagay.html </URL>
<DATE> 2004/01/22/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Dolar daha da düşer mi 
</HEADLINE>
<TEXT>

   Dünya Ekonomik Forumu'nun ana gündem maddelerinden biri sürekli değer kaybeden doların durumu. Dünkü oturumda dile getirilen görüşlere göre, doların euro ve yen karşısında daha da düşmesi gündemde 
      
   "Dolar, euro ve yen karşısında daha da düşecek mi " sorusuna cevap arayanlara karlar altındaki Davos'tan bir cevap verelim Evet. Doların daha da düşmesi gündemde. Dünya Ekonomik Forumu'nun dünya ekonomisindeki olası gelişmelerinin tartışıldığı dünkü oturumunda dile getirilen görüşlerden biri buydu. Özellikle Merrill Lymch'ın başkanı Jacob Frenkel ısrarlı bu konuda. ABD'nin dev bütçe açıklarını kısa sürede kapatmasının mümkün görünmediğini belirten İsrail Merkez Bankası'nın eski başkanı, "Dengelerin yeniden kurulması doların daha da değer kaybetmesiyle sağlanacak, ABD yönetimi de zaten bunu amaçlıyor" diyor. Çin'le Japonya'nın doları destekleyen, dolara dayalı kağıt alımlarını azaltması halinde olabilecekleri ise kimse düşünmek istemiyor. 
   
   Clinton ve iç acısı 
   Dünya Ekonomik Forumu'nun dünkü öğlen oturumunun ayakta alkışlanan konuşmacısı eski ABD başkanı Bill Clinton 'dı. Küreselleşmenin ülkeler ve halklar arasında çok yönlü bir yakınlaşma ve karşılıklı etkileşim yarattığını, ancak bu etkileşimi bütünleşmeye dönüştürecek sistematik bir çabaya ihtiyaç bulunduğunu vurgulayan Clinton'ı dinlerken, özellikle bir noktada içim cız etti. Clinton, küreselleşmeyle birlikte sağlanan olumlu gelişmeleri sayarken bebek ölümlerindeki düşüşü ve ortalama ömür beklentisindeki artışı kaydetti. Geçen hafta açıklanan göstergeler Türkiye'de 2001 krizi sonrasında bebek ölümlerinin artığını ve ömür beklentisinin değiştiğini ortaya koymuştu. Böylesine temel iki göstergede bile gerilemiş olmamız gerçekten düşündürücü. 
   
   Türkiye ve AKP 
   Türkiye bu yıl henüz "sahne almadı" Davos'ta. Başbakan Erdoğan'ın cumartesi günü Dünya Ekonomik Forumu Başkanı Klaus Schwab ile büyük toplantı salonunda yapacağı ikili görüşme Türkiye'yi ve Ak Parti'yi ilgiyle izleyenlerin merakını bakalım ne ölçüde giderebilecek. Umarız gene bir çeviri sorunu yaşanmaz çünkü Davos ahalisi her sözcüğün, her nüansın üzerinde durabiliyor. 
   Benim burada edindiğim ilk izlenim Türkiye'deki gelişmelerin ilgiyle izlendiğini, ancak çoğu kimsenin gerek ekonomideki gelişmeler gerekse Ak Parti'nin kimliği ve siyasi performansı konusunda yeterli fikre sahip olmadığını gösteriyor. İstanbul'daki terör saldırıları sonrasında Başbakan Erdoğan'la bir röportaj yapmış olan deneyimli İtalyan meslektaşımız Antonio Ferrari, "1 yıllık icraatı fena görünmüyor AKP'nin ama sağlıklı bir değerlendirme yapmak için henüz erken" diyor. 
   
   Paulo Coelho ve Lula 
   Geçen yıl Davos'ta ilgi odağı olan Brezilya Devlet Başkanı Lula bu yıl burada değil ama dünyadaki ünü Lula'yı da aşan Brezilyalı ünlü yazar Paulo Coelho bu yıl da Davos'ta. Önceki akşam, resepsiyonda kendisi ile tanışınca Lula'yı nasıl bulduğunu sordum ve bu soruyu sorarken de, Brezilya'da Lula'nın durumu ile Türkiye'de Tayyip Erdoğan'ın durumu arasında bir paralellik gördüğümü söyledim. Coelho, Lula'nın bugüne dek yaptıklarının iktidarını sağlamlaştırma amacına yönelik olduğunu ve kendi reform programını uygulama fırsatını ancak bundan sonra bulabileceğini söyledi. "Lula hakkında hüküm vermek için ona bu yılın sonuna kadar süre tanıyorum" diyen Coelho'yu dinlerken Türkiye'de Erdoğan'a umut bağlamış olanların da benzer şeyler söyleyebileceğini düşündüm. 
   
      
   
</TEXT>
</DOC>
