<DOC>
<DOCNO> 209808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/spor/spo01.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Son talihli kim 
</HEADLINE>
<TEXT>

   Beşiktaş'ta 25 Ocak'taki kongre nedeniyle tansiyon oldukça yükseldi. Yeni listesine girecek altı kişiyi belirleyen Başkan Serdar Bilgili, son bilet için Tayfun Günerhan ile Volkan Büyükhanlı arasında kaldı 
      BİLAL MEŞE 

   
   11 isimle devam 
   SİYAH - Beyazlı camiada gözler olağan seçim kongresine çevrilirken, üçüncü kez sandığa gidecek olan Başkan Serdar Bilgili liste çalışmalarına hız verdi. Paris'te bulunan Başkan Bilgili, 18 yöneticiden oluşacak olan listesini yarın Divan Kurulu'na teslim edecek. Bilgili'nin, Divan Kurulu'na vereceği listede eski yönetimden toplam 11 kişinin yer alacağı belirtilirken, kalan yedi kişilik koltuk yeni isimlerin takviyesi ile doldurulacak. 
   
   Altınsay yok 
   BAŞKAN Serdar Bilgili'nin listesinde, mevcut yönetimden Hüsnü Güreli, İsmail Ünal, Haşmet Kürüm, Behçet Ümitlen, Fikret Ercan, Ahmet Kavalcı, Emin Önal, Hüseyin Mican, Deniz Atalay, Cengiz Kaptanoğlu ve Cem Bilge gibi isimlerin göreve devam edeceği bildirildi. Yoğun işlerini gerekçe gösteren Prof. Dr. Mete Düren ikna edilemezken, Dış İlişkiler Sorumlusu İbrahim Altınsay'ın da yeni yönetimde görev almayacağı açıklandı. 
   
   Güçlü kadro 
   HAFTA sonunda çoğunluğa bakılmaksızın gerçekleşecek olan genel kurulda başkan Serdar Bilgili'nin listesindeki yeni isimler de son şeklini aldı. Buna göre Muzaffer Nasıroğlu, İlhan Durusoy, İbrahim Özdoğan, Erol Obdan, Gürel Kaymak, Mehmet Hanif ve son olarak Volkan Büyükhanlı'nın yönetime girmeleri kesinleşti. 
   
   Nasıroğlu asbaşkan 
   KONGREYE rakipsiz girecek olan Beşiktaş Başkanı, seçimden sonra bir dizi yeniliklere gidecek. Serdar Bilgili'nin her dönemde tartışma konusu olan futbol komitesini kaldırıp, yerine futbol şubesi sorumluluğunu getirecek. Yönetimin görev bölümü yapmasından sonra Futbol Şubesi görevine Haşmet Kürüm getirilecek. Muzaffer Nasıroğlu'nun ise asbaşkanlık görevinin yanı sıra muhasip üyeliği de üstleneceği öğrenildi. 
   
      İlhan'ın saçları uçtu    Şaşkına uğrattı 
   BEŞİKTAŞ, 1.5 günlük bir iznin ardından Samsunspor maçının hazırlıklarına dün Ümraniye'de devam etti. Tesislere gelen İlhan Mansız'ı gören Siyah - Beyazlılar kısa bir şok yaşadı. Uzun saçlarıyla dikkati çeken İlhan Mansız'ın Pancu gibi saçlarını kazıtması günün konusu oldu. Futbolcular antrenman boyunca yıldız golcüye takıldılar. 
   
   D.Bükreş bekleniyor 
   İDMANDA sakat Sergen ve Serdar çift kaleye çıkmadı, düz koşu yaptı. Lucescu, cezalı olan Ronaldo'nun yerine Tayfur'u, Emre'nin yerine Ahmet Yıldırım'ı, Sergen'in yerine de Tümer'i oynattı. Sağ arka adalesinde çekme olan Zago önlem amacıyla idmanı yarım bıraktı. Beşiktaş, yarın Romanya'nın Dinamo Bükreş takımı ile hazırlık maçı yapacak. 
   
   Ahmed keyifli    AFRİKA Kupası için Mısır'da bulunan Ahmed Hassan, dün Kahire Büyükelçiliği Müsteşarı Nihat Civaner'i ziyaret etti. Civaner'e Siyah - Beyazlı forma hediye eden golcü oyuncu, "Beşiktaş'ta oynamaktan dolayı çok mutluyum. Bolton ve Glasgow Rangers bana iyi teklifte bulundu. Ancak başkanım Serdar Bilgili ve hocam Lucescu beni bırakmak istemiyor. Kendilerine teşekkür ederim" dedi. 
   
   Engin üzgün    MENAJER Sinan Engin, Ahmet Dursun'un kendisi hakkındaki suçlamalarına inanamadığını söyledi. Golcü oyuncuya her zaman ağabeylik yaptığını belirten Engin, "Beşiktaş'ın menfaatleri her şeyden önce gelir. Ahmet aslında bir yıl önce gönderilmeliydi, biz ona ağabeylik yaptık. Şimdi söylediklerine üzülüyorum. Ahmet Dursun'un dilinin sürçtüğüne inanıyoum" dedi. 
   
   Uyanık Beşiktaş    SÜLEYMAN Seba döneminde açılan, ardından mal sahipleri ile davalık olunması nedeniyle sıkıntı yaratan Yeşilköy Tesisleri'nin kullanım hakkı devredilecek. Tapu siciline göre 2009, özel anlaşmaya göre de 2019'a kadar Beşiktaş'ın kullanım hakkı bulunan tesislerin harabe durumu yönetimi bu kararı almaya itti. Yönetim, kullanılamayacak kadar kötü olması, depremde hasar görmesi, tadilat için yapılacak masrafları da göz önüne alınarak, tesislerin 700 bin dolar karşılığında Hayati Ateş'e devredilmesi için genel kurulda onay isteyecek. n ORHAN YILDIRIM 
   
   Fulya'ya makyaj    SİYAH - Beyazlılar'ın Ümraniye'ye taşınmasıyla yükü hafifleyen Fulya Şan Öktem Tesisleri için bakım onarıma gidildi. Yaklaşık 30 milyar lira harcayan yönetim, kapalı salonun parke ve camlarıyla ısıtma tesisatını değiştirdi. Beşiktaş, yeni alınan imar izni sonucu buraya dev bir alış veriş merkezi yapmayı planlıyor. 
   
   İbrahim'in hasreti    GÖKAY AKIN 

   BEŞİKTAŞ'IN, Altay'dan önümüzdeki sezon için transfer ettiği İbrahim Akın kendisini adeta rüyada gibi hissettiğini söyledi. Büyük bir camiaya gidecek olmanın heyecanını yaşadığını vurgulayan genç oyuncu, "Sezon sonuna kadar Altay'dayım. Burada çok iyi bir ikinci yarı geçirip, İstanbul'a zirvede gitmek istiyorum. Formayı giyeceğim günü sabırsızlıkla bekliyorum" dedi. İbrahim ile üç yıllık anlaşma sağlanırken, iki yıllık da opsiyon yapıldı. 
   
   
</TEXT>
</DOC>
