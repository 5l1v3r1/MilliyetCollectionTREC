<DOC>
<DOCNO> 228371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/yguven.html </URL>
<DATE> 2004/04/04/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Nasihat gibi maç 
</HEADLINE>
<TEXT>

   
   Mübarek maç değil "nasihat" sanki .. Diyor ki "Bariz golün sayılmayabilir, hakem taç atışı yerine aleyhine gol verebilir, doğru dürüst oynarsan bahanelere sığınmaya gerek kalmaz, zafer senindir". 
   Evet... Fenerbahçe - Akçaabat Sebatspor mücadelesi Süper Lig'in kuyruğuna takılan "şaibelerin" ve bunları üretenlerin aslında kifayetsiz futbollarına gerekçe bulmak yerine biraz daha dişlerini sıkmaları gerektiğini olanca açıklığı ile ortaya koydu. 
   İlk gol konuğundu. Hem de ellinci saniyede. Üstelik top, yedek kulübesi önünde maçı seyreden Daum'un ayakları dibinden sahaya dönmüştü. Tam on saniye sonra tribünler inliyordu 
   "Şampiyon Fener". 
   Böyle bir arenada her maça 1 - 0 galip başlayan Fenerbahçe'nin de morali bozulmadı elbet. Hatta beşinci dakikada, doğal koşullarda ofsayt tartışmaları haftalarca sürecek bir golü de sayılmayan Fenerbahçe, tınmadı bile... İşine baktı sadece. 
   Formayı önce yere atıp sonra öpen Tomas, kadroda yoktu ama, tek tek saymak gerekirse, sahadaki bütün Fenerbahçeli futbolcular formalarını öpüp başlarına koyuyorlardı işte. Zaman zaman "aktif dinlenme"ye geçseler de müthiş bir tempo vardı Fenerbahçe'de. Pres vardı. Hırs vardı. Zaten hepsi yetenekli çocuklardı. 
   Yetenek deyince durup Hooijdonk'a yol vermek gerek. Müthiş bir adam bu Hollandalı. Son derece mütevazı, kendini saklıyor ama orta sahada pres yapıp, ilerde gollük paslara imza atıyordu. Akçaabat karşısında savunma gerekse, onu da yapacaktı ama, pek lüzum kalmıyordu. 
   Skor 3 - 1 olduktan sonra müsabaka, bir "unvan maçı"na döndü. Hani dünya şampiyonu olduktan sonra zayıf rakiplerle şov yapıp parsayı toplayan boksörlerinki gibi. Çünkü daha birinci dakikada galip duruma geçtikten sonra hayatının hatasını yapıp takımı duvar savunmaya döndüren Mehmet Birinci, bu kez forvetini üçlemiş, orta alanı boşaltmış savunmayı zayıflatmıştı. Üç pasta kale önünde bitiyordu Fenerbahçe, lakin atamıyordu. 
   Her zor durumda olduğu gibi yine Hooijdonk yetişiyordu imdada. Skor 4 - 2 de olsa, dün herkes mutluydu Şükrü Saracoğlu Stadı'nda. Karadeniz serisi iyi başlamış, derbiden önce rakibin morali sıfırlanmış olmalıydı. En önemlisi de Fenerbahçe diye bir takım vardı sahada. Hızlı, hırslı, etkin. 
   Verilmeyen gole de, taçtan dönen gole de boşverin. 
   
   
</TEXT>
</DOC>
