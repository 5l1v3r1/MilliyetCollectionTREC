<DOC>
<DOCNO> 213484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun07.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova... Patlamanın intihar eylemi olduğu düşünülüyor... 
</HEADLINE>
<TEXT>

     Rus haber ajansları, Moskova metrosundaki patlamanın, ''büyük ihtimalle bir intihar bombacısının eylemi'' olduğunu bildirdi. 
     Rusya Devlet Başkanı Vladimir Putin'in Azerbaycan Cumhurbaşkanı İlham Aliyev'i konuk ettiği gün, sabahın en kalabalık işe gidiş saatinde patlayan bombayı yorumlayan İnterfaks ve İtar-Tass ajansları, ''polisin intihar eylemcisinin kadın mı, erkek mi oluduğunu tespit edemediğini'' bildirdi. 
     
     VAGON PARAMPARÇA OLDU 

     Öte yandan patlamanın olduğu tünelden alevler yükseldiği, Paviletskaya metro istasyonunda yoğun duman çıktığı, istasyona çok sayıda cankurtaran ve itfaiye araçları gönderildiği belirtiliyor. 
     Patlamadan sonra motorlu araçların istasyon civarındaki caddelere girmesi yasaklanırken, hastanelerde metrodan getirilebilecek yaralılar için ek yataklar açıldı. 
     Bu arada bombanın patladığı metro treninin ikinci vagonu paramparça oldu. 
     
     SALDIRILARIN KRONOLOJİSİ 

     Moskova'da 1999'dan bu yana meydana gelen bombalı saldırıların kronolojisi şöyle 
     31 Ağustos 1999 Kremlin Sarayı yakınında bir yeraltı alışveriş merkezinde meydana gelen patlamada 20 kişi yaralandı. Yetkililer, bunun ''terörist bir saldırı'' olduğunu belirttiler. 
     Eylül 1999 Moskova, Buynaksk ve Volgodonsk'ta birçok apartman bombalı saldırılarla havaya uçtu, 200'den fazla kişi öldü. Moskova Çeçenleri, Çeçenler Rus gizli servisini suçladı. 
     5 Temmuz 2003 Moskova'da, açık hava rock konserinde 2 kadın intihar eylemcisinin kendilerini havaya uçurduğu saldırıda 15 kişi öldü, 60 kişi yaralandı. 
     9 Aralık 2003 Moskova'nın merkezinde meydana gelen patlamada, 6 kişi öldü. Yetkililer, Çeçen kadın intihar eylemcilerini sorumlu tuttular. 
     6 Şubat 2004 Moskova metrosunda meydana gelen ve intihar saldırısının üzerinde durulduğu patlamada, ölü sayısı 30'a yükseldi. 
     
</TEXT>
</DOC>
