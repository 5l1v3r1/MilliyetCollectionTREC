<DOC>
<DOCNO> 236763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/dunya/adun.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞKENCE RAPORU BİLE VARMIŞ 
</HEADLINE>
<TEXT>


General Ricardo Sanchez'in izniyle hazırlanan rapor, ABD askerlerinin sadist uygulamalarına maruz kalan esirlere, süpürge sapları ve ampullerle tecavüz edildiğini ortaya koydu 

DIŞ HABERLER SERVİSİ 


ABD'de yayımlanan New Yorker dergisinin ele geçirdiği ABD Ordusu raporu, Amerikan askerlerinin Iraklı esirlere uyguladığı fiziksel ve ruhsal işkencenin boyutlarının, geçen hafta içinde ortaya çıkan fotoğraflardan yansıyanların çok üzerinde olduğunu gözler önüne seriyor. 
Amerika'nın Irak'taki en üst düzey askeri yetkilisi General Ricardo Sanchez'in izniyle hazırlanan raporda, Iraklı esirlerin Amerikan askerlerince "sadistçe, pervasızca ve düşüncesizce taciz edildiği" belirtiliyor. Geçtiğimiz şubat ayında hazırlanan rapora göre, Bağdat yakınlarındaki Ebu Garib cezaevinde tutulan Iraklı mahk mlar süpürge sapı ve sandalyelerle dövüldü, bir mahk ma ampul ve süpürge sapıyla tecavüz edildi, kimyasal lambalar kırılarak içeriğindeki fosforlu sıvı mahk mların üzerine döküldü, erkek tutsaklar tecavüzle tehdit edildi ve hücresinde duvara çarpılarak yaralanan bir esirin yarası bir gardiyan tarafından dikildi. 

Soruşturma sürüyor 
Iraklı esirlerin maruz kaldığı işkencelerin yalnızca geçen hafta ortaya çıkan fotoğraflarda görünenlerden ibaret olmadığını gösteren raporun, Tümgeneral Antonio Taguba tarafından, ordu içi bilgilendirme amacıyla, görgü tanıklarının ayrıntılı ifadeleri ve ele geçirilen fotoğraflara dayanarak yazıldığı belirtildi. Pentagon sözcüsü Bryan Whitman, New Yorker'ın ele geçirdiği 53 sayfalık rapor hakkında yorum yapmaktan kaçınırken, "Tutsakların tacize uğradığını söyleyen tüm raporları ciddiyetle değerlendiriyoruz ve tüm suçlamaları soruşturuyoruz" demekle yetindi. 
Whitman, Iraklı esirlerin tacize uğradığı iddialarının ilk kez bu yılın başında gündeme geldiğini, ardından da ordunun bu konuda soruşturma açtığını, Sanchez'in de bu tür olayların yaygın olmadığından emin olmak için ayrıca bir inceleme başlattığını söyledi. 

7 ABD askeri öldü 
Öte yandan Irak'ta iki askeri üsse dün düzenlenen saldırılarda toplam 7 Amerikan askeri öldü, 10'u da yaralandı. Amerikan Deniz piyadelerinden Binbaşı T. V. Johnson tarafından yapılan açıklamada Felluce kentine iki saat uzaklıktaki bir askeri üsse düzenlenen havan topu saldırısında 6 Amerikan askerinin öldüğü bildirildi. Kerkük yakınlarındaki üsse düzenlenen saldırıdaysa 1 Amerikan askeri öldü, 10'u yaralandı. 

İntikam için işkence 

İngiltere'de yayımlanan Sunday Telegraph gazetesi, Iraklı tutukluya işkence fotoğraflarıyla ilgili olarak altı İngiliz askerin gözaltına alındığını yazdı. Kraliçe'ye bağlı Lancashire taburunda geniş çaplı bir soruşturma yapıldığını duyuran Telegraph, Basra'da görevli Lancashire taburunda Iraklı tutuklulara yönelik kötü muamele ve işkencenin, geçen yılın ağustos ayında, taburun çok sevilen yüzbaşısı Dai Jones'un 29 bir bombalama sonucu ölümüyle başladığını bildirdi. Taburdaki askerlerin bir tür "intikam" dönemi başlattıklarını belirten gazete, olayları ortaya çıkaranın da aynı taburdan bir asker olduğunu hatırlattı. 

Gerçek olmayabilir 

İngiliz ordusuna yakın kaynaklar, İngiliz askerlerini Iraklı esirlere işkence ederken gösteren fotoğrafların gerçekliğine kuşkuyla yaklaşıyor. Fotoğrafların Irak'ta çekilmemiş olabileceğini düşünen kaynaklar şu üç noktanın kuşkularını haklı çıkardığını belirtiyor 
Fotoğraflarda görülen SA80 mk 1 türü tüfek Irak'taki askerlere verilmemişti. 
Irak'taki İngiliz askerleri bere veya sert başlıklar giyiyor, fotoğraflarda görünen yumuşak şapkalardan değil. 
Fotoğrafların birinde görülen kamyonet modeli Irak'a gönderilmemişti. 





</TEXT>
</DOC>
