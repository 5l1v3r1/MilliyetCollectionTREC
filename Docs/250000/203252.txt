<DOC>
<DOCNO> 203252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo15.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Malatyaspor maçına 9 eksikle çalıştı... 
</HEADLINE>
<TEXT>

     Türkiye Kupası'nda Gaziantep Büyükşehir Belediyesi'ni yenerek 3. kademeye yükselen Fenerbahçe, Malatyaspor ile 21 Aralık Pazar günü yapacağı lig maçı hazırlıklarına başladı. 
     Samandıra Tesisleri'nde kar yağışı altında gerçekleştirilen antrenmana Teknik Direktör Christoph Daum ile sakatlıkları ve hafif sorunları bulunan 9 futbolcu katılmadı. 
     Hooijdonk, Rebrov, Tomas, Serhat, Alper, Fatih, Kemal, Tuncay ve Servet çalışmaya katılmazken, bu futbolculardan bazılarının tesislerdeki spor salonunda ağırlık çalıştığı bildirildi. 
     Dünkü maçta forma giyen oyuncuların sadece koşu yaptığı antrenmanda diğer futbolcular antrenör Roland Koch yönetiminde kondisyon çalışmasının ardından dar alanda çift kale maç yaptı. 
     
     TUNCAY TABURCU OLDU 
     Türkiye Kupası maçında sakatlanarak dün gece ameliyat olan Tuncay, bugün taburcu oldu. 
     Hastaneden ayrıldıktan sonra Samandıra Tesisleri'ne gelen Tuncay, daha sonra da memleketi Sakarya'ya gitti. 
     Kulüp doktoru Ethem Kavukçu, Tuncay'ın göz tabanı ve elmacık kemiğinde 2 kırık olduğunu, dün gece 2 saat süren plastik cerrahi operasyonundan sonra durumunun düzeldiğini açıkladı. 
     Malatyaspor maçında forma giymeyecek olması nedeniyle Tuncay'ın bir hayli üzgün olduğu bildirilirken, milli futbolcunun tedavisinin 2 hafta süreceği kaydedildi. 
     
     MALATYA YOLCULUĞU 
     Fenerbahçe, Malatyaspor maçı için yarın özel uçakla Malatya'ya gidecek. 
     Sarı-lacivertliler, sabah basına kapalı yapacakları antrenmanın ardından öğle saatlerinde Sabiha Gökçen Havalimanı'ndan Malatya'ya uçacak. 
     Bu arada, Malatyaspor maçı sonrası devre arası nedeniyle 4 Ocak'a kadar izin yapacak olan futbolcuların, 5 Ocak'ta Samandıra Tesisleri'nde toplanarak, ikinci yarı hazırlıklarına başlayacağı kaydedildi. 
     Öte yandan, Fenerbahçe Gönüllüleri Derneği yaptığı yazılı açıklamada, olağan kongrede hiçbir ön koşul ileri sürmeksizin başkan Aziz Yıldırım ve heyetine tam destek verme kararı aldıklarını bildirdiler. 
     
</TEXT>
</DOC>
