<DOC>
<DOCNO> 235225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko26.html </URL>
<DATE> 2004/04/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yapı Kredi'nin Nisan ayı TÜFE tahmini yüzde 1.3 
</HEADLINE>
<TEXT>

     Yapı ve Kredi Bankası, Nisan ayında tüketici fiyatlarındaki TÜFE artış tahminini yüzde 1.3 olarak açıkladı. 
     Makroekonomik gelişmelere ilişkin Yapı Kredi'nin Kurumsal ve Ekonomik Araştırmalar Yönetimi tarafından hazırlanan ''Haftalık Görünüm'' raporunda, özel imalat sanayii fiyatlarındaki artış ise yüzde 0.7 olarak tahmin edildi. 
     Raporda, geçen haftaya ilişkin gelişmelere de değinildi. Merkez Bankası'nın döviz rezervlerinin 439 milyon dolar azaldığı kaydedilen raporda, ''9 Nisan tarihinde 33.5 milyar dolar olan Merkez Bankası döviz rezervleri 16 Nisan'da 33 milyar dolara inmiştir. Merkez Bankası'nın günlük döviz alım ihaleleri ile piyasadan döviz satın almasına karşın, Hazine'nin dış borç ödemeleri ve dolar-euro çapraz kurundaki hareketler bu gelişmede etkili olmuştur'' denildi. 
     Kurların geçen hafta dalgalı bir seyir izlediğine işaret edilen raporda, şu değerlendirmelere yer verildi 
     ''IMF ile 7. gözden geçirme çalışmalarının başarıyla sonuçlanmasının ardından, geçtiğimiz hafta başında bankalararası piyasada 1,350,000 lira seviyelerine kadar inen dolar kuru, daha sonra ABD Merkez Bankası FED Başkanı Greenspan'in faiz artırımı sinyali veren açıklamalarından etkilenmiştir. ABD'de faizlerin yükselmesinin, gelişen piyasalardan bu ülkeye fon akımına yol açacağı beklentisinin yarattığı döviz talebi kurların yükselmesine neden olmuştur. 
     Kıbrıs'taki referandumun yarattığı tedirginliğin de etkisiyle hafta içinde dolar kuru bankalararası piyasada 1,400,000 lira seviyelerine kadar gelmişse de daha sonra gerileyerek haftayı 1,385,000 lira seviyelerinde kapatmıştır.'' Geçtiğimiz hafta toplam 4.2 katrilyon lira itfası bulunan Hazine'nin 21 Temmuz 2004 itfa tarihli bono ihalesinde net 2.2 katrilyon lira borçlandığı anımsatılan raporda, ''Böylece Hazine, itfasının yaklaşık 2 katrilyon lira altında borçlanmıştır. Bu ihalede oluşan yıllık bileşik faiz Mart ayında yapılan referans ihale ile karşılaştırıldığında, faizin 0.6 puan gerilemiş olduğu görülmektedir'' denildi. 
     Hafta başında gerileyen faizlerin daha sonra tekrar yükseldiğine işaret edilen raporda, Greenspan'in açıklamalarının eurobond fiyatlarını da düşürdüğü bildirildi. Raporda, şu değerlendirmeler yer aldı 
     ''Uluslararası piyasada işlem gören Türkiye tahvillerinin değeri, geçtiğimiz haftanın ilk günü dışında, gerilemesini sürdürmüştür. Bütün euro tahvil piyasasını, buna bağlı olarak, Türkiye tahvillerinin değerini, geçtiğimiz hafta etkileyen en önemli olay Amerikan Merkez Bankası FED Başkanı Greenspan'in konuşması olmuştur. Greenspan açıklamasında, enflasyon tehlikesi karşısında faizlerin yükseltilmesi gerekebileceğinden sözetmiş ancak bunun zamanlaması konusunda bir ipucu vermemiştir. Bu konuşma, bir süredir piyasalarda etkili olmaya başlayan ABD'de faizlerin yükseltileceği beklentisini artırmış ve konuşmanın hemen ardından gelişmekte olan tahvillere büyük bir satış gelmiştir. Bunun nedeni, yüksek faizlerin gelişmekte olan ülkelerde yatırımı daha az cazip kılacağı ve sermaye girişlerinin gelişmekte olan ülkeler yerine ABD'ye yöneleceği beklentisidir. '' Raporda, geçtiğimiz hafta Türkiye'nin 2034 vadeli dolar tahvilinin, önceki haftanın son işlem günündeki 99.9 dolar seviyesinden, 22 Nisan itibariyle 97.5 dolara, 2030 vadeli dolar tahvili ise 136.5 dolar seviyesinden 135 dolar seviyesine indiği belirtildi. 
     2034 vadeli dolar tahvilinin risk primi 44 baz puan azalırken, 2030 vadeli tahvilin risk priminin ise yaklaşık 7 baz puan yükseldiği bildirildi. 
     
     FAİZLERDE SAKİN BİR SEYİR BEKLENİYOR 
     Yapı Kredi'nin Kurumsal ve Ekonomik Araştırmalar Yönetimi tarafından hazırlanan ''Haftalık Görünüm'' raporunda, bono ve tahvil piyasasında sakin bir hafta beklendiği de dile getirildi. 
     Raporda, Kıbrıs'taki referandumun ardından kısa vadede piyasaları yönlendirecek önemli bir beklenti kalmadığı vurgulanırken, ''dolayısıyla bu hafta, bono ve tahvil piyasasının sakin bir seyir izleyeceğini ve faizlerde önemli bir değişiklik olmayacağını düşünüyoruz. Bu hafta için piyasalar açısından en önemli olması beklenen konu Hazine'nin yüklü itfası öncesinde gerçekleştireceği ihalelerdir'' denildi. 
     Geçtiğimiz hafta FED Başkanı Greenspan'in açıklamalarının parite üzerinde önemli etkide bulunduğuna işaret edilen raporda, şu değerlendirme yapıldı 
     ''Greenspan'in Salı günü ABD Senato'sunda yaptığı konuşmada dezenflasyon sürecinin sona erdiği ve faiz oranlarının bir noktada yükselmesi gerektiğini söylemesi, doların değer kazanmasına ve uluslararası piyasalarda paritenin 1.18 civarına inmesine neden olmuştur. Greenspan'in daha sonraki demecinde fiyatlar üzerinde yukarı doğru bir baskının henüz gözlenmediğini ifade etmesi, faiz artırımının çok yakın bir zamanda olmayacağı kanısını güçlendirmiş ve paritedeki gerilemeyi sınırlamıştır. Bu hafta başında euro-dolar paritesi 1.1790 düzeylerinde bulunmaktadır.'' 
     
</TEXT>
</DOC>
