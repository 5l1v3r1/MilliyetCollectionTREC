<DOC>
<DOCNO> 227636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy06.html </URL>
<DATE> 2004/04/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Arınç ''Kıbrıs'ta varılan nokta olumlu'' 
</HEADLINE>
<TEXT>

     TBMM Başkanı Bülent Arınç, Kıbrıs konusunda varılan noktanın olumlu olduğunu belirterek, ''İlk kez Türkiye Cumhuriyeti Hükümeti'nin gayretleriyle diplomaside, dış politikada bir büyük başarı kazanıldı'' dedi. 
     Arınç, TBMM Kulisi'nde gazetecilerin konuyla ilgili sorularını yanıtladı. Varılan noktanın olumlu olduğunu belirten Arınç, şunları kaydetti 
     ''İlk kez Türkiye Cumhuriyeti Hükümeti'nin gayretleriyle diplomaside, dış politikada bir büyük başarı kazanıldı. Toplumlararası görüşmeler başladı, daha sora diğer aşamalar geçildi. Türkiye'nin atak, kararlı ve dinamik yapısı sadece kendi bölgemizi değil, bütün dünyayı etkiledi. Türkiye bu dinamik tavrıyla söz sahibi olduğunu ve sorunları çözmek istediğini gösterdi, sorunların uzlaşma ve diplomasi yoluyla nasıl çözülebileceğini ortaya koydu. Bence takdir edilmesi ve sevinilmesi gereken en büyük olay budur.'' Arınç, Kıbrıs konusunda gelinen noktayı değerlendirirken, ''Madem ki egemenlik milletindir, son söz halklara aittir. Bu kadar yıllık tecrübeden sonra o toplumun KKTC en doğru kararı vereceğine inanıyorum'' dedi. 
     Arınç, TBMM Kulisi'nde gazetecilerin Kıbrıs konusundaki gelişmelerle ilgili sorularını yanıtladı. Burgenstok'ta devam eden görüşmelerin gece yarısı BM Genel Sekreteri Kofi Annan'ın kendi planını taraflara sunmasıyla noktalandığını hatırlatan Arınç, daha sonra bazı açıklamalar yapıldığını, Başbakan Recep Tayyip Erdoğan ile Yunanistan Başbakanı'nın açıklamalarını izlediğini söyledi. 
     ''Plan'ın ayrıntılarını çok fazla bilmiyoruz'' diyen Arınç, bunun üzerinde, bugünden referandum gününe kadar değerlendirmeler yapılacağını belirterek, bu süreç içinde ayrıntıları öğrenmek, taraflara ne verilip verilmediğini, tarafların itirazlarının nasıl karşılandığının öğrenmenin de mümkün olacağını kaydetti. 
     İlk izlenimlerin özellikle Türk tarafı açısından olumlu olduğunu vurgulayan Arınç, 4 aşamalı programın tamamlanmasının her iki toplumda yapılacak referandumla mümkün olacağını belirtti. Daha önce 20 Nisan olarak düşünülen referandum tarihinin, 24 Nisan olarak kararlaştırıldığına dikkati çeken Arınç, şunları söyledi 
     ''Şimdi madem ki egemenlik milletindir. Son söz halklara aittir. 24'ünde hem KKTC'de hem de Güney Kıbrıs'ta Rum ve Türk toplumlarında referandum yapılacaktır, halk son sözü söyleyecektir. Halkın son sözüne itibar göstermemiz, değer vermemiz gerekir. 22-23 günlük süre içinde de plan üzerinde tartışmalar yapılır, artıları eksileri görüşülür ve uzun vadeli bir perspektifle Birleşik Kıbrıs devletine yol açabilecek bir gelişme olursa, bundan da elbette memnuniyet duyarız. 
     Ben, KKTC'de yaşayan Türk toplumunun plan üzerinde gerekli bilgilere sahip olduktan sonra kendi geleceklerini tayin noktasında en hayırlı kararı vereceğine inanıyorum.'' 
     
     ''TÜRK TOPLUMUNUN KARARI OLUMLU OLURSA...'' 

     Arınç, Başbakan Erdoğan'ın sözlerinin, planlanan hareket çerçevesinde varılan noktanın olumlu olduğunu söylemekten ibaret olduğuna işaret ederek, ''Benim burada referanduma kadar söylemem gereken tek şey, ilk defa Türkiye Cumhuriyeti Hükümeti'nin gayretleriyle diplomaside, dış politikada bir büyük başarı kazanıldı'' dedi. 
     Toplumlararası görüşmelerin başlamasının ardından diğer aşamaların geçirildiğini belirten Arınç, Türkiye'nin atak, kararlı ve dinamik yapısının sadece kendi bölgesini değil, bütün dünyayı etkilediğini ifade etti. Türkiye'nin, dinamik tavrıyla söz sahibi olduğunu ve sorunları çözmek istediğini gösterdiğini, sorunların uzlaşma ve diplomasi yoluyla nasıl çözülebileceğini ortaya koyduğunu anlatan Arınç, ''Bence takdir edilmesi ve sevinilmesi gereken en büyük olay budur. 24'ünde toplumlar karar verirler. Türk toplumunun kararı uygun, olumlu olursa, TBMM de bu konuda halkın verdiği karara bakarak elbette pek çok şeyi gözönünde tutarak kendi kararını verecektir. Umarım, 1 Mayıs'a kadar bu süreç başarıyla tamamlanmış olacaktır'' dedi. 
     
     ''TBMM'NİN BİLGİLENDİRİLMESİNE İHTİYAÇ VAR'' 

     Arınç, Kıbrıs konusunda TBMM'ye bilgi verilmesi konusundaki soruya, Dışişleri Bakanı Abdullah Gül ile Burgenstok'tayken görüştüğünde referandum tarihinin 20 Nisan olduğunu, ancak dün gece itibarıyla 24 olarak değiştirildiğini hatırlatarak, ''Biz, olumlu bir karara göre bir takvim içindeyiz. Ama bunu her gün güncelleştirebiliriz'' dedi. 
     Başbakan Erdoğan'ın bugün Ukrayna'ya, Dışişleri Bakanı Gül'ün bugün ya da yarın Brüksel'de bir toplantıya gideceğini belirten Arınç, önümüzdeki hafta başından itibaren TBMM'nin bilgilendirilmesi konusunda kendileriyle görüşeceğini, buna ihtiyaç olduğunu bildirdi. 
     Bir gazetecinin ''Siz ümitvar mısınız, sorunun çözümü konusunda Türk tarafında ümitli bir hava var'' sorusuna karşılık Arınç, Kıbrıs'taki Türk toplumunun vereceği karara saygılı olunması gerektiği görüşüne dile getirerek, ''Bu kadar yıllık tecrübeden sonra o toplumun en doğru kararı vereceğine inanıyorum. Onların söz hakkına, oy hakkına müdahale etme ya da onların üzerinde bir söz söylemem herhalde doğru olmaz'' diye konuştu. 
     
</TEXT>
</DOC>
