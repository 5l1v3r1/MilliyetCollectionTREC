<DOC>
<DOCNO> 216223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun39.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, Irak'ta seçimler 30 Haziran... 
</HEADLINE>
<TEXT>

     Ender Ülgen - BM Genel Sekreteri Kofi Annan, bugün Irak'ın Dostları Grubu üyeleriyle yaptığı toplantıda, Irak'ın geleceğine ilişkin görüşlerini dile getirdi. 
     Annan toplantıda, ''Irak'ta 30 Haziran'dan önce normal seçimler yapılmasına olanak görmediğini'' ifade etti. 
     Genel Sekreter, toplantıdan önce Irak özel temsilcisi Lahdar Brahimi ile bir araya gelmişti. 
     Annan, seçimlerin yapılmasına olanak görmemekle birlikte, ABD'nin saptadığı ve egemenliğin 30 Haziran'da Irak halkına devredilmesi ilkesine riayet edilmesi gerektiğinin de altını çizdi. 
     Genel Sekreter, 30 Haziran'da görevi devralacak olan geçici Irak hükümetinin oluşumuyla ilgili görüşlerini ise bu aşamada açıklamaktan kaçındı. Annan'ın bu konuya, 25 Şubat'ta Japonya gezisinden döndükten sonra açıklık getirmesi bekleniyor. 
     ''BM'nin, Irak halkının umut ve beklentileri konusunda şimdi daha açık fikir sahibi olduğunu'' kaydeden Annan, ''ülkede tam temsil sağlayacak bir parlamento ve hükümet kurulmasının hür seçimlerle mümkün olduğunu ancak seçimlerin teknik ve güvenlik açısından en elverişli ortamda yapılmasının şart olduğunu'' vurguladı. 
     -IRAK'IN KADERİNİ IRAKLILAR BELİRLEYECEK- ''Irak'ın kaderinin, Iraklıların görüş ve istekleri dikkate alınmadan tayin edilmesine çalışıldığı gibi bir izlenim yaratmaktan kesinlikle kaçınmalıyız'' diyen Annan, Irak halkını da kendi kaderine sahip çıkmaya çağırdı. 
     Annan, toplantıdan sonra gazetecilere, ''30 Haziran'dan önce seçimler yapılamasa da, egemenliğin devrinin öngörüldüğü şekilde bu tarihte yapılması gerektiğini'' vurguladı. 
     Kofi Annan, ''Geçici bir hükümet kurulmasını ve seçimlerin ileri bir tarihte yapılmasını sağlayacak bir mekanizma bulmak zorundayız'' diye konuştu. 
     
</TEXT>
</DOC>
