<DOC>
<DOCNO> 207758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur06.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan eşi adıyla "dolandırıcılık".. 
</HEADLINE>
<TEXT>

     Ankara Cumhuriyet Başsavcılığı, 3. Kolordu Komutanı Korgeneral Köksal Karabay'ın eşinin adını kullanarak, bir şirketten para aldıkları belirtilen 1'i emekli yarbay 3 kişi hakkında 8'er yıla kadar hapis istemiyle dava açtı. 
     Edinilen bilgiye göre, Cumhuriyet Savcısı Murat Esen, Korgeneral Karabay'ın eşinin adının kullanılarak rüşvet alındığı iddiasına ilişkin yürüttüğü soruşturmayı tamamladı. Ankara 22. Asliye Ceza Mahkemesi'ne açılan davanın iddianamesinde, emekli Yarbay Erol Yurdakul'un, askeri ve diğer kurumlardaki ihale gibi işlerini prim karşılığında takip etmek için Astem Şirketi ile sözleşme imzaladığı belirtildi. 
     Milli Savunma Bakanlığı Teknik Hizmetler Daire Başkanlığı'nda çalıştığı belirtilen Hüseyin Özcan'ın, önceden tanıdığı Sevinç Yurtseveroğlu ile Korgeneral Karabay'ın eşi Ayten Hamın rolünü yapması için anlaştığı belirtilen iddianamede, Yurdakul'un da telefonla aradığı Astem Şirketi'nin yöneticisi Atilla Olcay'a, ''çok önemli bir kişi ile kendisine randevu ayarladığını, acele Ankara'ya gelmesini'' söylediği kaydedildi. 
     Ortağı Serap Kazan ile Ankara'ya gelen Olcay'a, Sevinç Yurtseveroğlu adlı kişinin Korgeneral Karabay'ın eşi olarak tanıtıldığı belirtilen iddianamede, şu görüşlere yer verildi 
     ''Sevinç Yurtseveroğlu, görüşmede Astem Şirketi'nin 400 bin adet sargı bezi işini eşi Köksal Karabay'a kabul ettirebileceğini söyleyip, oğlunun kaza yaptığını, kazadan eşinin haberi olmadığını, bu nedenle acil paraya ihtiyacı olduğunu beyan ederek, yapacağı işin karşılığında Atilla Olcay'dan 75 bin dolar istemiştir. Olcay'ın ortağı zarf içinde Yurtseveroğlu'na 5 bin dolar vermiştir. Daha sonra sanıklar parayı aralarında eşit olarak paylaşmışlardır.'' İddianamede, Olcay'ın daha sonra parayı verdikleri kişinin Korgeneral Karabay'ın eşi olmadığını öğrendiği ve 5 bin doları Erol Yurdakul'dan geri istediği ifade edilerek, sanıkların paranın bir kısmını aralarında toplayarak banka aracılığıyla Olcay'a gönderdikleri kaydedildi. 
     ''Sanıkların, dolandırıcılık ve devlet memurunu intisap iddiasıyla menfaat temin etmek suçunu işledikleri anlaşılmıştır'' denilen iddianamede, emekli Yarbay Erol Yurdakul, Milli Savunma Bakanlığı'nda sivil memur olduğu belirtilen Hüseyin Özcan ile Sevinç Yurtseveroğlu hakkında Türk Ceza Kanunu'nun ''devlet memurlarına intisap iddiasıyla menfaat temin eyleyenler'' başlıklı 278, ''dolandırıcılık'' hükmünü içeren 503 1. maddeleri uyarınca 2'şer yıldan 8'er yıla kadar hapis cezası istendi. 
     
</TEXT>
</DOC>
