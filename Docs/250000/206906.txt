<DOC>
<DOCNO> 206906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/ekonomi/eko03.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Her kuruşu Uzanlar'dan çıktı 
</HEADLINE>
<TEXT>

   Motorola ve Nokia davası için hazırlanan raporda, Uzanlar'ın üzerlerindeki tedbir iki kez kaldırılıp, üç kez konulan yatlara, off - shore şirketleri üzerinden aktardıkları parayla sahip oldukları belgeleniyor 
   Nedim Şener 
   
   Şişli Nöbetçi 1. Sulh Ceza Mahkemesi'nin, Uzanlar'a ait olmadığı gerekçesiyle, üzerindeki tedbiri kaldırdığı ancak dün 4. Asliye Ceza Mahkemesi'nin yeniden tedbir koyduğu Frequency ve Airwaves adlı lüks yatların her kuruşunun Uzanlar'dan çıktığı belgelendi. 
   New York'ta görülen ve Uzanlar aleyhine 4.2 milyar dolar ceza ile sonuçlanan Motorola davasına sunulan bilirkişi raporunda, Uzanlar'ın, kendi kontrolündeki off shore şirketi Wisteria Ltd adına kayıtlı Frequency adlı yata nasıl sahip oldukları ayrıntıları ile anlatıldı. 
   35 milyon dolara alınan Frequency adlı yatın parasının tamamı Uzanlar'ın talimatı ile off shore şirketlere aktarıldı. Rapora göre off shore şirketlerden yatın adına kayıtlı olduğu Wisteria Ltd. aktarılan 32.5 milyon dolar ve ilave 2.5 milyon dolarla 53 milyon doları bulan parayla Frequency adlı yat satın alındı. 
   
   Off shore şirketleri 
   Raporda, mahkemenin Uzanlara ait olmadığı gerekçesiyle üzerindeki tedbiri kaldırdığı bir başka yat olan ve yine 35 milyon değerindeki Airwaves'in satın alınmasında da Motorola ve Nokia'dan gelen fonların kullanıldığı belirtiliyor. Ocak 1999'de İngiliz Virgin adalarında kurulan Utterton Ltd şirketi Airwaves adlı yatı alırken, Uzanlar'a ait off shore şirketlerine aktarılan fonları yanında bir İsviçre bankası olan UBS'den Hakan Uzan'a açılan kredileri de kullandı. 
   Rapor, yatların sahibi off shore şirketlerin Uzanlar'ın kontrolünde olduğunu ortaya koyarken, yatların da Uzanlar'a ait olduğunu ayrıntılarıyla ortaya koyuyor. Buna karşın Şişli 1. Nöbetçi Sulh Ceza Mahkemesi, bunun tersine karar alarak yatların üzerine konulan tedbiri kaldırma yoluna gitmişti. 
   
   Yatlara yine el kondu    LUBE AYAR İstanbul 
   Şişli 4. Asliye Ceza Mahkemesi, İmar Bankası soruşturması kapsamında Uzanlar'a ait oldukları öne sürülen Airwaves ve Frequency adlı yatların yeniden zapt edilmesine karar verdi. Böylece daha önce Şişli 1. Sulh Ceza Mahkemesi'nce iki kez kaldırılan karara karşın, farklı mahkemelerce üçüncü kez el koyma kararı çıkmış oldu. Tasarruf Mevduatı Sigorta Fonu TMSF avukatları, Şişli 4. Asliye Ceza Mahkemesi'ne başvurarak, Şişli 1. Sulh Ceza Mahkemesi'nin yatlar üzerindeki zapt etme kararını kaldırmasına itiraz ettiler. 
   Başvurudaki talebi değerlendiren Şişli 4. Asliye Ceza Mahkemesi, daha önce Şişli 2. Sulh Ceza ve 6. Asliye Ceza mahkemelerinin verdiği kararlara istinaden Airwave ve Frequency adlı yatların yeniden zapt edilmesini kararlaştırdı. 
   
   
</TEXT>
</DOC>
