<DOC>
<DOCNO> 242901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun23.html </URL>
<DATE> 2004/05/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Uluslararası Af Örgütü'nden ABD'ye ağır suçlama 
</HEADLINE>
<TEXT>

     Dilek KOCABAŞ bildiriyor 
Uluslararası Af Örgütü'nün UAÖ 2004 yılı raporunda, silahlı grupların ve hükümetlerin evrensel değerlere karşı yürüttükleri savaşın, güvensizlik, korku ve bölünmeyi şiddetlendirdiği belirtildi. 
     Af Örgütü'nün raporunda, ABD, ''uluslararası adaletin altını oymak ve kendi vatandaşları için dünya çapında yargı bağımsızlığı elde etmeye çalışmak için Haçlı seferleri sürdürmekle'' suçlandı. 
     Raporda, bu savaşın insan haklarını temelden tahrip ettiği kaydedildi. 
     Bir yandan silahlı grupların yarattığı terörün, diğer yandan da hükümetlerin giderek artan hak ihlallerinin son 50 yılda insan haklarına yönelik en büyük saldırıyı yarattığı ifade edildi. 
     UAÖ Genel Sekreteri Irene Khan, 2004 yılı raporuyla ilgili açıklamasında, şunları kaydetti 
     ''El Kaide gibi silahlı grupların duygusuz, zalimane ve kanunsuz saldırıları, dünyanın her yerindeki insanlar için gerçek bir tehdit oluşturuyor. Uluslararası ve ulusal yasalarca ağır suç olan ve bazen savaş suçu, bazen insanlığa karşı işlenen suç niteliğindeki bu saldırıları tüm gücümüzle kınıyoruz.'' ''İnsanları terör saldırılardan koruyabilecek uluslararası hukuk ilkeleri ve çok taraflı eylem araçlarının altının güçlü devletler tarafından oyulmasının, marjinalleştirilmesinin ve tahrip edilmesinin korkutucu olduğunu'' belirten Khan, ''devletlerin ahlak pusulalarının kaydığını, güvenlik peşinde gözü kara bir şekilde giderken, küresel insan hakları değerlerini kurban ettiklerini'' kaydetti. 
     
     DÜNYA ARTIK DAHA TEHLİKELİ 

     ''ABD yönetimi tarafından teşvik edilen küresel güvenlik gündemi vizyonunun çökmesinin bir ilkesizlik olduğunu'' ifade eden Khan, ''ABD'nin ülke içinde insan haklarını ihlal ederek, diğer ülkelerdeki hak ihlallerini görmezden geldiğini, istediği zamanda, istediği yerde önleyici askeri güç kullanarak, adalet ve özgürlüğe zarar verdiğini ve dünyayı daha tehlikeli bir yer haline getirdiğini'' belirtti. 
     Raporda, koalisyon askerleri ve silahlı grupların Irak'ta sivilleri kanunsuzca öldürdüğü ifade edilerek, işkence ve kötü muamelenin sadece Irak'ta değil, Guantanamo, Afganistan ve dünyanın diğer bölgelerinde de yapıldığına, yüzlerce tutuklunun yargılama ve avukatlarıyla görüşme hakkı ellerinden alınarak, hapis tutulduğuna dikkat çekildi. 
     ''Devletler, suçlu olabilecek kişilerin haklarını korumayarak, masum olanların da haklarını tehlikeye atmakta ve hepimizi riske sokmaktadır'' denilen raporda, ''terörle mücadele'' adı altında ABD tarafından başlatılan hareketin dünyanın sorunlu pek çok bölgesinin de unutulmasına yol açtığı kaydedildi. Bu sorunlu bölgeler arasında Çeçenistan, Kolombiya, Kongo, Sudan, Nepal sayılırken, İsrail ve işgal altındaki Filistin topraklarında yaşanan şiddetin de derinleştiğine işaret edildi. 
     Raporda, bütün dünyanın ''küresel insan hakları değerlerine bağlı, güçlü bir liderlik isteğini haykırmakta olduğu'' belirtilerek, ''Devletler, Irak'taki kitle imha silahlarıyla uğraşırken, gerçek kitle imha silahları olan adaletsizlik, cezasızlık, yoksulluk, ayrımcılık, ırkçılık, silahların denetimsiz ticareti, kadına ve çocuğa karşı şiddet ve taciz konularıyla ilgilenmediler'' denildi. 
     Sivil toplumun etkinliğinin, rüzgarı insan hakları lehine çevirebilecek tek silah olduğu kaydedilen raporda, küresel adalet hareketinin oluştuğuna dair güçlü göstergelerin bulunduğu belirtildi ve buna örnek olarak da Irak halkıyla dayanışmak için dünyanın her yerinde gösteri yapan binlerce kişi gösterildi. 
     Raporda ''hükümetler bu sese kulak vermelidir'' denilerek, belirsizlik dönemlerinde dünyanın sadece küresel tehditlere karşı değil, küresel adalet için de savaş vermesi gerektiği ifade edildi. 
     
     TÜRKİYE 

     Merkezi İngiltere'de bulunan Uluslararası Af Örgütü UAÖ tarafından yayımlanan 2004 yılı raporunda, Türkiye'de yapılan reformlara dikkat çekildi. 
     AK Parti hükümetinin insan haklarının korunması ve Avrupa Birliği üyelik kriterlerinin yerine getirilmesi amacıyla önemli reform paketlerini yasalaştırmayı sürdürdüğüne dikkat çekilen raporda, ''Ancak reformların yapılmasıyla hayata geçirilmesi arasında doğru orantı kurulamadı. Bu reformların hayata geçirilmesi konusunda eksiklikler bulunuyor'' görüşü savunuldu. 
     Yapılan yasama çalışmaları sonucunda insan haklarında kayda değer bir gelişme sağlandığına dair kanıya varmak için henüz çok erken olduğu ifade edilen raporda, ''Her ne kadar bazı işkence yöntemleri ortadan kalktı gibi görünüyorsa da polisin gözaltında kötü muamele yaptığının yanı sıra göstericilere oransız güç kullandığına dair raporlar ağır kaygı yaratıcı unsurlar olmaya devam etti'' denildi. 
     Raporda, Türkiye'de hala, barışçı gösteri yapma hakkını kullanmaya kalkanlar ya da bazı konularda muhalif görüşlerini dile getirenlerin cezai kovuşturmaya uğradığı iddia edildi. 
     TBMM'nin çıkardığı uyum paketleri konusunda ayrıntılı bilgi verilen raporda, bu yasal değişiklikle yapılan, idam cezasının kaldırılması gibi son derece önemli reformlar da sıralandı. 
     Yeniden yargılanmayla ilgili yeni yasa sonucunda, kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın yeniden yargılanmalarının mümkün olabildiğine dikkat çekilen raporda, örgütün, bu 4 kişinin, ''Kürt sorunuyla ilgili şiddet içermeyen siyasi çalışmalarını cezalandırmak için hapsedildiğine inandığı'' ifade edildi. 
     Raporda, poliste işkencenin hafifleyerek ve şekil değiştirerek sürdüğüne dair bilgiler bulunduğu iddia edilirken, ''Gözaltında işkence ve kötü muamelenin ısrarla sürme nedenlerinden biri, kolluk kuvvetlerinin, gözaltına alınanlara haklarını bildirme görevi ve hukuki yardım almasına izin vermek gibi usulleri takip etmemesidir'' denildi. 
     Raporda, işkence ve kötü muameleyi kolaylaştırıcı diğer unsurların, ''tıbbi raporlarda işkence ve kötü muamelenin yeterince belgelenmemesi ve mahkemelerin işkenceyle alınmış ifadeleri kanıt kabul etmesi'' olduğu iddiasında bulunuldu. 
     Yeni yasal düzenlemeler sayesinde polisin işkence ve kötü muamele dolayısıyla aldığı cezanın ertelenmemesi veya paraya çevrilememesi olumlu bir gelişme olarak belirtilen raporda, reformlar sayesinde işkence ve kötü muamele davalarına öncelik verilmesi de memnuniyet verici bir gelişme olarak değerlendirildi. 
     Namus cinayetlerini de içeren aile içi şiddet sorununa da değinilen raporda, UAÖ'nün Türkiye'deki kadın gruplarına destek verdiği ve desteğini sürdüreceği belirtildi. 
     Uluslararası Af Örgütü'nün yıllık raporunda, geçen yıl 47 ülkede yargısız infaz yapıldığı, 28 ülkede insanların devlet görevlileri tarafından ''kaybedildiği'', 132 ülkede işkence bildirildiği, 44 ülkede insanların düşüncelerinden dolayı hapsedildiği kaydedildi. 
     Uluslararası Af Örgütü'nün, ''yargısız infaz, işkence ve kötü muamele yapıldığı bildirilen, düşünce mahkumlarının olduğu'' ülkeler arasında Türkiye'yi de saydığı 2004 yılı insan hakları ihlalleriyle ilgili açıkladığı istatistiki rapor şöyle 
     
     YARGISIZ İNFAZLAR 

     Afrika Angola, Burundi, Demokratik Kongo Cumhuriyeti, Etiyopya, Fildişi Kıyıları, Kamerun, Kongo Cumhuriyeti, Liberya, Orta Afrika Cumhuriyeti, Ruanda. 
     Asya Hindistan, Malezya, Nepal, Tayland, Endonezya, Kamboçya, Kuzey Kore, Filipinler Amerika Belize, Brezilya, Kolombiya, Dominik Cumhuriyeti, Guyana, Haiti, Jamaika, Meksika, Venezüella, Guatemala, Honduras, Bolivya. 
     Avrupa ve Orta Asya Avusturya, Bulgaristan, Fransa, Almanya, Makedonya, Portekiz, Rusya Federasyonu, İspanya, Türkiye, Türkmenistan, Ukrayna, İngiltere, Özbekistan. 
     Orta Doğu ve Kuzey Afrika Irak, İran, İsrail İşgal Altındaki Topraklar, Filistin Yönetimi. 
     
     KAYIPLAR 

     Afrika Angola, Burundi, Demokratik Kongo Cumhuriyeti, Etiyopya, Fildişi Kıyıları, Kongo Cumhuriyeti, Liberya, Orta Afrika Cumhuriyeti, Ruanda. 
     Asya Hindistan, Endonezya, Nepal, Filipinler, Pakistan. 
     Amerika Kolombiya, Meksika. 
     Avrupa ve Orta Asya Belarus, Bosna-Hersek, Hırvatistan, Rusya Federasyonu, İspanya. 
     Orta Doğu ve Kuzey Afrika Cezayir, Irak, İsrail İşgal Altındaki Topraklar, Kuveyt, Libya, Suudi Arabistan, Suriye. 
     
     İŞKENCE VE KÖTÜ MUAMELE 

     Örgüte, güvenlik güçleri, polis ve diğer devlet görevlileri tarafından işkence ve kötü muamele yapıldığı bilgileri gelen 132 ülke 
     Afrika Angola, Burundi, Kamerun, Çad, Komor Adaları, Kongo Cumhuriyeti, Demokratik Kongo Cumhuriyeti, Fildişi Kıyıları, Ekvator Ginesi, Eritre, Etiyopya, Gambiya, Gine, Gine-Bissau, Kenya, Liberya, Madagaskar, Moritanya, Malavi, Mozambik, Namibya, Nijer, Nijerya, Ruanda, Senegal, Güney Afrika, Sudan, Swaziland, Togo, Uganda, Zambiya, Zimbabve. 
     Asya Afganistan, Bangladeş, Kamboçya, Çin, Kore Demokratik Halk Cumhuriyeti, Kore Cumhuriyeti, Hindistan, Endonezya, Japonya, Laos, Malezya, Maldiv Adaları, Moğolistan, Myanmar, Nepal, Pakistan, Filipinler, Singapur, Solomon Adaları, Sri Lanka, Tayvan Amerika ABD, Arjantin, Bahamalar, Belize, Bolivya, Brezilya, Kanada, Şili, Kolombiya, Ekvador, Guyana, Haiti, Honduras, Jamaika, Meksika, Nikaragua, Paraguay, Peru, Surinam, Trinidad ve Tobago, Uruguay, Venezüella. 
     Avrupa ve Orta Asya Arnavutluk, Ermenistan, Avusturya, Azerbaycan, Belarus, Belçika, Bosna-Hersek, Bulgaristan, Hırvatistan, Çek Cumhuriyeti, Estonya, Fransa, Gürcistan, Almanya, Yunanistan, Macaristan, İrlanda, İtalya, Kazakistan, Kırgızistan, Letonya, Litvanya, Makedonya, Moldova, Polonya, Portekiz, Romanya, Rusya, Sırbistan ve Karadağ, Slovakya, Slovenya, İspanya, İsveç, İsviçre, Tacikistan, Türkiye, Türkmenistan, Ukrayna, Özbekistan. 
     Orta Doğu ve Kuzey Afrika Cezayir, Bahreyn, Mısır, İran, Irak, İsrail İşgal Altındaki Topraklar, Ürdün, Kuveyt, Lübnan, Libya, Fas Batı Sahra, Filistin Yönetimi, Katar, Suudi Arabistan, Suriye, Tunus, BAE, Yemen. 
     
     DÜŞÜNCE MAHKUMLARI 

     Rapora göre, düşüncelerinden dolayı insanların hapsedildiği 44 ülke 
     Afrika Burundi, Kamerun, Çad, Demokratik Kongo Cumhuriyeti, Ekvator Ginesi, Eritre, Gine, Liberya, Ruanda, Togo. 
     Asya Butan, Çin, Nepal, Endonezya, Kore Demokratik Halk Cumhuriyeti, Kore Cumhuriyeti, Maldiv Adaları, Myanmar, Tayland, Vietnam. 
     Amerika Küba, Peru, Meksika. 
     Avrupa ve Orta Asya Ermenistan, Belarus, Finlandiya, Rusya, Türkiye, Türkmenistan, Ukrayna. 
     Orta Doğu ve Kuzey Afrika Cezayir, Mısır, İran, Irak, İsrail İşgal Altındaki Topraklar, Ürdün, Kuveyt, Lübnan, Libya, Fas Batı Sahra, Suudi Arabistan, Suriye, Tunus, Yemen. 
     
     KEYFİ GÖZALTI 

     Rapora göre, insanların gerekçesiz ve mahkemeye çıkarılmaksızın gözaltında tutulduğu 58 ülke 
     Afrika Burundi, Orta Afrika Cumhuriyeti, Çad, Demokratik Kongo Cumhuriyeti, Fildişi Kıyıları, Eritre, Etiyopya, Gine-Bissau, Kenya, Madagaskar, Malawi, Moritanya, Nijer,Nijerya, Ruanda, Senegal, Sierra Leone, Somali, Swaziland, Tanzanya, Togo, Uganda. 
     Asya Afganistan, Bangladeş, Brunei, Çin, Hindistan, Kore Demokratik Halk Cumhuriyeti , Malezya, Maldiv Adaları, Myanmar, Nepal, Pakistan, Papua Yeni Gine, Singapur, Sri Lanka, Vietnam. 
     Amerika ABD, Kolombiya, Küba, Jamaika. 
     Avrupa ve Orta Asya İngiltere. 
     Orta Doğu ve Kuzey Afrika Cezayir, Mısır, İran, Irak, İsrail İşgal Altındaki Topraklar, Lübnan, Libya, Fas Batı Sahra, Filistin Yönetimi, Suudi Arabistan, Suriye, Tunus, BAE, Yemen. 
     
     ÖLÜM CEZASI 

     Raporda geçen yıl 63 ülkede ölüm cezasının verildiği bildirildi. 
     Afrika Burkina Faso, Burundi, Kamerun, Çad, Demokratik Kongo Cumhuriyeti, Etiyopya, Gana, Malawi, Nijerya, Ruanda, Somali, Sudan, Swaziland, Tanzanya, Uganda, Zambiya. 
     Asya Bangladeş, Çin, Hindistan, Endonezya, Japonya, Kore Demokratik Halk Cumhuriyeti, Laos, Malezya, Myanmar, Pakistan, Papua Yeni Gine, Filipinler, Samoa, Singapur, Sri Lanka, Tayvan, Tayland, Vietnam. 
     Amerika ABD, Bahamalar, Belize, Küba, Guatemala, Guyana, Jamaika, Meksika, Saint Lucia, Trinidad ve Tobago. 
     Avrupa ve Orta Asya Ermenistan, Belarus, Kazakistan, Kırgızistan, Tacikistan, Özbekistan. 
     Orta Doğu ve Kuzey Afrika Cezayir, Mısır, İran, Irak, Ürdün, Katar, Kuveyt, Lübnan, Fas Batı Sahra, Filistin Yönetimi, Suudi Arabistan, BAE, Yemen. 
     Rapora göre, geçen yıl ölüm cezaları infaz edilen 28 ülke 
     Afrika Botswana, Çad, Demokratik Kongo Cumhuriyeti, Somali, Sudan, Uganda, Zimbabve. 
     Asya Bangladeş, Japonya, Çin, Kore Demokratik Halk Cumhuriyeti, Moğolistan, Pakistan, Singapur, Tayvan, Tayland, Vietnam. 
     Amerika ABD, Küba. 
     Avrupa ve Orta Asya Belarus, Mısır, Kazakistan, Özbekistan Orta Doğu ve Kuzey Afrika İran, Irak, Ürdün, Suudi Arabistan, Yemen 
     
     SİLAHLI GRUPLARIN İNSAN HAKLARI İHLALLERİ 

     Öte yandan, Uluslararası Af Örgütü'nün 2004 yılı raporunda silahlı muhalif grupların, aralarında Türkiye'nin de bulunduğu 34 ülkede, sivillerin rasgele ve planlı öldürülmesi, işkence ve adam kaçırma ya da rehin alma gibi ağır insan hakları ihlallerinde bulunduğu bildirildi. 

     
</TEXT>
</DOC>
