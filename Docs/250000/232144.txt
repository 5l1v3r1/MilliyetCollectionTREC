<DOC>
<DOCNO> 232144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/dunya/dun01.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi kadının intikamı 
</HEADLINE>
<TEXT>

   Evde çalan telefona baktığı için kocası tarafından feci şekilde dövülen Suudi TV sunucusu Rania el Baz, dayaktan sonra çektirdiği fotoğraflarını basına dağıttı 
      DIŞ HABERLER SERVİSİ 

   
   Suudi Arabistan'da çalan telefona baktığı için kocası tarafından dövülen televizyon sunucusu bir kadın, ev içi şiddete dikkat çekmek için yüzünün kırık ve morluklarla dolu fotoğraflarını gazetelere verdi. 
   Suudi Arabistan devlet televizyonu "Kanal 1"de çalışan Rania el Baz, resimlerinin yayımlandığı gazetelere eşi Muhammed el Fallatta'nın kendisini yumruklayarak dövmesi nedeniyle burnunda ve yüzünün 13 yerinde kırıklar olduğunu söyledi. El Baz, başına gelenleri kadınların çilesine dikkat çekmek için açıkça halka anlatmayı seçtiğini söyledi. Güvenlik kaynakları, eşini dövdükten sonra Cidde'de bir hastaneye bırakan işsiz bir şarkıcı olan El Fallatta'nın "cinayete teşebbüs" suçundan arandığını bildirdi. 
   Rania'nın annesi, El Fallata'nın düzenli olarak eşini dövdüğünü ancak bu kez telefona Rania baktığı için çıldırdığını söyledi. Kadın, "Rania'nın eşine olay sırasında kendisine vurmaması için yalvardığını ancak El Fallata'nın 'Vurmak mı Vurmayacağım, seni öldüreceğim' diyerek Rania'yı bu hale getirdiğini, ardından da eşinin boğazını sıkarak üç kez kelime - i şahadet getirmesini istediğini" söyledi. 
   
   Öldüğünü sandı 
   El Fallata, bilincini kaybeden eşini öldü sanarak hastaneye götürdü. Hastane personeline eşinin bir trafik kazasında öldüğünü söyleyen El Fallata daha sonra kayıplara karıştı. 
   
   
   
</TEXT>
</DOC>
