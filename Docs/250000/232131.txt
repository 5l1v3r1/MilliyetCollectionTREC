<DOC>
<DOCNO> 232131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonyas05.html </URL>
<DATE> 2004/04/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Kötü adam" J.R'dan son vasiyet "Ölmek istiyorum" 
</HEADLINE>
<TEXT>

     Bir dönem milyonları ekran başına çivileyen ve nefretle anılan ''Dallas'' dizisinin ''J.R Ewing'' karakteri Larry Hagman, kanser hastalığına kendini teslim etti. Hagman, ''Ölmek istiyorum, bana karaciğer nakli yapmayın'' vasiyetinde bulundu. 
     Internetteki ''imdb'' sitesinin haberine göre, hastalığıyla hayranlarını gözyaşına boğan ''J.R'', doktorlardan ikinci kez kendine karaciğer nakli yapmamalarını istedi. 
     Artık yaşamdan ümidini kesen 72 yaşındaki ünlü yıldız, doktorlarından, ''Ölmekten korkmuyorum ve artık ölmek istiyorum. Bana karaciğer nakli yapmayın'' isteğinde bulundu. 
     İlk olarak 1995 yılında karaciğer nakli yapılan Hagman, ikinci operasyonu da arzu etmediğini söyledi. Bıçak altına yatmak istemediğini dile getiren aktör, ''Daha 20 yıl yaşayamayacağımı biliyorum. Bu da beni korkutmuyor. Nasıl olsa herkes bir gün toprak olacak'' dedi. 
     Daha önce karaciğer nakli yapılan Hagman'ın yıllardır alkolik olduğu, oyuncunun geçen yılın başında tekrar içki içmeye başladığı için hastalığının daha da ilerlediği ifade edildi. 
     Larry Hagman'a 1992 yılında karaciğer kanseri ve siroz teşhisi konulmuştu. 
     
</TEXT>
</DOC>
