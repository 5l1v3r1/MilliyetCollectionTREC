<DOC>
<DOCNO> 229362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo21.html </URL>
<DATE> 2004/04/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Gaziantepspor Hedefimiz UEFA'ya üçüncü kez katılabilmektir... 
</HEADLINE>
<TEXT>

     Gaziantepspor Kulübü Basın Sözcüsü Akif Ekici, takım olarak yurt içinde ve yurt dışında büyük başarılara imza atmış olan bir takım olduklarını belirterek, ''Gaziantepspor, iki defa UEFA Kupası'na katılarak, Türk futbolunu Avrupa'da başarı ile temsil etti. Bu sezon da hedefimiz 3. UEFA Kupası'na katılabilmek'' dedi. 
     Ekici, AA muhabirine yaptığı açıklamada, bu hafta deplasmanda karşılaşacakları Denizlispor maçının hayati önem taşıdığını, 3 puan almaları durumunda, UEFA Kupası iddiasında çok önemli bir avantaj yakalamış olacaklarını söyledi. 
     Gaziantepspor'un 48 puanı, UEFA Kupası'na katılma hesapları yapan Denizlispor'un da 51 puanı bulunduğuna dikkat çeken Ekici, şöyle konuştu 
     ''Her iki takımın da hedefi aynı. Tabi ki takımlar sahaya mutlak galibiyet için çıkacak. Gaziantepspor'un Denizlispor maçından mutlak galibiyetle ayrılması gerekiyor. Eğer, galip gelmeyi başarabilirsek, her iki takım da puanlarını eşitlemiş olacak ve Gaziantepspor, UEFA iddiasını sürdürecek. Ancak, yenilgi halinde, aramızdaki puan farkı 6'ya çıkacak ve bu hedefimizden büyük ölçüde uzaklaşmış olacağız. 
     Gaziantepspor için UEFA Kupası çok önemli. Daha önce iki defa katılma başarısını gösterdiğimiz bu kupada, büyük başarılara imza atarak, tecrübe kazandık. Eğer, yeniden katılma başarısını gösterebilirsek, Türk futbolu kazanır ve yeni başarılara imza atarız.'' Ankaragücü galibiyeti ile UEFA Kupası hedefine bir adım daha yaklaşan Gaziantepspor'un, Denizlispor maçına çok sıkı hazırlandığını kaydeden Ekici, şöyle devam etti 
     ''Takımda iyi bir hava var. Futbolcularımız, keyifli bir ortamda hırslı ve istekli çalışarak Denizlispor maçına hazırlanıyor. Yönetim, teknik heyet ve futbolcular, Denizlispor maçının ne kadar önemli olduğunun bilincinde. Tüm hesaplarımız galibiyete yönelik. Denizlispor'un da sahaya galibiyet için çıkacağını biliyoruz. 
     Ancak, Gaziantepspor'un galibiyete daha yakın olduğunu düşünüyorum. Özellikle, ikinci yarıda istikrarlı bir çıkışımız var ve ligin en fazla puan toplayan takımları arasında yer alıyoruz. Daha önceki tüm maçlarda olduğu gibi, bu maçta da güzel futbol oynayıp, sahadan 3 puanla ayrılmak istiyoruz.'' 
     
</TEXT>
</DOC>
