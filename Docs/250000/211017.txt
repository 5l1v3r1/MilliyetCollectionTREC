<DOC>
<DOCNO> 211017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun08.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk ABD askeri uçağı, 35 yıl aradan sonra Libya'da... 
</HEADLINE>
<TEXT>

     Libya lideri Muammer Kaddafi'nin 1969'da iktidara gelmesinden bu yana, bir Kongre heyetini taşıyan Amerikan askeri uçağı ilk kez Trablus'a indi. 
     Amerikan deniz kuvvetlerine ait uçakta bulunan Kongre heyeti, 30 saat süren yolculuktan sonra Libya'ya geldi. 
     Uçağın kapısında ilk olarak, üzerinde Amerikan ve Libya bayraklarının rozetlerini taşıyan Pennsylvania eyaletinden cumhuriyetçi senatör Curt Weldon göründü. 
     Heyete başkanlık eden senatör, uçaktan indikten sonra yaptığı açıklamada, ''Libya lideri tarafından atılan olumlu adımları güçlendirmek için buradayım'' dedi. 
     Heyetin, yarın Afganistan ve Irak'a gitmeden önce Kaddafi ile görüşmesi bekleniyor. 
     Amerikan Kongre heyetinden önce, California eyaletinden Temsilciler Meclisi üyesi demokrat Tom Lantos, dün Libya'ya gelen ilk Amerikalı yetkili olmuştu. 
     Libya, 20 yıl ABD'nin ekonomik yaptırımlarına maruz kaldı ve Kaddafi'nin, kitle imha silahları programından vazgeçtiklerini yakın zamanda ilan etmesinden sonra, iki ülke arasındaki siyasi ve ekonomik ilişkilerin yeniden kurulmasına kapıyı açtı. Libya'nın bu kararı, ayrıca ABD Dışişleri Bakanlığı'nın terörü destekleyen ülkeler listesinden adının çıkarılmasına da yol açtı. 
     
</TEXT>
</DOC>
