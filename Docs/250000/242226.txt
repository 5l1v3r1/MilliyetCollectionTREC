<DOC>
<DOCNO> 242226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/dunya/dun03.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, çeneyi burnu dağıttı 
</HEADLINE>
<TEXT>


Daha önce de küçük kazalar geçiren ABD Başkanı'nın peşini aksilikler bırakmıyor. Bush, hafta sonunu geçirmek için gittiği Texas'taki çiftliğinde, bindiği dağ bisikletinden düştü. 


Teksas'taki çiftliğinde dağ bisikletine binmek isteyen Başkan Bush, bir anda kendini yerde buldu. Kazayı, çenesi, dudağı, burnu, sağ eli ve her iki dizindeki morluk ve çiziklerle "ucuz" atlatan Bush, bu kaza sonrasında da çabuk toparlanmayı başardı. 
Beyaz Saray Sözcüsü Trent Duffy, Başkan Bush'un, kaza sırasında da yanında bulunan özel doktoru Richard Tubbs'ın müdahalesinin ardından tekrar bisiklete binerek turu tamamladığını açıkladı. Duffy, "Gizli servis, Başkan'ı eve götürmeyi teklif etti. Fakat Başkan bu teklifi reddederek turu tamamlamayı tercih etti" dedi. 
Bush'un kaza sırasında başında kask bulunduğunu belirten Beyaz Saray yetkilileri, Başkan'ın kazayı bu nedenle küçük sıyrıklarla atlattığını söylüyorlar. Beyaz Saray kaynakları kazanın nasıl olduğuna dair sır vermekten kaçınırken söylenen tek şey, yağmurlu havanın zemini kayganlaştırdığı ve Bush'un bu yüzden düştüğü. 
DAHA ÖNCE DE DÜŞMÜŞTÜ 
Çiftlikte geçirdiği bisiklet kazası Bush'un ilk düşüşü değil. Bush daha önce babasının 79'uncu doğum günü kutlamasına katıldığı sırada dünyayı değiştirecek "şey" olarak lanse edilen ve en büyük özelliği devrilmemesi olan Segway'den düşmeyi başarmıştı. "Yüzyılın buluşu" diye tanıtılan 'Segway'le birkaç tur atmak isteyen Bush, dengesini yitirmiş, yere kapaklanmaktan son anda kurtulmuştu. 
Bush, bir keresinde de kraker yerken boğulma tehlikesi geçirmişti. 
</TEXT>
</DOC>
