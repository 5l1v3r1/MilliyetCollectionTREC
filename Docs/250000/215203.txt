<DOC>
<DOCNO> 215203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/dunya/dun01.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry İftira beni yıldırmaz 
</HEADLINE>
<TEXT>

   ABD'de stajyer bir gazeteciyle ilişkisi olduğu öne sürülen Demokratların başkan aday adayı, iddianın Cumhuriyetçilerin komplosu olduğunu söyledi 
      DIŞ HABERLER SERVİSİ 

   
   ABD'de hakkında stajyer bir gazeteci ile evlilik dışı ilişki yaşadığı iddiası ortaya atılan Demokratik Parti'nin en şanslı başkan aday adayı Senatör John Kerry, kendisine iftira atılmaya çalışıldığını öne sürerek, buna karşı savaşacağını söyledi. 
   Wisconsin'de yapılacak önseçim öncesinde medyaya konuşan Kerry, 24 yaşındaki Alex Polier ile 3 seneden beri gizli aşk yaşadığı iddialarına, "Tamamen dedikodu, gerçek değil. Kategorik olarak reddediyorum. Nokta" diye karşılık verdi. 
   Kendisinden emin olduğu ve rakipleri tarafından her açıdan sıkı bir şekilde açığı arandığı halde şimdiye kadar bir şey bulunamadığı için kaygı duymadığını ifade eden Vietnam gazisi politikacı, rakip Cumhuriyetçi Parti'nin iftira kampanyası ile karşı karşıya olduğunu savundu. 
   "Bu kampanyaya karşı savaşacağım" diyen Kerry, "Bu iftiracıların işi nerelere kadar götürebileceğinin farkındaydık ve buna hazırlıklıydık. Ben de kendimi buna hazırlıyordum. Senatör olarak deneyimli bir siyasetçiyim, bu tür girişimler beni sarsmaz. Her açıdan incelendim, temiz çıktım" diye konuştu. 
   Cumhuriyetçilerin sürpriz bir vuruşla avantaj sağlamaya çalıştığını sözlerine ekleyen John Kerry, taraftarlarına "Beni yıkamazlar" mesajı verdi. 
   
   
   
</TEXT>
</DOC>
