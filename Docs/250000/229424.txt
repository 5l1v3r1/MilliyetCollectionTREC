<DOC>
<DOCNO> 229424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas04.html </URL>
<DATE> 2004/04/07/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bu bir 'milyonerler' köyü... 
</HEADLINE>
<TEXT>

     Çin'in doğusundaki Jiangsu eyaletinin merkezi olan Nanjing şehrinin ''ilk köyü'' olarak bilinen Wujiazui, artık ''milyonerler köyü'' olarak nitelendiriliyor. 
     Nanjing'e 96 kilometre mesafedeki Wujiazui köyünde 203 hanede 881 kişi yaşıyor. 
     Çin Komünist Partisi köy sekreteri Wu Jijun, köydeki hanelerin yüzde 70'inin 1 milyon yuan 121 bin ABD Doları , yüzde 20'sinin de 5 milyon yuanı 605 bin ABD Doları bulunduğunu söyledi. Köyde 2002 yılında kişi başına düşen yıllık gelir 73 bin yuanı 8850 ABD Doları buldu. 
     Wujiazui köyünün ana gelir kaynağını gemi taşımacılığı ve balıkçılık oluşturuyor. Köyde gemi yapımıyla uğraşan aileler de var. Ancak yıl sonunda sular yükseldiğinde Shijiu gölünden Yangzte nehrine ancak 4 bin tonluk gemiler çıkabildiğinden köyde küçük tonajlı gemi yapılabiliyor. Çinli sosyolog Fei Xiaotong, bu köyü ''Çin'in ilk gemici köyü'' olarak niteledi. 
     Wujiazui köyündeki hanelerin, toplam kapasitesi 280 bin tonu bulan 143 gemisi var. Gemi taşımacılığıyla uğraşanlar yılın 8 ayını denizde veya nehirde geçiriyor. Gemi taşımacılığı köyde nesillerdir yapılıyor. 
     Dedelerinin ahşap teknelerle yaptıkları işi, günümüzde torunları demir gemilerle yapıyor. 
     Kazançlarını yatırdıkları konuların başında villa yaptırmak geliyor. Köyün bir kısmını villalar, diğer kısmını eski evler oluşturuyor. Evlerde genellikle anne babaları gemide olan torunlarına bakan yaşlılar yaşıyor. 
     Wujiazui köyünün kaderi büyük ölçüde 1970'lerin sonunda başlayan reform ve dışa açılma politikasıyla değişti. Köylüler tarafından kurulan 2 işletme son günlerde çalışmalarını köyün refahını artıracak yeni iş alanları bulmaya ve köye yabancı sermaye çekmeye yoğunlaştırdı. 
     Köyde, Wu Jijun ile birlikte 12 yönetici görev yapıyor. Bu 12 kişinin görevleri arasında köye gelir kaynakları yaratmakla gemi taşımacılığı faaliyetlerinin yönetimini ve sigorta işlerini yürütmek bulunuyor. Ancak söz konusu 12 yöneticinin ticaretle uğraşmaları yasak. 

     
</TEXT>
</DOC>
