<DOC>
<DOCNO> 202456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun39.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
UAÖ, Saddam'ın yayınlanan görüntülerine tepkili .. 
</HEADLINE>
<TEXT>

     Uluslararası Af Örgütü, devrik Irak lideri Saddam Hüseyin'in yakalanmasından memnuniyet duyduğunu bildirdi, ancak yakalandıktan sonra yayınlanan görüntülere tepki gösterdi. 
     Örgütün yazılı açıklamasında, ''savaş suçları ve insanlığa karşı işlenen suçlar işlemekle itham edilen Saddam Hüseyin'in yakalanmasından'' duyulan memnuniyet dile getirildi ve devrik liderin şimdi uluslararası standartlara uygun, adil ve bağımsız bir şekilde yargılanmasının önemine değinildi. 
     Yargılanma sürecinin adil olması gerektiği vurgulanan açıklamada, Saddam Hüseyin ve diğerlerinin, Irak Hükümet Konseyi'nin kurduğu Irak Özel Mahkemesi savaş suçları mahkemesi tarafından yargılanacağının sanıldığı belirtildi ve Iraklı olmayan uzmanların mahkemede görev alması seçeneğine destek verildi. 
     Uluslararası Af Örgütü'nün en büyük kaygılarından birinin, özel mahkemenin ölüm cezasını kaldırmamış olması olduğu vurgulanan açıklamada, işgal güçlerinin temsilcilerinin de ölüm cezasını desteklemesinden veya tarafsız olduklarını açıklamalarından hayal kırıklığı duyulduğu kaydedildi. 
     
     SADDAM SAVAŞ ESİRİ VE GÖRÜNTÜLERİ KAYGI VERİCİ 
     Açıklamada, Saddam Hüseyin'in bir ''savaş esiri'' olduğu belirtilerek, ''Irak silahlı kuvvetlerinin eski lideri olarak Saddam Hüseyin bir savaş esiridir ve buna uygun davranılmalıdır. Uluslararası Kızılhaç Komitesi temsilcileriyle görüşmesine izin verilmelidir. Diğer tüm suç zanlıları gibi Saddam Hüseyin'in de uluslararası hukukta yer alan, işkence ve kötü muamele görmeme hakkı ve adil yargılanma hakkı gibi koruyucu tedbirlere hakkı vardır'' denildi. 
     Devrik Irak liderinin yakalanmasının ardından televizyonlarda yayınlanan görüntülerini de eleştiren örgüt, açıklamasında şu ifadelere yer verdi 
     ''Af Örgütü, Saddam Hüseyin'in tıbbi muayenesinin televizyonda gösterilmiş olmasından da kaygı duymaktadır. Savaş esirlerine yönelik muameleyi düzenleyen Üçüncü Cenevre Sözleşmesi, esirlere insani muamele yapılmasını talep eder. Bu, esirleri kamu merakından korumayı da içermektedir... 
     Saddam Hüseyin'in hayatta ve gözaltında olduğunu kanıtlama ihtiyacı olabilir, ancak ağzının ve saçlarının incelenirken gösterilmesi gereksizdi ve bu görüntüleri dağıtmanın altında yatan niyet hakkında soru işaretleri doğmaktadır.'' Açıklamada, Uluslararası Af Örgütü'nün Saddam Hüseyin'in iktidarı boyunca Irak'ta yaşanan ağır insan hakları ihlallerini belgelediği ve uzun süredir bu ihlallerin cezasız kalmaması için çağrıda bulunduğu hatırlatılarak, gerçeklerin ortaya çıkması ve kurbanlarla ailelerine tazminat ödenmesi gerektiği kaydedildi. 
     
</TEXT>
</DOC>
