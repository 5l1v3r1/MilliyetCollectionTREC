<DOC>
<DOCNO> 247330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun16.html </URL>
<DATE> 2004/06/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Şaron'un Gazze'den çekilme planı... 
</HEADLINE>
<TEXT>

     İsrail'in, Başbakan Ariel Şaron'un Gazze Şeridi'nden çekilme planı çerçevesinde, bu bölgede bulunan ve Ekim 2005'e kadar boşaltılması öngörülen yaklaşık 7500 yerleşimcinin evini yıkacağı bildirildi. 
     Adının açıklanmasını istemeyen İsrailli bir yetkili, yaptığı açıklamada, ''Evlerin, teröristlerin ya da Filistin lideri Yaser Arafat'a bağlı yeraltı örgütlerinin eline geçmemesi için yıkılacağını'' ifade etti. 
     Yetkili, ''Elimizde, bu binaların Filistinli mültecilere verileceğine dair güvence olsaydı her şey daha farklı olurdu, ancak bu durumda başka seçeneğimiz yok'' dedi. 
     Bu arada, İsrail askeri radyosu, AB ve BM'nin, Gazze Şeridi'ndeki 21 yerleşim biriminde bulunan evlerin ve bu bölgedeki altyapının denetiminin Filistinlilere verilmesi için Şaron'a yaptıkları baskıyı artırdıklarını duyurdu. 
     İsrailli yetkili ise böyle bir baskıdan haberi olmadığını, BM Genel Sekreteri Kofi Annan'ın ''BM'nin, Gazze Şeridi'nden çekilme planına destek verdiğini'' belirtmek üzere dün Şaron'a telefon ettiğini kaydetti. 
     
</TEXT>
</DOC>
