<DOC>
<DOCNO> 249506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/dunya/axdun01.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın idamı gündemden düşmüyor 
</HEADLINE>
<TEXT>


DIŞ HABERLER SERVİSİ 


Irak savaş suçları mahkemesinin başyargıcı Salim Çelebi, Irak yönetiminin 30 Haziran'daki yetki devri ardından, ABD'li sivil yönetici Paul Bremer'in askıya aldığı idam cezasını yeniden yürürlüğe koymak gerekli adımları atacağını söyledi. 
Çelebi, BBC televizyonuna verdiği demeçte, askıya almanın kaldırılması halinde idam cezası uygulamasının yeniden başlayacağını belirterek, yetki devri ardından Iraklı yetkililere teslim edilecek olan Saddam Hüseyin'in de idamla yargılanmasını yeniden gündeme getirdi. Çelebi, Saddam'ın yargı önüne çıkarılabilmesi için gerekli çalışmaların devam ettiğini ve davada tanık olarak dinlenecek yüzlerce hatta binlerce Iraklı'nın olacağını ifade etti. 
Öte yandan adı açıklanmayan bir Amerikalı yetkili, Saddam Hüseyin'le birlikte 9 üst düzey Baas yetkilisinin de Irak'a teslim edileceğini bildirdi. AFP Ajansı'na konuşan yetkili, en erken bir yıl sonra yargı önüne çıkması planlanan Saddam ve diğer Baasçıların, o tarihe kadar Irak'ta, ABD önderliğindeki koalisyon güçleri gözetiminde tutulacağını kaydetti. 


</TEXT>
</DOC>
