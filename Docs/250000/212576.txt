<DOC>
<DOCNO> 212576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sonspo07.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet ve Hidayet atıyor, Pistons ve Spurs kazanıyor... 
</HEADLINE>
<TEXT>

     ABD Profesyonel Basketbol Ligi'nde NBA 14. hafta mücadelesine, bu sabaha karşı yapılan 11 maçla devam edildi. 
     Geçen sezonun şampiyonu San Antonio Spurs, sahasında Utah Jazz'ı zor da olsa yenerek 49. maçında 31. galibiyetini aldı ve Ortabatı Grubu'nda yeniden 2. sıraya yükseldi. 
     Karşılaşmada evsahibi ekipte ilk 5'te sahaya çıkıp 37 dakika forma şansı bulan Hidayet Türkoğlu, maçı 13 sayı, 5 savunma ribaundu ve 2 asistle tamamladı. Türkoğlu, 3 sayılık atışlarda 6'da 3, 2 sayılık atışlarda da 6'da 2 isabet kaydetti. 
     Takımda Tim Duncan, 33 sayı, 14 ribaunt ve 4 blokla yine sahanın yıldızı olurken, Fransız oyun kurucu Tony Parker da 20 sayıyla galibiyete büyük katkı yaptı. 
     6 oyuncunun çift haneli sayı ürettiği Utah Jazz'da ise Rus forvet Andrei Kirilenko, 13 sayı ve 6 ribaunt, Carlos Arroyo, 13 sayı ve 4 asist, Greg Ostersag da 11 sayı ve 10 ribauntla oynamalarına karşın yenilgiye engel olamadı. 
     Merkez Grubu ikincisi Detroit Pistons, üstüste 3. galibiyetini sahasında Memphis Grizzlies'i yenerek elde etti. 
     48. maçında 32. galibiyetine ulaşan Pistons'da, ilk 5'te sahaya çıkarak 27 dakika görev yapan Mehmet Okur, bu sürede 12 sayı, 7 ribaunt 3 hücum-4 savunma ve 1 asistlik performans gösterdi. Okur, 2 sayılık atışlarda 9'da 6 isabet bularak 12 sayıya ulaştı. 
     Takımda Richard Hamilton, 20 sayı ve 5 ribaunt, Corliss Williamson 13 sayı, Ben Wallace da 6 sayı, 13 ribaunt, 4 blok ve 5 top çalmayla galibiyette büyük pay sahibi oldu. 
     Konuk ekipte ise İspanyol pivot Pau Gasol, 18 sayı ve 10 ribaunt, Bonzi Wells, 14 sayı ve 6 ribaunt, Shane Battier de 12 sayı ve 5 ribauntla oynadı. 
     Bu arada Atlantik Grubu sonuncusu Orlando Magic'in, sahasında Los Angeles Clippers'a yenildiği maçta, Magic'de Gürcü asıllı Türk vatandaşı Zaza Pachulia, 7 dakika sahada kalırken sayı kaydedemedi. 
     Ligde 14. hafta mücadelesi, TSİ yarın sabaha karşı yapılacak Washington Wizards-Cleveland Cavaliers, Toronto Raptors-Los Angeles Lakers ve Minnesota Timberwolves-Philadelphia 76'ers maçlarıyla tamamlanacak. 
     NBA'de, günün maçlarında alınan sonuçlar şöyle 
     Dallas Mavericks 102 - Denver Nuggets 107. 
     Houston Rockets 77 - New Jersey Nets 88. 
     Atlanta Hawks 93 - Milwaukee Bucks 83. 
     Orlando Magic 106 - Los Angeles Clippers 115. 
     Detroit Pistons 80 - Memphis Grizzlies 78. 
     New York Knicks 110 - Phoenix Suns 105. 
     New Orleans Hornets 70 - Miami Heat 94. 
     Indiana Pacers 99 - Boston Celtics 98. 
     San Antonio Spurs 85 - Utah Jazz 81. 
     Portland Trail Blazers 102 - Chicago Bulls 95 uzatmada . 
     Seattle Supersonics 103 - Sacramento Kings 110. 
     
</TEXT>
</DOC>
