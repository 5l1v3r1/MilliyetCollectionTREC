<DOC>
<DOCNO> 206037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo01.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM futbol takımı... Erdoğan - Berlusconi karşı karşıya... 
</HEADLINE>
<TEXT>

     İtalya ve Romanya Meclis futbol takımlarıyla birer hazırlık maçı yapacak olan TBMM Futbol Takımı Meclisspor Antalya Belek'te kampa girdi. 
     TBMM Futbol Takımı'nın orta alan oyuncularından AK Parti Antalya Milletvekili Mevlüt Çavuşoğlu'nun davetiyle Belek'teki Papillon Zeugma Otel'de aileleriyle birlikte kampa giren Meclisspor Takımı oyuncuları, otele yerleştikten hemen sonra eşorfmanlarını giyerek bir ter idmanı yaptı. 
     Meclisspor Kaptanı Tokat Milletvekili Cengiz Dağcıoğlu, Romanya Başbakanı Adrian Nastase'nin Başbakan Recep Tayyip Erdoğan'a maç önerdiğini hatırlatarak, ''İtalya ve Romanya meclis takımlarıyla hazırlık maçları yapacağız. Bu maçlarda Başbakan Erdoğan, İtalya Başbakanı Silvio Berlusconi ve Romanya Başbakanı Adrian Nastase de forma giyecek'' dedi. 
     Cengiz Dağcıoğlu, Meclisspor'un Belek kampının 5 gün süreceğini ve takımın performansını görme olanağı bulacaklarını bildirdi. 
     Amaçlarının ülkelerarası dostluğu geliştirmek olduğunu ifade den Dağcıoğlu, şunları söyledi 
     ''Romanya ile nisan ayında yapacağımız maçta, Romanya Başbakanı ile Başbakanımız Erdoğan da oynayacak. 2 ülkenin başbakanlarının da forma giyeceği maç dünyada ilk olacak. Daha sonra İtalya ile bir maç yapacağız. Burada da Berlusconi ve Erdoğan karşılıklı forma giyecekler. İleriki günlerde Bulgaristan ve Almanya Meclis takımlarıyla da karşı karşıya geleceğiz.'' Dağcıoğlu, takımı Belek'e davet eden Mevlüt Çavuşoğlu'na da teşekkür ederek, ''Mevlüt Çavuşoğlu takımın en iyi oyuncularından birisi. Ama bir süredir antrenman yapmadığından olsa gerek birazcık göbek bağlamış. Bu kamp döneminde fazlalıklarımızı atacağız'' diye konuştu. 
     Mevlüt Çavuşoğlu da, TBMM Japonya Dostluk Grubu Başkanı olduğunu hatırlatarak, Japonya Meclis Takımı ile de bir maç yapmak üzere görüşmelerin sürdüğünü bildirdi. 
     
</TEXT>
</DOC>
