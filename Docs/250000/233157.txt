<DOC>
<DOCNO> 233157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko39.html </URL>
<DATE> 2004/04/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Corolla Verso'nun üretim ve ihracatı başladı... 
</HEADLINE>
<TEXT>

     Toyota'nın sadece Türkiye'deki Adapazarı fabrikasında üretilecek modeli Corolla Verso'nun seri üretimi ve ihracatına törenle başlandı. 
     Toyota Motor Avrupa Başkanı ve CEO'su Shuhei Toyoda, ''Bu yıl Toyota Türkiye, yaklaşık 140 bin araç üretecek ve bunun 130 binini ihraç edecek'' dedi. 
     Toyota'nın yeni modeli Corolla Verso'nun Adapazarı tesislerinde seri üretime başlaması nedeniyle bugün resmi tören düzenlendi. 
     Toyoda, tören kapsamında düzenlenen basın toplantısında, geçen yıl Avrupa'da yaklaşık 466 bin araç ürettiklerini, 2004 yılında ise geçen yıla göre yüzde 21'lik bir artışla 560 bin adet araç üretmeyi hedeflediklerini bildirdi. 
     Toyota Türkiye ile birlikte diğer yerel üretim faaliyetlerinin, büyümelerine yardımcı olma konusunda hayati bir rol oynayacağına işaret eden Shuhei Toyada, bu yılki üretimlerinin 466 bin adedinin motor, 198 bin adedinin de şanzımandan oluşacağını kaydetti. 
     
     ''TÜRKİYE ÜRETİM ÜSSÜ HALİNE GELDİ'' 

     Corolla Verso'nun üretimi için Türkiye fabrikasının seçilmesinin bir tesadüf olmadığını, Toyota'nın Türkiye'de 1994 yılında sadece iç pazar için Corolla üretimine başlandığını belirten Toyoda, Şubat 2002'de yeni nesil Corolla Sedan'ın üretim ve ihracatının başlamasıyla Türkiye'nin, Toyota'nın Avrupa faaliyetleri için bir üretim üssü haline geldiğini anlattı. 
     Shuhei Toyoda, Toyota Türkiye'nin üretim kapasitesinin yıllık 100 bin adetten 150 bin adete çıkarıldığını hatırlatarak, şöyle devam etti 
     ''Bu büyümeyi desteklemek için Toyota Türkiye çalışanlarının sayısını Haziran 2004 tarihine kadar 2,600 kişiden 3,000 bin kişiye çıkaracağız. Kapasite artışı ve yeni Corolla Verso üretimi için yapılan yatırımların toplamı 80 milyon Euro'ya ulaştı. Böylelikle Toyota Türkiye'nin toplam yatırımı 700 milyon Euro'ya yükselmiş oldu. 
     Bu yıl Toyota Türkiye, yaklaşık 140 bin adet araç üretecek ve bu üretimin 130 bin adedi ihraç edilecek.'' 
     
     ''İLK 3 AYDA 23 BİN ARAÇ İHRAÇ EDİLDİ'' 

     Toyota Türkiye'nin bu yılın ilk 3 ayında 23 bin araç ihraç ettiğini belirten Toyoda, bu yıl Türkiye'nin en büyük otomobil ihracatçısı olmayı hedeflediklerini söyledi. 
     Shuhei Toyoda, işe bağlılıkları, profesyonellikleri ve kendilerini işe adamalarının Toyota Türkiye personelinin en etkileyici özellikleri olduğunu ifade etti. 
     Toyota'nın Avrupa'da geçen yıl 834 bin 661 adet satış gerçekleştirdiğini ve pazar payının yüzde 4.7 olduğunu belirten Toyoda, Avrupa'nın en büyük 5 pazarı olan İngiltere, İtalya, Fransa, Almanya ve İspanya'da satışlarını artırdıklarını ve üstüste Avrupa'da 7 kez satış rekoru kırdıklarını kaydetti. 
     Toyoda, bu yılın ilk 3 ayında geçen yılın aynı dönemine göre yüzde 23'lük artışla tüm zamanların rekoru olan 260 bin araç satışına ulaştıklarını bildirdi. 
     Toyota'nın Avrupa'daki pazar payının, geçen yıl elde ettikleri yüzde 4.6'lık orandan bu yıl yüzde 5.4'e yükseldiğine dikkati çeken Toyada, aylık satışların da ilk defa 100 bin adedi geçerek Mart ayında 106 bin adede ulaştığını bildirdi. 
     Shuhei Toyada, bu yıl çok sağlam bir başlangıç yaptıklarını belirterek, yıl sonunda Avrupa'da 860 bin adet satış hedeflediklerini, bu rakamın 2010 yılında Avrupa için belirledikleri yıllık 1.2 milyon adetlik satış hedeflerine ulaşma yolunda güçlü bir adım olacağını söyledi. 
     Toyoda, bu yıl Avrupa'da 180 bin adet hatchback, sedan ve vagon modeli Corolla, 62 bin adet de Corolla Verso satmayı hedeflediklerini dile getirerek, ''Bu hedefler hatcback, sedan ve vagon satışlarımızda yüzde 1, Verso'da yüzde 52'lik artışa denk geliyor. Türkiye, Corolla Verso'nun üretileceği tek üretim merkezi durumunda. Toyota Türkiye'yi seçmekten dolayı gurur duymaktadır. Türkiye'nin olumlu yatırım ortamı ile işgücü, beceri ve kararlılığı, Toyota ile Türkiye'nin ortaklığının uzun yıllar sürmesini sağlayacaktır.'' 
     
     KOJI KOBAYASHI 

     Toyota Otomotiv Sanayi Türkiye A.Ş Genel Müdür ve CEO'su Koji Kobayashi de, bugünlerde Türkiye'nin gittikçe artan olumlu iş atmosferinin meyvelerini topladığını ve ekonominin istikrara girdiğini ifade etti. 
     Toyota için de olumlu gelişmeler yaşandığını vurgulayan Kobayashi, ''Yeni Corolla Verso sadece Türkiye'de üretilecek ve 30 ülkeye ihraç edilecek. Bu model Türkiye'nin bu segmentteki tek üretimi olacak'' diye konuştu. 
     Koji Kobayashi, Corolla Verso'nun üretiminin Toyota'nın Türkiye'deki büyümesine ve dolayısıyla Türk toplumuna olumlu katkılarda bulunacağını sözlerine ekledi. 
     
     ADAPAZARI'NDA COROLLA VERSO SEVİNCİ 

     Toyota Motor Corporation Onursal Başkanı Shoichiro Toyoda, daha önce temel atma törenine katıldığı Adapazarı'ndaki tesislerinde bugün rüyalarının gerçekleştiğini görmenin kelimelerle anlatamayacağı büyük bir mutluluk yaşattığını bildirdi. 
     Toyoda, Corolla Verso'nun üretim ve ihracatına başlaması nedeniyle düzenlenen törende yaptığı konuşmada, Adapazarı'ndaki tesislerin temel atma törenine katıldığını anımsatarak, son teknolojik yeniliklerin yanı sıra şirket çalışanlarının iyi eğitilmesi konusunda gösterdikleri azami gayret sayesinde bu günlere geldiklerini vurguladı. 
     Shoichiro Toyoda, ''Bugün bu törene katılarak rüyalarımızın gerçekleştiğini görmek bana kelimelerle anlatamayacağım büyük bir mutluluk yaşatmaktadır'' dedi. 
     Toyota'nın geçen yıl Avrupa'da 800 binden fazla araç satışı gerçekleştirdiğine işaret eden Toyoda, şöyle devam etti 
     ''Avrupa'da 2010'da 1,2 milyon adet satış hedefleyerek çalışmalara devam edilmektedir. Türkiye fevkalade önemli bir üretim merkezimiz olup, bu sene 150 bini aşan Corolla Verso üretimiyle geçen seneye kıyasla üretimini ikiye katlamayı planlamaktadır. Burada üretilen araçlar kalitesi ile dünyadaki diğer Toyota fabrikalarına örnek olacak seviyeye ulaşmıştır. Bu başarı, üstün üretim teknolojilerinin yanı sıra tüm çalışanların becerisi ve işlerinin ciddiyetinin birer sonucudur.'' Gelecek yıl Japonya'da açılacak uluslararası bir fuara başkanlık edeceğini belirten Toyoda, Türkiye'nin de bu fuara katılmasından memnuniyet duyduğunu dile getirdi. 
     Türkiye ile Japonya arasındaki ilişkilerin günden güne güçlenmesinin sevindirici olduğunu vurgulayan Toyoda, ''Türkiye'nin bundan sonra daha da gelişmesi ve daha yüksek ihracat rakamlarına ulaşmasını arzu ediyorum'' dedi. 
     
     ''BİR NUMARALI ARABA İHRACATÇISI OLMAYI HEDEFLİYORUZ'' 

     Toyota Türkiye Genel Müdür ve CEO'su Koji Kobayashi de konuşmasında vefat eden işadamı Sakıp Sabancı için taziyelerini sundu. 
     Tesislerde üretilecek Corolla Verso'nun Türk otomotiv sanayinin mihenk taşı olduğunu vurgulayan Kobayashi, üretimin yüzde 90'ının ihraç edileceğini kaydetti. 
     Bu yıl 1,6 milyar Euro'luk ihracat cirosu elde etmeyi beklediklerini ifade eden Kobayashi, şöyle devam etti 
     ''Geçtiğimiz üç yıl içinde Toyota şirketimize 400 milyon Euro'luk yatırım yaptı. Şirketimiz her zaman en yüksek kaliteyi yakalamak istemiştir. Toyota yöntemini kendimize rehber edindik. Türkiye'nin en büyük ve bir numaralı araba ihracatçısı olmayı hedefliyoruz. İhracatta büyük rakamlara imza atacağız.'' Japonya'nın Ankara Büyükelçisi Tomoyuki Abe ise Toyota'nın gerek dünyada gerekse Türkiye'deki üretiminin en önemli yanının kalitesi olduğunu ve bu kalitesi dinamik yönetiminin dünyada ün kazandığını vurguladı. 
     Bu arada töreni yaklaşık 80 yabancı basın mensubu da izledi. 
     
</TEXT>
</DOC>
