<DOC>
<DOCNO> 219879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/astro/index.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok boyutlu düşünmeli 
</HEADLINE>
<TEXT>

   
   
   Değişik alternatiflerin aynı anda var olduğu bir gündeyiz. Süregelen düşünce ve projeleri uygulama olanağı da söz konusu. Akşam olayların maddi yönünü değerlendirmeye başlayabiliriz. Koç'lar istekli olsalar da engellerle ya da sınırlamalarla karşılaşabilirler. Aşk hayatında kendini iyi anlatamamak mümkün. Spekülasyonda da uzak durmalılar. Boğa'lar esnek olduğu sürece rahat hareket edecek, akılcı olmak gerekiyor. Ev, aile ya da anne ilgili konular öne çıkabilir. İkizler kısa yolculuklar, haberleşme ve hareket getiren konularda daha dikkatli olmalılar. Ciddi düşünmek ve iyi organize olmak gerekiyor. Yengeç'ler parasal alanda önlemci olmalılar. Yeni kazançlar elde edebilmek için daha fazla çalışmak gerekiyor. Kaynaklarını çarçur etmemeliler. Aslan'lar burçlarındaki Ay sayesinde girişken olmakla birlikte mücadeleye de açık olmalılar. Duygusal hayatlarında dalgalanma söz konusu olabilir. Başak'lar beklemede kalmalılar. Yeni adımlar atmak oldukça riskli. Bu arada duygusal alanda huzursuzluk ve yalnızlık hissi onları zorlayabilir. İyimserliğini korumalılar. 
   Terazi'ler ileriye yönelik planlarında değişikliğe gitmek zorunda kalabilirler. Seçim yapmak zorunda kalmaları onları köşeye sıkıştırabilir. Akrep'ler için artan sorumluluklar ya da tamamlanması gereken işler ciddi bir yaklaşım gerektiriyor. Esnek olmalılar ama bu arada sorumluluklarını da ihmal etmemeliler. Yay'lar diğer burçlara oranla daha rahatlar ama düşünsel konularda, kendi görüşlerinde yeteri kadar açık olamayabilir. Oğlak'lar ortaklaşa konular ve para söz konusu olduğunda dikkatli olması ve kendi şahsi kaynaklarını korumaya özen göstermesi gerekecek. Borç alacak konuları sıkıntı getirebilir. Kova'lar inatçılık ettikleri takdirde bugün kendilerini yeteri kadar rahat hissedemeyebilirler. Halbuki duygusal konularda açık olmak gerekecek. Balık'lar günlük işlerini iyi planlamalılar. Elde olmayan nedenlerden gecikmeler yaşayabilirler. Bu arada sağlığa da önem verilmeli. 
   
   
</TEXT>
</DOC>
