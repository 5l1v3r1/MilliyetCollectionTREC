<DOC>
<DOCNO> 209035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun18.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Blair'in en kritik 24 saati... 
</HEADLINE>
<TEXT>

     İngiltere'de büyük tartışmalar yaratan üniversite harçlarındaki artış konusunda 27 ocak tarihinde yapılacak kritik oylama ve 28 ocakta yayımlanacak Hutton soruşturması raporunun, Başbakan Tony Blair'in politik yaşamının en kritik anlarını oluşturacağı belirtiliyor. 
     İngiliz gazeteleri, bu iki önemli gelişmenin olacağı iki günü ''Blair'in en kritik 24 saati'' diye nitelerken, bu iki olayın Blair'in kaderini belirleyeceği yorumunda bulundu. 
     İngiliz basını, bu olaylardan alnının akıyla çıkamaması halinde, İşçi partisinin bir dahaki seçimlere Blair'in dışında bir liderle girmesi ihtimalinin bulunduğunu da öne sürdü. 
     İngiliz Yüksek Mahkemesi Yargıcı Lord Hutton'ın, 28 ocak tarihinde Savunma Bakanlığı bilim adamlarından Dr. David Kelly'nin ölümüyle ilgili soruşturmasının raporunu açıklayacağını dün ilan ettiğini hatırlatan gazeteler, Başbakan Blair'in Hutton raporunun bir kopyasını raporda adı geçen diğer kişilerle birlikte salı günü alacağını ve yanıtları için hazırlık yapmaya başlayacağını duyurdu. 
     Bu arada, Downing Sokağı'ndaki bazı danışmanlarının, kendisi için ''ölüm-kalım noktası'' sayılabilecek iki önemli gelişmenin 24 saate sığmasının Başbakan Blair'i memnun ettiğini söyledikleri de belirtiliyor. 
     Bu kaynaklara göre Blair, bir günün içinde bütün kritik siyasi olayları yaşayıp, politik geleceği konusundaki muhtemel gelişmeleri 24 saat içinde görmekten memnuniyet duyacak. 
     Başbakan Blair'in üniversite harçları konusundaki radikal yasa değişikliği önerisinin, 100'e yakın İşçi Partili tarafından reddedilebileceği, bunun da Başbakan için büyük bir fiyasko olacağı belirtiliyor. 
     
</TEXT>
</DOC>
