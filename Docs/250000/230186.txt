<DOC>
<DOCNO> 230186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko04.html </URL>
<DATE> 2004/04/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Dış ticaret tebliğleri... 
</HEADLINE>
<TEXT>

     İthalat İzleme Belgesi Kapsamına Giren İthal İşlemleri listesine torna ayarları ile yalnız mesnedi şerit ve benzerlerinden dokunmuş mensucattan olan ürünler de eklendi. 
     Dış Ticaret Müsteşarlığı'nın Resmi Gazete'de yayımlanarak yürürlüğe giren kararına göre, bu ürünlerdeki ithalat izleme belgesi kapsamına giren ithal işlemleri bütün ülkeler için geçerli olacak. 
     Dış Ticaret Müsteşarlığı, ''CE'' İşareti Taşıması Gereken Ürünlerin İthalatına İlişkin Dış Ticarette Standardizasyon Tebliği ile Dış Ticarette Standardizasyon Tebliği'nde de değişiklik yaptı. 
     CE işaretine ilişkin düzenleme ile makine, belirli gerilim sınırları dahilinde kullanılmak üzere tasarlanmış elektrikli teçhizat ve elektromanyetik alan yaratan veya bundan etkilenen ürünler de bu düzenlemede yer alan tabloya eklendi. 
     Dış Ticarette Standardizasyon Tebliği'nde gerçekleştirilen değişiklik ile de aralarında dağıtım pompaları, su damıtma cihazları, ütü makinaları, presler, zincirli testereler, oyuncaklar için transformatörler, ızgaralar ve kızartma cihazlarının olduğu çeşitli ürünler, Tebliğ ekindeki listeden çıkarıldı. 
     
</TEXT>
</DOC>
