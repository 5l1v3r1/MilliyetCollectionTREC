<DOC>
<DOCNO> 228525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/siyaset/siy06.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP polis kordonunda 
</HEADLINE>
<TEXT>

   Muhalifler, dün yine CHP Genel Merkezi önünde toplanarak Baykal'ın istifasını istedi. Polis, bina önünde yoğun önlem aldı 
      ANKARA Milliyet 

   
   Kendilerini "Ankara Taban Hareketi" olarak adlandıran, aralarında eski milletvekillerinin de bulunduğu bir grup partili, CHP Genel Merkezi önünde protesto gösterisi yaparak, olağanüstü kurultaya gidilmesini istedi. 
   Eski Çorum Milletvekili Ali Haydar Şahin ve eski Ankara İl Başkanı Mustafa Selmanpakoğlu'nun da aralarında yer aldığı grup, kırmızı kart ve "Fransa'dan ders al", "Baykal baki kalma" pankartlarıyla CHP Genel Başkanı Deniz Baykal'ı protesto etti. "CHP seninle rezil oluyor" sloganı atan gruba sözcülük eden eski gençlik kolları üyesi Ergun Koyun, genel merkez yönetiminin sağa benzeşme çabasının muhalefet yapma gücünü ortadan kaldırdığını belirterek, "Milletvekilerini hayretle izliyoruz. Baykal'ın mı, yoksa CHP'nin mi milletvekilisiniz Baykal ve parti yönetimin istifa etmesi için daha ne olması gerek " diye konuştu. 
   Genel merkezin önüne polis koridoru kurulmasını eleştiren partililer, "Partiye oy verenler içeri girip çay bile içemiyor" dedi. Grup adına genel merkeze giren Şahin, binada kimsenin bulunmadığını belirterek, kurultayla ilgili karar alınana kadar eylemlerin devam edeceğini ifade etti. 
   
   
   
</TEXT>
</DOC>
