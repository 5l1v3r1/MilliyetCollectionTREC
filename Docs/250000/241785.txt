<DOC>
<DOCNO> 241785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur33.html </URL>
<DATE> 2004/05/21/ </DATE>
<TIME> 19.57 </TIME>
<AUTHOR>  </AUTHOR>
<HEADLINE>
İskeçe Müftüsü isteği üzerine İstanbul'da bir hastaneye sevk edildi. 
</HEADLINE>
<TEXT>

     Geçirdiği beyin kanaması nedeniyle Yunanistan'dan Edirne'ye getirilen ve bir süreden beri Trakya Üniversitesi T.Ü Tıp Fakültesi Hastanesi'nde tedavi gören İskeçe Müftüsü Mehmet Emin Aga, ailesinin isteği üzerine, İstanbul'daki bir hastaneye sevk edildi. 
     Hastanenin Nöroloji Servisi'nde sevk işlemleri yapılan İskeçe Müftüsü Aga, İl Sağlık Müdürlüğü'ne ait bir ambulansla İstanbul'a gönderildi. 
     İl Sağlık Müdür Vekili Dr. Ercan Özgül, Aga'nın hastaneden çıkarılmasıyla ilgili yaptığı açıklamada, Aga'nın genel sağlık durumunun iyi olduğunu belirtti. 
     Özgül, Aga'nın ailesinin isteği üzerine T.Ü Tıp Fakültesi Hastanesi'nden çıkarıldığını belirterek, ''Aga, Gülhane Askeri Tıp Fakültesi'ne gitmek istiyor. Ailesi ise, Aga'yı 29 Mayıs Hastanesi'ne yatırmak istiyor. Aga'nın hangi hastaneye yatırılacağı yolda kesinleşecek'' dedi. 
     Aga'nın oğlu Mustafa Aga, AA muhabirine yaptığı açıklamada, Edirne'de yapılan tedaviden memnun olduklarını ve ailenin bir bölümünün İstanbul'da bulunması nedeniyle tedavisinin buradaki bir hastanede yapılmasına karar verdiklerini söyledi. 
     İskeçe'de, 14 Mayıs'ta tansiyonu yükselen Aga, İskeçe Devlet Hastanesi'nde kaldırılmış, 16 Mayıs Pazar günü Edirne'ye getirilmişti. 
     
</TEXT>
</DOC>
