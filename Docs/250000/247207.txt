<DOC>
<DOCNO> 247207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur15.html </URL>
<DATE> 2004/06/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tüp bebekle bebek sahibi olamayınca, doktordan tehditle para istedi .. 
</HEADLINE>
<TEXT>

     İzmir'de, eşinin tüp bebek yöntemiyle hamile kalamamasından sorumlu tuttuğu doktoru, ölümle tehdit edip para istediği ileri sürülen kişi, tutuklandı. 
     Alınan bilgiye göre, SSK Ege Doğumevi'nde görevli Dr. Mustafa Yamazhan, İzmir Cumhuriyet Savcılığı'na başvurarak, bir hastasının yakını tarafından ölümle tehdit edildiğini ve kendisinden para istendiğini belirtti. 
     Savcılık talimatıyla Asayiş Şube Müdürlüğü Gasp Büro Amirliği'ne gönderilen Yamazhan, çocuk sahibi olabilmek için 3 ay önce kendine başvuran Hatice Köstekçi'nin eşi Naif Köstekçi 35 tarafından bir haftadır tehdit edildiğini ve bu kişinin 50 milyar lira istediğini anlattı. 
     Polisin hazırladığı operasyon planı üzerine, Köstekçi, Gaziemir'de buluştuğu Yamazhan'dan seri numaraları alınmış 1 milyar lirayı teslim alırken suçüstü yakalandı. 
     Köstekçi'nin, tüp bebek yöntemiyle çocuk sahibi olabilmek için 8.5 milyar lira harcadığı, baba olamaması üzerine bundan doktoru sorumlu tutarak para istediği belirtildi. 
     Gözaltına alınan Köstekçi, sevk edildiği İzmir Adliyesi'nde tutuklanarak cezaevine konuldu. 
     
</TEXT>
</DOC>
