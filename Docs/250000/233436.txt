<DOC>
<DOCNO> 233436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun46.html </URL>
<DATE> 2004/04/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
NYT Annan Planı'nın reddi Türkiye'de tehlikeli tepki yaratır 
</HEADLINE>
<TEXT>

     ABD'nin etkili gazetelerinden New York Times, ''Annan planının Kıbrıs'ta taraflardan birince reddedilmesinin Türkiye'de tehlikeli bir tepki yaratabileceğini'' ileri sürdü ve ''Kıbrıslı Rumların birleşmeyi kabul etmemesi ve tek taraflı olarak Avrupa Birliği'ne girmesi halinde Türkiye'nin Kuzey Kıbrıs'ın derhal bağımsız bir devlet olarak tanınmasını isteyeceğini'' yazdı. 
     Gazetenin haberinde, ''ismini vermek istemeyen Batılı bir diplomatın, Türk tarafının tepkisinin çok sert olmaması çok önemli olacak. Şayet bu tepki abartılı olursa Türkler kazanmış oldukları siyasi sermaye ve iyi niyetin çok önemli bir kısmını kaybetme riski ile karşılaşırlar dediği'' kaydedildi. 
     ''Kamuoyundaki yaygın eleştirilere rağmen Türkiye'de hükümetin AB'ye girebilmek amacıyla Kıbrıs'ın birleşmesi yönünde BM'nin sunduğu plana tam destek verdiğini'' yazan New York Times, ''bu desteğin Türkiye'nin Kıbrıs'ta çözüm niyetinden kuşku duyan Avrupalı yetkililerin takdirini kazandığını'' belirtti ve ''Şayet Türkiye de nihai hedefi olan AB'ye girmeyi başarırsa çok mutlu olacak'' yorumunu yaptı. 
     ''Türk desteğinin birleşmeyi garanti etmediğini, oylamanın neticesinin sonucu değiştirmeyeceğini ve 1 Mayıs'ta Rum kesiminin her halükarda AB'ye gireceğini'' yazan gazete, ''referandumun Kıbrıslı Türkler açısından sonuçlarının net olmadığını'' ifade etti. 
     Haberde, ''Türkiye'de hükümet yetkililerinin, en azından şu ana kadar, Kıbrıs'ta anlaşmayı engelleyen taraf olmayacaklarını göstermek suretiyle daha büyük bir savaşı kazanarak, güvenilirliklerini artırdıklarını söyledikleri'' belirtildi. 
     
</TEXT>
</DOC>
