<DOC>
<DOCNO> 221084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur38.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kreşte çocuklara zehirli incir yedirmekten yargılanıyorlar... 
</HEADLINE>
<TEXT>

     İzmir'deki özel bir kreşte, fareler için hazırlanmış zehirli incirleri yanlışlıkla çocuklara yedirerek, 5 çocuğun zehirlenmesine neden oldukları iddia edilen kreş görevlisi 4 kişinin yargılanmalarına başlandı. 
     İzmir 5. Sulh Ceza Mahkemesi'ndeki duruşmaya, kreş yemekhanesinden sorumlu sanık Rabia Kızıldemir ile yediği incir nedeniyle 6 yaşındaki oğlu zehirlenen ve sorumlulardan şikayetçi olan Çimen Gelişen katıldı. 
     Sanıklar kreş sahibi Hatice Bengi Tangil, sorumlu müdür Cemile Türkoğlu ve öğretmen Burcu Yurteli ise mahkemeye gelmedi. 
     Rabia Kızıldemir savunmasında, mutfakta gördüğü fındık fareleri için, incir içerisine yerleştirdiği zehirle tuzak kurduğunu, kreşten ayrılırken öğretmen Burcu Yurteli'ne bilgi verdiğini ve dikkatli olması gerektiği yönünde uyarıda bulunduğunu söyledi. 
     Çimen Gelişen ise, fareler için hazırlanmış zehirli incirin oğlu Can'a yedirildiğini, kreşte 5 çocuğun zehirlendiğini, durumun erken fark edilmesi nedeniyle can kaybı olmadığını söyledi. 
     Duruşma, diğer sanıkların ifadelerinin alınması için ertelendi. 
     
     30 MİLYARLIK TAZMİNAT DAVASI 
     Çimen Gelişen, oğlunun zehirlenmesi sonucu hem kendisinin hem oğlunun mağdur olduğunu savunarak, kreşten 30 milyar liralık manevi tazminat talebinde bulundu. Gelişen'in açtığı tazminat davası 6. Asliye Hukuk Mahkemesi'nde sürüyor. 
     Narlıdere'deki özel bir kreşte, geçen Mayıs ayında farelere tuzak amacıyla hazırlanan zehirli incirlerin yanlışlıkla çocuklara yedirilmesi sonucu 5 çocuk zehirlenmiş ve Dokuz Eylül Üniversitesi Tıp Fakültesi'nde mideleri yıkanmıştı. 
     
</TEXT>
</DOC>
