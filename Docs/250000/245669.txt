<DOC>
<DOCNO> 245669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/ekonomi/eko03.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'dan mahkemeye 'kitapçık' 
</HEADLINE>
<TEXT>


Cem Uzan, son 11 aydır yaşadığı olayları 17 sayfalık kitapçık haline getirerek ilgili kurumlara dağıttı 

NEZİH GÜROL İstanbul 

Genç Parti GP Genel Başkanı Cem Uzan, babası Kemal, amcası Yavuz ve kardeşi Hakan Uzan'ın da yargılandığı İmar Bankası davası hakimlerine, açıklamalarının yer aldığı 17 sayfalık bir döküman sundu. Anlatımlarını "Tarihe bir not düşmek amacıyla yazdım" diyen Uzan, son 11 aydır yaşadığı olayları özetlemeye çalıştığını belirtti. 
İstanbul 8. Ağır Ceza Mahkemesi'ndeki duruşmada, Uzan'ın dava dışında gönderdiği açıklamaları kayıtlara "Kitapçık" olarak geçti. Mahkeme, kitapçığın bir örneği alındıktan sonra gereğinin yapılması için İstanbul Cumhuriyet Başsavcılığı'na gönderdi. 
Uzan, Mahkeme Başkanı Mustafa Akın ve üyeleri adına gönderdiği açıklamalarında olaylar zincirini ÇEAŞ, KEPEZ, İmar Bankası, Kemal Uzan, Uzan yasaları, Telsim, Motorola Nokia, Adabank, medya ve çimento fabrikaları başlıkları altında ayrı ayrı değerlendirdi. Uzan, hiç bir sorumluluğu olmadığı halde ülkesine hizmetler veren 70 yaşındaki babasının ömrünün geri kalan günlerini kaçak olarak değil de huzur içinde geçirmesini sağlamak, aile fertleriyle yanında çalıştırdığı kişilerin mağduriyetine sona erdirmek amacıyla TMSF anlaşma yapmaya ve meblağı plan çerçevesinde ödemeye hazır olduğunu belirtti. 
Mağdur olan Hazine bonosu ve mevduata dönüştürülen Off - Shore hesabı sahipleri çaba gösterdiğini öne süren Uzan, 12 kez masaya oturduğu TMSF ile 2 milyar 200 milyon dolar değerindeki mal ve şirketi peşinat olarak verme teklifi ve kalan miktarında 8 yıl içinde ödeyeceğini bildirdiğini anlattı. 


</TEXT>
</DOC>
