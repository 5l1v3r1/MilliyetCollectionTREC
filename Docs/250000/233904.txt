<DOC>
<DOCNO> 233904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo22.html </URL>
<DATE> 2004/04/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kıran Önümüzdeki sezon Ali Sami Yen Stadı'nda oynayacağız... 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, önümüzdeki sezon maçları Ali Sami Yen Stadı'nda oynamak için çalışmaların sürdüğünü ifade ederek, ''Önümüzdeki sezon Ali Sami Yen Stadı'nda oynayacağız. Ancak bazı maçları Atatürk Olimpiyat Stadı'nda yapacağız'' dedi. 
     Mecidiyeköy'deki Galatasaray Sportif A.Ş.'de basın toplantısı düzenleyen Kıran, İstanbul Teknik Üniversitesi'nin raporuna göre Ali Sami Yen Stadı'nın 3 tribününde sorun olmadığını belirterek, ''Eski açık tribünün kullanılamaz olduğu tespit edildi. Şu anda 18 bin kapasiteyle oynayabiliriz. Atatürk Olimpiyat Stadı ile anlaşmamız da devam ediyor. Derbileri ve havalar iyi olduğu zaman diğer bazı maçları da burada oynayacağız. Eski açık tribünü nasıl yapacağımızı da tartışıyoruz'' diye konuştu. 
     
     RAPOR HAFTAYA KALDI 

     Turgay Kıran, teknik direktör Hagi'nin takımda gidecek ve kalacak futbolcularla ilgili vereceği transfer raporunun haftaya kaldığını söyledi. 
     İkinci başkan ve futbol şube sorumlusu Ergun Gürsoy ile Hagi'nin önümüzdeki hafta salı günü bu konuda bilgi vereceğini anlatan Kıran, ''Hagi bu hafta rapor verecekti, ama bu haftaki maç geçtikten sonra vermek istediğini söyledi. Şu anda alınmış bir futbolcu yok'' dedi. 
     Kıran, bir soru üzerine Hagi'nin sözleşmesinin 16 ay artı 1 sene opsiyonlu olduğunu, Rumen hocanın başarılı olacağına inandıklarını söyledi. 
     Gazetecilerin, ''Ergun Gürsoy ve Hakan Şükür, Trabzonspor'un şampiyon olmasını istediğini açıkladılar. Galatasaray'ın bu takımla maçı var, siz ne diyorsunuz '' şeklindeki sorularına Turgay Kıran, ''Hak eden şampiyon olsun. Ergun Gürsoy Trabzonlu ve ikinci takımı Trabzonspor'dur. Galatasaray olmazsa, Trabzonspor olsun demiştir. Ancak bizim dememizle olmuyor. Galatasaray, Trabzonspor maçını almak için sonuna kadar savaşacaktır'' diye konuştu. 
     
     ''ÖDEMELER YAPILACAK'' 

     Galatasaray'ın önümüzdeki ay ki borç ödemelerinin yapılacağını kaydeden Turgay Kıran, ''Ödemeler tabii ki yapılacak. Galatasaray borcunu borçla ödüyordu. Biz şimdi borçla ödememek için yol arıyoruz. Kulübün bankalarla kredi konusunda sorunu yok'' şeklinde konuştu. 
     Kıran, bir gazetecinin ''Eski yöneticilerden biri Galatasaray iflas etti diyor. Bu konuda ne düşünüyorsunuz '' şeklindeki sorusunu şöyle yanıtladı 
     ''Galatasaray'ın iflas etmesi söz konusu olamaz. Galatasaray Türkiye'de hiçbir kulüpte olmayan mal varlığına sahip. Borcumuz 100 milyon dolar. Bugün bir Riva projemiz var, 250 milyon dolar konuşuluyor.'' 
     
     100.YIL KUTLAMALARI 

     Yönetim kurulunun haftada 4 gün 4-5 saat toplantılar yaparak, Galatasaray'ın sorunlarıyla ilgili ciddi olarak çalıştığını vurgulayan Turgay Kıran, şunları söyledi 
     ''2005 Ekim ayından itibaren Galatasaray'ın 100. yıl kutlamaları başlıyor. 10 tane komite oluşturacağız. Bu konuda dergi ve internet sitemizle tüm Galatasaraylılara ulaşmak istiyoruz. Unit AŞ'ye kiralanmış olan Galatasaray Adası, Haziran ayında bütün Galatasaraylılara açılacaktır. Kalamış Tesisleri projesi kış aylarında başlayacak ve bu tesislerden 20 Mayıs'tan itibaren Galatasaraylılar faydalanacak. Basketbol ve voleybol şubeleri de önümüzdeki sezon daha iyi olacak.'' 

     
</TEXT>
</DOC>
