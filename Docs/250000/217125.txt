<DOC>
<DOCNO> 217125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun20.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Altın Ayı" ödüllü Fatih Akın'dan Türkiye'nin AB üyeliğine destek 
</HEADLINE>
<TEXT>

     54. Berlin Film Festivali'nde ''Altın Ayı'' ödülünü kazanan ''Gegen die Wand'' Duvara Karşı filminin yönetmeni Fatih Akın, ''Türkiye'nin AB üyeliğiyle ilgili bir film çevirsem, bu filmi tüm direnişlere rağmen mutlu sonla bitirirdim'' dedi. 
     Akın, Alman birinci televizyon kanalı ARD'de yayınlanan ''Morgenmagazin'' adlı programda, ''Almanya'da ve AB'de de milyonlarca Türk yaşıyor. Bu insanlar toplumun bir parçası. Bu insanlarla Türkiye zaten AB'de. Buna neden resmiyet kazandırmayalım'' şeklinde konuştu. 
     Türkiye'nin 5 yıl içinde AB için hazır olacağını savunan Akın, Türk ekonomisinin gün geçtikçe iyiden iyiye gittiğine dikkati çekti. 
     Akın, Alman toplumunda Türkiye'nin AB'ye alınması durumunda çok sayıda Türkün Almanya'ya akın edeceği endişesi bulunduğunun hatırlatılması üzerine de, Almanların bu yöndeki endişesini paylaşmadığını söyledi. 
     
</TEXT>
</DOC>
