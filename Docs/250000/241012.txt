<DOC>
<DOCNO> 241012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo27.html </URL>
<DATE> 2004/05/18/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Beşiktaş Bu sezon sadece futbolcularımıza 29.8 trilyon TL ödeme yapıldı 
</HEADLINE>
<TEXT>

     Beşiktaş Kulübü Yönetim Kurulu, siyah-beyazlı futbolculara alacaklarının yüzde 91'inin ödendiğini, kalan miktarın ise yıl içindeki hak edişlerine orantılı olarak gerekli cezalar kesildikten sonra ödeneceğini açıkladı. 
     Yönetim kurulundan yapılan yazılı açıklamada, gerek teknik heyet, gerekse bazı futbolcuların beyanı olduğu iddia edilerek basına yansıyan açıklamalardan, yapılması gereken ödemelerin yapılmadığı havası yaratıldığı ve ortaya çıkan başarısızlığın bu nedenden kaynaklandığı izlenimi verildiği vurgulandı. 
     Açıklamada, iddiaların haksız, dayanaksız ve gerçek dışı olduğu, Beşiktaş'ın daha fazla zarar görmemesi için futbolculara ve teknik direktöre yapılan ödemelerin kamuoyuna açıklanması kararı alındığı bildirildi. 
     Yönetim kurulundan yapılan açıklama şöyle 
     ''Bu sezon için sadece futbolcularımıza toplam 29.8 trilyon TL ödeme yapılmıştır. Bu tutarın 23.8 trilyon TL'si maç başı ödemeleri ve transfer taksitleri, 6 trilyon TL'si ise başarı primi ödemesi olarak yapılmıştır. Ayrıca hocamıza ödenen toplam para 2.6 milyon dolardır. Bunun 1 milyon 950 bin doları maaş ödemesi, 656 bin doları ise prim ödemesidir. Ayrıca bu ödemelerin içinde futbolcular adına yapılan vergi ödemesi miktarı 3.5 trilyon TL'dir. Mayıs 2004 itibariyle yerli futbolcuların alacağı 1.6 trilyon TL, yabancı futbolcuların ise 815 bin dolardır. Futbolcuların alacakları konusunda kendileriyle mutabakat yapılmıştır. Ayrıca, bu rakamlar defterlerimizde kayıtlı olup, herkesin bilgisine açıktır ve İMKB'ye bildirilmektedir. 
     Kaldı ki, 2004 yılının ocak, şubat, mart ve nisan aylarında futbol takımına 8 trilyon TL ödeme yapılmış, ancak, mali durumumuz müsait olmasına rağmen özellikle lig bitiminde futbolculara bildirilen prim ve ceza yönetmeliğinin yürürlüğe konulacak olmasından dolayı bir kısım alacakları bekletilmiştir. 
     Yukarıda belirtilen rakamlara göre futbolcu alacakları ödemelere orantılandırıldığında futbol takımının alacağının sadece yüzde 9 olduğu görülecektir. Yani, Türk futbol tarihinin en büyük başarısızlıklarından birini yaşadığımız bu sezonda futbolcularımız alacaklarının yüzde 91'ini almışlardır. 
     Kaldı ki, takımımızın sadece Şampiyonlar Ligi'ne katılamamasından dolayı mahrum kaldığı kazanç, geçen senenin rakamlarıyla 6 milyon 434 bin dolardır. 
     Dün yapılan yönetim kurulu toplantımızda, ligin bitimiyle birlikte değerlendirmesi yapılmış ve tüm futbol takımına, Futbol Federasyonu'na bildirilen ve futbolcularımız tarafından da imzalanan Beşiktaş Futbol Yatırımları San. ve Tic. A.Ş. Profesyonel Futbol Takımı Disiplin Talimatı ve Yönetmeliği'nde belirtilen maddeler uyarınca yıl içindeki hak edişlerine orantılı olarak gerekli cezalar kesildikten sonra kalan alacaklarının ödenmesine oy birliği ile karar verilmiştir.'' 
     
</TEXT>
</DOC>
