<DOC>
<DOCNO> 202596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/ekonomi/aeko.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonolar ödenmiyor 
</HEADLINE>
<TEXT>

   AKP milletvekillerinin tepkisi üzerine İmar Bankası'nın hayali ve açığa satılmış Hazine bonosu ödemelerinden vazgeçildi. Ticari mevduat sahipleri ise paralarını alabilecekler 
      ABDULLAH KARAKUŞ Ankara 
   
   İmarzedelere ödeme planı çerçevesinde, "hayali ve açığa satılan Hazine bonolarının" ödenmesinden vazgeçildi. 22 bin 95 kişiyi ilgilendiren ve 850 trilyon lirayı bulan bonoların ödenmeyeceğini Başbakan Tayyip Erdoğan açıkladı. 
   İmarzedelere yapılacak ödemeleri düzenleyen yasa tasarısı dün Meclis Genel Kurulu'nda görüşülmeden önce AKP grup toplantısında ele alındı. 15 - 20 milletvekili açığa satılan Hazine bonolarının ve 50 milyar liranın üzerindeki mevduatın ödenmemesini istedi. 
   
   'Vatandaş suçlu' 
   AKP Grubu'ndaki tartışmalarda Devlet Bakanı Ali Babacan, SPK'nın birkaç kez İmar Bankası'nın Hazine bonosu ve devlet tahvili satış yetkisinin bulunmadığı yönünde uyarıda bulunduğunu, ancak vatandaşların bu uyarıları dinlemediğini savundu. "Kanunları bilmemek mazeret değildir. İmar Bankası, uyarıları dikkate almadan bono satmış. Kayıtlar yok" diyen Babacan, "Bono ödemeleriyle ilgili takdir yüce Meclis'indir" dedi. 
   
   'Bakanlar Uzan'la görüşür' 
   Milletvekilleri, Maliye ve Adalet Bakanlarının Genç Parti Genel Başkanı Cem Uzan'la vergi borçlarıyla ilgili görüşmelerde bulunmasına da sert tepki gösterdi. Erdoğan ise, "Eğer Hazine'ye bir kuruş para girecekse, bakanlarım Cem Uzan ile görüşür" yanıtını verdi. 
   Erdoğan, milletvekillerinin Babacan'la ilgili eleştirileri üzerinde de, "Babacan bu sorunları kucağında buldu. Kendinizi Babacan karşısında bir güç olarak görmeyin" dedi. Erdoğan daha sonra Hazine bonosu sahiplerine ödemede bulunulmaması için Babacan'a talimat verdi. 
   
   Bonozede iflas masasına 
   Daha sonra genel kurulda ele alınan tasarı, bonozedeler kapsam dışı bırakılarak yasalaştı. Bonozedelere, alacaklarını iflas masası aracılığıyla alma yolu gösterildi. 
   AKP'lilerce verilen ve tasarının geçici 1. maddesini değiştiren önergenin gerekçesinde, "İmar Bankası tarafından karşılıksız satılan devlet iç borçlanma senetlerini satın alanlar, yatırdıkları tutarları gerek yargı yoluyla gerekse iflas masasından talep hakkına sahiptir. Bu tutarların Hazine'ce doğrudan ödenmemesi Merkez Bankası'nca Bankalar Kanunu hükümlerine istinaden yapılan mevduat tasnifine göre, ticari kuruluşlar ve diğer kuruluşlar mevduat sahiplerinin ise kapsama alınması öngörülmüştür" denildi. 
   
   Ödemeler 
   İmar ödemeleriyle ilgili tasarıya göre ilk 10 milyar liralık mevduat, istenilen zamanda kullanılmak üzere vadesiz mevduat olarak Ziraat Bankası'na yatırılacak. Kalan paranın 5 milyarı için üç ay vadeli, 10 milyarı için 12 ay vadeli, 15 milyarı için 18 ay vadeli, 30 milyarı için 24 ay vadeli, 110 milyarı için 30 ay vadeli ve kalanı için de 36 ay vadeli mevduat hesabı açılacak. İlk 18 ayın sonunda 30 milyar liraya kadar alacakların tamamı ödenecek. Vadeye bağlanan paralar, tüketici fiyat artışına endekslenecek. 
   Hazine bu ödemeleri yapabilmek için 8.5 katrilyon lira borçlanma yetkisi aldı. 
   
   Şüpheli hesaba ödeme yok    Yasaya göre TMSF, doğruluğu şüpheye yer vermeyecek şekilde kanıtlanan tasarruf mevduatlarını ödeyecek. Ödemelerde esas alınacak faiz oranları ile mevduat tutarlarına bağlı olarak ödemenin nasıl yapılacağına Hazine Müsteşarlığı ve TMSF'nin önerisi üzerine Bakanlar Kurulu'nca karar verilecek. 
   Off - shore'da hesabı bulunanlara ya da bankaya el konulmadan bir ay öncesinde önce off - shore'daki hesabını mevduata dönüştürenlere ödeme yapılmayacak. Off - shore hesabını gerçek nakit hareketi sağlamaksızın mevduata çevirenler ile TMSF tarafından muvazaalı danışıklı olduğu tespit edilen hesaplar da yasa kapsamı dışında bırakıldı. 
   
   Ticari mevduata ticari faiz    İmar Bankası'nda toplam 4 trilyon lirayı bulan ticari mevduat, tasarruf mevduatı için belirlenen usuller çerçevesinde ödenecek. Ancak ticari mevduatta tasarruf mevduatı yerine ticari faiz oranı dikkate alınacak. 
   Ticari mevduat sahiplerinin alacaklarının ödenmesi için Hazine, TMSF'ye özel tertip devlet iç borçlanma senedi ihraç edilecek. İmar Bankası'nın sermayesinde payı olan ortaklarıyla bunların ana, baba, eş ve çocukları, bankanın yönetim kurulu, kredi komitesi başkan ve üyeleri, genel müdür ve yardımcıları, imzaları bankayı ilzam eden memurları ile şube müdürleri veya bunlar adına hareket eden kişiler ile bu kişilerin yönetim ve denetimine sahip oldukları kuruluşlara ait ticari kuruluşların mevduatı için ödeme yapılmayacak. Banka personelinin kurduğu yardımlaşma sandık ve vakıflarına ait mevduat ile muvazaalı olduğu tespit edilen hesaplar da kapsam dışında olacak. 
   
   'Nerede bu Kemal Uzan '    LUBE AYAR İstanbul 
   İmar Bankası'na ilişkin soruşturmalar kapsamında kırmızı bültenle aranan Kemal Uzan ve hakkında tutuklama kararı bulunan oğlu Hakan Uzan'ın da aralarında olduğu yedi sanığın, Adabank'a ait bilgi ve belgeleri sakladıkları iddiasıyla yargılanmalarına başlandı. 
   Şişli 4. Asliye Ceza Mahkemesi'ndeki duruşmaya tutuksuz yargılanan Rumeli Holding'in Personel Müdürü Suat Gusinali ve Yardımcısı Azmi Yılmaz katıldı. Adabank'ın 1993'ten 1996'ya kadar olan bilgilerini içeren kasetleri saklamakla suçlanan sanıklar Kemal Uzan'ın istifası üzerine Merkez Yatırım A.Ş'nin yönetimine atandıklarını ve kasetlerin akıbetini Merkez Yatırım'ın Genel Müdürü Mustafa Akar'ın bildiğini belirtti. 
   Sanıkların dinlenmesinin ardından duruşmanın kadın hakimi Meral Tokat, sanık vekili Avukat Mehmet İpek'e "Nerede bu Kemal Uzan " diye sordu. İpek "Hakan ve Kemal Uzan'ın nerede olduğunu bilmiyorum. Kendilerine ulaştığımda duruşmaya gelmelerini sağlayacağım" dedi. Tokat, Uzanlar'ın polis zoruyla bir sonraki duruşmada hazır tutulmasını istedi. 
   
   Gül, 10 milyar tazminat kazandı    Dışişleri Bakanı Abdullah Gül, Beykoz'da 10 dönümlük orman arazisi çevirdiğini iddia eden Star TV'ye açtığı davadan 10 milyar lira manevi tazminat kazandı. Ankara 18. Asliye Hukuk Mahkemesi'nde görülen davada, Star TV'nin Gül'e 2 Temmuz tarihli yayınından dolayı 5 milyar, 3 Temmuz tarihli yayınından da 5 milyar olmak üzere toplam 10 milyar lira manevi tazminat ödemesine karar verildi. 
   
   
</TEXT>
</DOC>
