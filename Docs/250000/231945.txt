<DOC>
<DOCNO> 231945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun16.html </URL>
<DATE> 2004/04/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kaçırılanlar listesine 1 Danimarkalı işadamı eklendi 
</HEADLINE>
<TEXT>

     Danimarka Dışişleri Bakanlığı, Irak'taki Danimarkalı bir işadamının büyük ihtimalle kaçırıldığını bildirdi. 
     Bakanlıktan yapılan açıklamada, ismi verilmeyen işadamının muhtemelen Irak'ta esir tutulduğu belirtildi, ancak ne zaman veya nerede kaçırıldığına dair bilgi verilmedi. 
     Açıklamada, hiçbir Iraklının veya Iraklı grubun Danimarkalı yetkililerle temas kurmadığı kaydedildi. 
     Danimarka'nın DR-1 televizyon kanalı, işadamının 30 yaşlarında olduğunu ve altyapı projelerinde çalıştığını bildirdi. 
     Haberde, işadamının, Basra'dan Bağdat'a gittiği sırada kaçırıldığı belirtildi. 
     ABD önderliğindeki koalisyon kuvvetlerinin Saddam Hüseyin'i devirmek için başlattıkları savaşa destek veren Danimarka, Basra ve çevresinde 410 asker bulunduruyor. 
     Danimarkalı bir yardım grubu, artan şiddet olayları üzerine Irak'taki çalışanlarını geri çekeceğini açıklamıştı. 
     Irak'ta esir tutulan 3 Japon dün serbest bırakılmıştı. 4 İtalyan rehineden biri ise hafta başında öldürülmüştü. 
     Irak'ta yaklaşık 12 ülkeden 40 kadar kişi rehin tutuluyor. 
     
     JAPONLAR IRAK'TA KALMAK İSTİYOR 
     Irak'ta kaçırıldıktan sonra dün serbest bırakılan 3 Japondan 2'si Irak'ta kalıp çalışmak istediklerini açıkladı. 
     Serbest bırakıldıktan sonra El Cezire televizyonuna ailesini ve siyasetçileri şaşırtan açıklamalarda bulunan 34 yaşındaki gönüllü Nahoko Takato, gözyaşları içinde, ''Irak'ta görevime devam edeceğim. Bizleri kaçıranlar hiç hoşuma gitmeyen şeyler yaptılar. Ama Irak halkından nefret etmiyorum'' dedi. 
     Takato'nun erkek kardeşi ise Nahoko'nun durumun ciddiyetini iyice kavradığını sanmadığını belirttiği açıklamasında, olan biteni gerçekçi bir şekilde değerlendirmesi için kardeşinin dinlenmesi gerektiğini söyledi. 
     Bağımsız çalışan 32 yaşındaki foto muhabiri Soichiro Koriyama da, ailesine, gündemi takip etmek için Irak'ta kalmak istediğini bildirdi ve ''Benim işim fotoğraf çekmek'' dedi. Oğlunun ''aklını yitirdiğini'' düşünen annesi, ''Neden olduğu endişelerin farkında olduğunu sanmıyorum'' diye konuştu. 
     Serbest kalan rehinelerin bu açıklamaları siyasilerin de tepkisini çekti. 
     3 yıllık iktidarında en ciddi krizle karşı karşıya kalan Japonya Başbakanı Juniçiro Koizumi, ''Bunca hükümet memuru, yemeden içmeden böylesine zorlu şekilde çalıştıktan sonra nasıl olur da böyle konuşulur Uyanmaları gerek '' dedi. 
     Amman-Bağdat yolunda biri kadın 3 Japon sivil geçen hafta rehin alınmıştı. Rehineleri elinde bulunduranlar, Japonya'nın Irak'taki askerlerini çekmemesi durumunda rehineleri öldüreceklerini bildirmiş, asker çekme talebi Tokyo tarafından reddedilmişti. Rehineler dün serbest bırakılmıştı. 
     
</TEXT>
</DOC>
