<DOC>
<DOCNO> 227815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/spor/ykoksaldi.html </URL>
<DATE> 2004/04/02/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Devir teslim 
</HEADLINE>
<TEXT>

   
   Potansiyeliniz varsa, ama bir Brezilya değilseniz, yani genleri futbolla damgalanmış, olağanüstü oyuncular kum gibi kaynamıyorsa, uluslararası kalıcı başarılar için sırtınızı sisteme dayamak zorundasınız. Belki bizler hala bunu kabullenemiyoruz, ama en azından 15 küsur yıldır böyle. Brezilya bile o 60'lar, 70'lerdeki şampiyon kimliği tanımlamasının kendisini '90 sonrası zirveye taşıyamayacağını gördü. 
   Türk Milli Takımı, Dünya Kupası sonrası nekahat döneminde gerekli hamleleri yapmadığı için çok değerli bir zamanı kaybettik. Ne yazık ki Şenol Güneş'in işine son verilmesi sürecindeki ayıplardan yeni bir isim tesbitine kadar sergilenen tavırlar puslu bir yol çiziyor önümüzde. 
   Tüm girişimler yine ekol yaratmaya değil, takım yaratmaya odaklı ve şahıslar üzerine kurulu. 2002 Dünya Kupası'nda sona eren de bir ekol değil, bir dönemdi. Bunun futbol kültürümüzü biçimlendirmek için başlangıç olduğu hevesine kapılmıştık. Ama şimdiki tavırlar da kısa vadede 2002 unvanını yakalayacak bir çalışma gibi görünüyor. Bu paniği, teknik direktör adayları arasındaki stil ve futbol anlayışı farkına bakarak bile görebilirsiniz Berti Vogts ile Scolari arasındaki benzeşmezlik gibi . 
   Oysa ekol, başarı ve kriz dönemlerinden bağımsız bir kimliktir. Sisteminiz onun üstüne kurulduğunda, futbol toplumunun sosyal ve ekonomik değişimine kendini koruyarak adapte eder. Kötü geleneklerinizi değiştirebilir ve geçiş dönemlerini dengeli bir devir teslime dönüştürebilirsiniz. 
   Bu ağır bir yük ve fedakarlık gerektirir. Ama artık federasyon başkanından, medyadan, teknik direktörlerden, futbolculardan bunu duymak istiyoruz. Milli takımın iç yapısını, alt yaş gruplarından itibaren kadrolaşmayı değiştirmek de yetmez. Federasyon başkanının da başarı için her şeyi çiğneyebilmekten, takımla baba - oğul ve mal - sahip sululuğundan uzak olması gerek. Ve bir önceki "dönem"de olduğu gibi milli takımı yüceltmek için Türkiye liginde yozlaşmayı körükleyip, tüm imkanları belirli merkezlere kanalize etmekten vazgeçeceklerini açıklamaları gerek Mümkün olduğu kadar homojen bir düzen mi, yoksa kısa vadede sonuç için dikta rejimi mi 
   Bu sorunlar içinde hangi yabancı teknik direktörün uzun ömürlü olacağına, bir sistemin temellerinin atabileceğine inanabiliriz ki Ya da Ersun Yanal - Aykut Kocaman gibi yaklaşım olarak farklı iki Türk adayın, kendilerine birçok yönden ters gelecek bu iç yapıyla boğuşabileceğine Üstelik onlar da henüz bir ekol değiller. Yabancı teknik direktör ile bu isimlerin birleşmesi ise sonuçları en tahmin edilebilir ve sağlam kompozisyon gibi dikiliyor karşımıza. Bu da başka bir yazıya. 
   
      
</TEXT>
</DOC>
