<DOC>
<DOCNO> 239493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur46.html </URL>
<DATE> 2004/05/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Rektörden, YÖK yasasına itiraz için Anıtkabir'de eylem çağrısı 
</HEADLINE>
<TEXT>

     Ankara Üniversitesi Rektörü Prof. Dr. Nusret Aras, Yükseköğretim Yasa Tasarısı'na karşı tepkilerini dile getirmek için, rektörleri ve öğretim üyelerini Anıtkabir'e ''sessiz protesto yürüyüşü'' yapmaya çağırdı. 
     Ankara Üniversitesi'nden yapılan açıklamaya göre, Aras, rektörlere birer yazı göndererek şu görüşleri dile getirdi 
     ''Hükümetin YÖK Tasarısı ile üniversitelerimize getirmek istediği dar kalıplı ve anti-demokratik, çağdışı, hiçbir çağdaş özerklik ilkesini kapsamayan yasa tasarısına karşı son gelişmeler malumlarınızdır. Bu nedenle, Türkiye üniversiteleri olarak 14 Mayıs 2004 Cuma günü saat 16.45'te Anıtkabir'de buluşularak bir sessiz protesto yürüyüşü yapılmasına gerek duyulmuştur. Ankara'daki üniversitelerin tüm öğretim elemanlarıyla birlikte katılacağı bu yürüyüşe, sizlerin de katılacağını düşünmekteyiz. En azından rektör, senato üyesi ve dekanlar düzeyinde yapılacak katılım çok anlamlı olacaktır.'' Aras, yazıya eklediği notta, protesto yürüyüşüne katılacakların akademik giysiyle gelmelerini istedi. 
     
</TEXT>
</DOC>
