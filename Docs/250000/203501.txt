<DOC>
<DOCNO> 203501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun01.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da otobüs yandı 11 ölü 
</HEADLINE>
<TEXT>

     Brüksel-Paris otoyolu üzerinde kaza sonucu yanan Alman plakalı otobüste ölü sayısının 11, yaralı sayısının 37 olduğu açıklandı. 
     Yaralananların 32'sinin tedavi gördükten sonra taburcu edildiği, 5'inin durumunun ciddiyetini koruduğu duyuruldu. 
     Mons Savcısı Claude Michaux, basın toplantısı düzenleyerek kazaya ilişkin bilgiler verdi. 
     Kazada ölen sürücünün uyumuş veya fenalaşmış olabileceğinin düşünüldüğünü belirten Michaux, bu akşam yapılacak otopsi sonunda kaza nedeninin belirleneceğini söyledi. 
     Savcı, yolcuların büyük kısmının 20-25 yaşlarında, farklı ülke vatandaşı gençler olduğunu duyurdu. 
     Kazaya şahit olan bir kamyon sürücüsü, otobüsün kazadan önce de normal bir seyir izlemediğini, sık sık yol şeridinden sapma ve taşma gösterdiğini anlattı. 
     Cuma akşamı Almanya'nın Münih kentinden kalkan ve çeşitli duraklara uğradıktan sonra, Köln'den şoför değiştirerek, bugün saat 01.30'da hareket eden otobüsün iki yıldır trafiğe çıktığı belirlendi. 
     Ölenlerin ve yaralananların kimlikleri üzerine araştırmaların sürdüğü belirtiliyor. 
     Bu arada Belçika Prensi Philippe ve İçişleri Bakanı Frank Dewael ile Alman Ulaştırma Bakanı Manfred Stolpe kazazedeleri ziyaret ettiler. 
     
</TEXT>
</DOC>
