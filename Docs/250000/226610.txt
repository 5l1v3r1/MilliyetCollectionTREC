<DOC>
<DOCNO> 226610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy24.html </URL>
<DATE> 2004/03/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Hem İl Genel Meclisi üyesi hem de muhtar oldu ama... 
</HEADLINE>
<TEXT>

     Balıkesir'in Kepsut İlçesi'nde hem muhtarlık hem de AK Parti'den il genel meclisi üyeliği için aday olan Rıdvan Gider 35 , ikisini de kazandı. 
     Alınan bilgiye göre, TEDAŞ Kepsut İşletmesi'nde işçi olarak çalışan ve ilçenin en büyük mahallesi olan Yenice'de bir dönemdir muhtarlık yapan Gider, aynı mahalleden yeniden muhtarlığa adaylığını koyarken, AK Parti'den de il genel meclisi 3. sıra adayı olarak yerel seçimlere girdi. 
     Seçimlerde partisinin aldığı 10 bin 136 oyla tüm üyelikleri kazanması üzerine il genel meclisi üyeliğine seçilen Gider, bin 650 seçmenin bulunduğu Yenice Mahallesi'nde ise 350 oy alan rakibi Şakir Kurnaz'ı geride bırakarak 1252 oyla muhtar seçildi. 
     Gider, yeniden muhtarlığı kazanmanın mutluluğunu yaşadığını, il genel meclisi üyeliğine seçilmesinin ise sürpriz olduğunu belirterek, ''İki mazbatamı da almak istiyorum ama yetkililer bunun mümkün olmayacağını söylüyorlar'' dedi. 
     Kepsut İlçe Seçim Kurulu yetkilileri ise bir kişinin seçimlerde birden fazla görev için aday olabileceğini, ancak kazanması halinde Seçim Kanunu gereğince sadece bunlardan birini tercih edebileceğini vurguladılar. 
     Yetkililer, Gider'in 15 gün içinde İlçe Seçim Kurulu'na başvurması ve tercih ettiği görev için mazbatasını alması gerektiğini belirttiler. 
     
</TEXT>
</DOC>
