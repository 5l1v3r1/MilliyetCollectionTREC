<DOC>
<DOCNO> 249174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/siyaset/axsiy02.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'DEP'lilerin açıklaması ülke birliğine gölge düşürüyor' 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, AB Zirvesi için gittiği Brüksel'den katıldığı CNN Türk'teki Manşet programında, eski DEP'lilerin açıklamalarını değerlendirdi. Erdoğan, eski DEP'lilerin cezaevinden çıktıktan sonra yaptıkları bazı açıklamalarda, ülkenin üniter yapısına ve birliğine gölge düşerecek yaklaşımlar olduğunu söyledi. 
Pazartesi günü de DEHAP'lı Diyarbakır Belediye Başkanı Osman Baydemir'le görüştüğünü ifade eden Erdoğan, "DEP'lilerin cezaevinden tahliyesini ve Diyarbakır'ın sorunlarını değerlendirdik" dedi. Erdoğan, Baydemir'e, "Hangi partiden olursanız olun, biz hükümet olarak gereken adımları atacağız. Yol, su ihtiyacını karşılayacağız dedim. Ve bu adımları attık" diye konuştu. 
DEHAP lideri Tuncer Bakırhan'ın açıklamalarına da değinen Erdoğan, şöyle devam etti "Bir parti liderinin, illegal bir örgütle hükümeti aynı mesafede görmesi talihsiz bir açıklamadır. Bu açıklamaya 'eyvallah etmek' mümkün değildir. Mesajımın yerine vardığına inanıyorum. Aksi takdirde bu iş yürümez. Yanlış olur." 


</TEXT>
</DOC>
