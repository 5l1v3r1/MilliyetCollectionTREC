<DOC>
<DOCNO> 243543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko16.html </URL>
<DATE> 2004/05/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Enflasyon hedefi tutacak gibi... 
</HEADLINE>
<TEXT>

     Garanti Bankası Genel Müdürü Ergun Özen, ekonomideki gidişin, enflasyonda yıl sonu için hedeflenen yüzde 12 oranın tutturulacağı izlenimini verdiğini söyledi. 
     Özen, istikrarlı politikaların uygulanması durumunda istenen ekonomik verilerin elde edileceğine inandığını kaydetti. 
     Enflasyonla mücadelede öngörülen rakamların gerçekleştirilebileceğini ifade eden Özen, ''Bu arada hızlı tüketici kredileri, kurun son bir ay içinde yüzde 17-18 artması gibi, tehdit edici unsurlar ortaya çıktı. Ama, önümüzde daha 8 aylık bir dönem var, bu açıdan yüzde 12 hedefine ulaşılacaktır. Çok büyük bir sapma beklemiyoruz'' dedi. 
     Cari işlemlerde ilk üç ayda hızlı şekilde açık verilmesinin olumsuz senaryolara neden olduğunu belirten Özen, ''Yaz aylarında cari işlemler verileri olumlu çıkacaktır. Yıllık 8 milyar dolar olmasa da 10 milyar dolar seviyesinde bir cari açık çıkabilir. Ama, Türkiye bunu finanse edebilecek durumdadır. Bunun döviz kurları üzerinde aşırı bir baskısı olmaz'' şeklinde konuştu. 
     
     KREDİ FAİZLERİNDE YÜKSELME 

     Özen, kredi faizlerindeki yükselmenin endişe edilecek bir durum olmadığını da kaydederek, şöyle devam etti 
     ''Faizleri biraz yükselttik. Aylık 1.80'e kadar düşen otomobil kredisi şu anda 2.40'lar seviyesine çıkmıştır. Önümüzdeki günlerde eğilim aşağı doğru olacaktır. Kredi oranlarını fazla hızlı düşürmüştük, şimdi bu dengeleniyor. Kontrollü düzenlemeler yapmakta fayda var. Türkiye'de borç stokunu azaltmak ve vadesini uzatmak gerekiyor. Bunları yaparsak faizler daha da aşağı düşecektir.'' 

     
</TEXT>
</DOC>
