<DOC>
<DOCNO> 216484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun43.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Genel Sekreteri "İstanbul Zirvesi çok önemli" 
</HEADLINE>
<TEXT>

     NATO Genel Sekreteri Jaap De Hoop Scheffer, haziran ayında İstanbul'da yapılacak NATO zirvesinin büyük önem taşıdığını söyledi. 
     Türkiye'nin ardından Atina'yı ziyaret eden de Hoop Scheffer, Yunanistan Başbakanı Kostas Simitis ile bir araya geldi. 
     De Hoop Scheffer, görüşmeden sonra yaptığı açıklamada, Simitis ile İstanbul zirvesinin gündemini ele aldıklarını belirterek, büyük önem taşıyan bu zirvenin başarılı olması için ittifak üyelerinin sıkı işbirliği içinde olmaları gerektiğini vurguladı. 
     Zirvenin gündemindeki konulardan birisinin de NATO-Rusya ilişkisi olduğunu kaydeden de Hoop Scheffer, Rusya Federasyonu Başkanı Vladimir Putin'in zirveye katılacağını umduğunu kaydetti. 
     Ziyaret ettiği tüm üye ülkelerden NATO operasyonlarına verdikleri desteği artırmaları talebinde bulunduğunu da belirten de Hoop Scheffer, Yunanistan'ın da ağustos ayında yapılacak olimpiyatlardan sonra ittifak operasyonlarını daha fazla imkanla desteklemesini ümit ettiğini söyledi. 
     
     SİMİTİS'İN AÇIKLAMASI 
     Simitis de Yunanistan ile NATO arasındaki ilişkilerin çok iyi düzeyde olduğunu belirttiği açıklamasında, de Hoop Scheffer'e NATO'nun genişleme sürecine tüm Balkan ülkelerinin dahil edilmesinin bölgede barış, işbirliği ve istikrar sağlayacağını söylediğini kaydeti. 
     Olimpiyatların güvenliğinin sağlanması konusuna da değinen Smitis, Yunanistan'ın şiddetle kınadığı terörizme karşı BM ve diğer uluslararası kuruluşlarla işbirliği içinde olduğunu vurguladı. 
     Simitis, ''Olimpiyatlar sırasında bir terör eylemi yapılması olasılığına karşı uluslararası kuruluşlar ve pek çok ülkeyle işbirliği içindeyiz. Olimpiyatların güvenliğinin sağlanması yükümlülüğümüzdür ve bunu birinci önceliğimiz olarak kabul ediyoruz'' dedi. 
     
</TEXT>
</DOC>
