<DOC>
<DOCNO> 249891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun16.html </URL>
<DATE> 2004/06/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İran, tutuklanan İngiliz askerlerini yargılayacak... 
</HEADLINE>
<TEXT>

     İran, dün alıkoyduğu 3 İngiliz devriye botunda tutukladığı 8 İngiliz askerini yargılayacak. 
     İran televizyonunun Arapça yayın yapan El-Alem kanalı, İran'ın, İngiliz askerlerini İran karasularına yasadışı girmek suçundan yargılamak niyetinde olduğunu bildirdi. 
     Haberde, İngiliz askerlerinin İran karasularına 1000 metre girdikten sonra tutuklandığı ve askerlerin İran karasularına girdiklerini itiraf ettikleri belirtildi. 
     İran Dışişleri Bakanı Kemal Harrazi ve İngiltere Dışişleri Bakanı Jack Straw'un bu sabah telefon görüşmesi yaparak, İngiliz devriye botlarına el konulması ve 8 İngiliz askerinin tutuklanması konusunu ele aldığı da kaydedildi. 
     İran donanmasına ait gemiler, dün İran ve Irak'ı ayıran Basra Körfezi'ndeki Şattülarap kanalında İran karasularına giren 3 İngiliz devriye botuna el koymuş ve 8 İngiliz askerini tutuklamıştı. 
     İngiltere Savunma Bakanlığı, Irak'ın güneyinde görev yapan Kraliyet Deniz Kuvvetleri eğitim birliği personeli olan 8 İngiliz askerinin, Ümmü Kasır'dan Basra'da yeni kurulan Irak Nehir Devriye Servisi'ne bir devriye botu teslim ederken tutuklandığını açıklamıştı. 
     Uluslararası Atom Enerjisi Ajansı UAEA Yönetim Kurulu'nun geçen hafta İran'ı ajansla tam işbirliği yapmadığı için kınayan karar tasarısına katkı sağlayan İngiltere ile İran arasındaki ilişkiler gerilmişti. 
     
</TEXT>
</DOC>
