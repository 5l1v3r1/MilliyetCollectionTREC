<DOC>
<DOCNO> 216376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/guncel/gun03.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafeterya faciasına iki kurban daha 
</HEADLINE>
<TEXT>

   İZMİR DHA 
   
   Balçova'da önceki akşam çıkan kafeterya yangınında ölenlerin sayısı 4'e yükseldi. Sakarya Caddesi'ndeki Nebiha Hanım Apartmanı'nın zemin katında bulunan Şarkevi Kafeterya'da önceki gün çıkan ve 4 kişinin ölümüne neden olan yangının nedeni belirlendi. İzmir Büyükşehir Belediyesi İtfaiye Daire Başkanı Fuat Barandır, işyerinin duvarlarının ses yalıtımı ve dekorasyon amacıyla strafor köpük türü ve cam elyafıyla kaplı olduğuna, üzerinin de jüt türü kumaş ve çuvallarla örtüldüğüne dikkat çekti. Barandır, şunları kaydetti 
   "Bunların üzeri de petrol içerikli kumaşlarla kaplı. Yani içerisi benzinle kaplanmış samanlık gibi. Tadilat çalışmasının sırasında, bir kıvılcımla elyafın içindeki karbon tozları için için yanmaya başlamış. Yanma esnasında da ortamda karbonmonoksit gazı birikmiş. Daha sonra bu ısı dış yüzeydeki çuhaya ulaşıp çıkan gazlarla fitil gibi bir anda yanmasına yol açmış. Yangınla birlikte kapının açılmasıyla içeriye bir oksijen girişi olduğu için bizim 'Flash over' dediğimiz ani alevlenme türünde yanmayla alev topu oluşmuş. Alev, oksijen girişinin olduğu kapıya yakın yerde yoğunlaştığı için bu bölümde oturanlar zarar görmüş." 
   
   
   
</TEXT>
</DOC>
