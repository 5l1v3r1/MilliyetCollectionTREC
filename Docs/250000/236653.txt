<DOC>
<DOCNO> 236653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko01.html </URL>
<DATE> 2004/05/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Mısır için 51 milyon faydalı böcek üretildi... 
</HEADLINE>
<TEXT>

     Adana Zirai Mücadele Araştırma Enstitüsü'nce mısırda biyolojik mücadele çalışmaları kapsamında, ''faydalı böcek'' üretimi yapıldığı bildirildi. Enstitüde üretilen 51 milyon böcekten, 18 milyon 375 adeti çiftçilerce satın alındı. 
     Biyolojik Mücadele Şube Şefi Dr. Sevcan Öztemiz, AA muhabirine yaptığı açıklamada, enstitünün turunçgilde 1970 yılında başlattığı biyolojik mücadele çalışmalarının, mısır üretimine yönelik olarak da yaygın bir şekilde uygulamaya başladığını söyledi. 
     Sektörde ekolojik tarımın yaygınlaşmaya başladığına ve buna bağlı olarak biyolojik mücadele çalışmalarının yoğunlaştığına dikkati çeken Öztemiz, şöyle devam etti 
     ''Ekonomik olmayan ilaçlı mücadele uygulanması ile doğadaki yararlı böcekler ölmekte, toprak, su ve hava kirliliği nedeniyle çevre ve insan sağlığı tehdit altına girmektedir. Bu olumsuz etkileri ortadan kaldırmak için, alternatif mücadele yöntemlerinin uygulanması zorunludur. Bunların başında biyolojik mücadele gelmektedir.'' Turunçgile yönelik olarak sürdürülen çalışmaların başarılı sonuçlar vermesi üzerine ürün çeşitliğine yöneldiklerini ifade eden Öztemiz, ''2003 yılında mısır için toplam 51 milyon adet faydalı böcek üretildi. İçinde bin 500 adet yararlı böceğin bulunduğu paketler, 1 milyon liradan üreticilere satıldı. Bu yolla toplam 18 milyon 375 bin adet böcek tarım arazilerine salındı'' diye konuştu. 
     
     VERİMİ DE OLUMLU ETKİLİYOR 
     Öztemiz, faydalı böcek uygulamasına geçilen tarlada verimin ortalama 900 kilogram dekar iken, ilaçlı mücadele yapılan tarlada 750-850 kilogram dekar arasında değişkenlik gösterdiğinin altını çizdi. 
     Bölgede sürekli hale getirilecek salımlar ile doğal dengenin kurulacağını ve verim artışı sağlanacağını ifade eden Öztemiz, şunları kaydetti 
     ''Dünya, çevre ve sağlık üzerindeki olumsuz etkileri nedeniyle kimyasal mücadeleden uzaklaşıyor. Kimyasal mücadele yöntemiyle yetiştirilen tarım ürünlerinin ihracatında sorunlar yaşanıyor. 
     Özellikle bölgemiz koşullarında biyolojik mücadele uygulamalarının hızlandırılması için, bu üretimin özel sektöre devredilmesi gerekmektedir. Yurtdışında bu işi özel sektör ticari olarak biyo-fabriklerde yapmaktadır.'' 
     
</TEXT>
</DOC>
