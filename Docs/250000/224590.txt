<DOC>
<DOCNO> 224590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur15.html </URL>
<DATE> 2004/03/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Her yıl doğum yapmaktan bıkan Sasonlu kadınlar yardım istedi 
</HEADLINE>
<TEXT>

     Batman'ın Sason İlçesi'nde çok çocuklu kadınlar, çocuk istemediklerini belirterek, aile planlamasına yönelik çalışma yapan sağlık görevlilerinden yardım istedi. 
     Aydınlık Köyü'ne bağlı Yeniçakmak Mezrası'ndaki kadınlar, Kaymakamlık tarafından oluşturulan mobil sağlık ekibinden aile planlaması konusunda yardım istediler. Köylü kadınlar, kendilerine aile planlaması konusunda bilgi veren Sason Devlet Hastanesi Başhemşiresi Şirin Baygül'e her birinin yaklaşık 10 çocuğu olduğunu ve her yıl çocuk doğurmaktan bıktıklarını söylediler. 
     Eşlerine çocuk istemediklerini söylediklerini ifade eden kadınlar, ''Ama bizi dinlemiyorlar. Kocalarımız hiçbir aile planlaması yöntemini uygulamıyorlar. Hepimiz her yıl birer çocuk doğurmak zorunda kalıyoruz. Çocuk doğurmamamız için bize yardımcı olun'' dediler. 
     Sağlık görevlileri de kadınlara aile planlaması konusunda ellerinden gelen yardımı yapacaklarını belirttiler. 
     
</TEXT>
</DOC>
