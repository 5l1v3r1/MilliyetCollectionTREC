<DOC>
<DOCNO> 223791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy16.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu "Durum gösteriyor ki AKP 10 yıl daha iktidarda olacak" 
</HEADLINE>
<TEXT>

     Kültür ve Turizm Bakanı Erkan Mumcu, ''AK Parti kadrolarına yerel yönetim sorumluluğu verilmesini'' istediklerini söyledi. 
     Bakan Mumcu, Karşıyaka Soğukkuyu'da, partisinin seçim koordinasyon merkezinin açılışında yaptığı konuşmada, 3 Kasım seçimlerinden önce ülkenin kaos ve karışıklık içinde olduğunu, AK Parti iktidarı ile istikrarın ve kalkınmanın başladığını, 28 Mart seçimleriyle de illerde bir değişim süreci başlatmak istediklerini söyledi. 
     Bakan ve milletvekillerinin il il, partililerin de kapı kapı dolaşarak seçim öncesinde olabildiğince çok insanla iletişim kurma, uzlaşma çabası sağlama amacında olduğunu belirten Erkan Mumcu, halktan, bu çalışmaları değerlendirmesini ve yerel seçimlerde, AK Parti kadrolarını yönetime getirmesini istedi. 
     
     ''10 YIL DAHA İKTİDAR'' 
     Diğer siyasi partilerin kadrolarından farklı olarak AK Parti kadrolarının, seçim taahhütlerini yerine getirebileceğini ifade eden Mumcu, sözlerini şöyle sürdürdü 
     ''Seçim sonrasında taahhütlerini, hesaplarını sorabileceğiniz yegane parti, AK Parti'dir. Çünkü yasa gereği en az 4 yıl daha iktidardadır. Durum gösteriyor ki 10 yıl daha AK Parti iktidarda olacaktır. Diğer parti kadrolarının 'Biz iktidarda değildik' gibi mazeretleri olabilir. AK Parti kadrolarının görev ve sorumluluk içinde ve sağduyularıyla seçim sonrasında yerel yönetimlerde başa geleceğine inanıyorum.' Bakan Mumcu, partisine mensup belediye başkan adaylarının, nitelikli bir çevre, kaliteli ve barış içinde bir sosyal yaşam ile kimliği olan bir kent hedeflediğini, seçmenlere bunların anlatılması gerektiğini belirtti. Mumcu, ''AK Parti kadrolarına verilecek yerel yönetim sorumluluğu, kaliteli hizmet ve yerel hizmet olarak geri dönecektir'' dedi. 
     Erkan Mumcu, Karşıyaka Belediye Başkan Adayı Kerem Ali Sürekli'nin, kent için güzel projeleri bulunduğunu ifade etti. 
     Bakan Mumcu, daha sonra Karşıyaka çarşısını dolaşarak, esnaf ve vatandaşlarla sohbet eti. Çarşının girişinde Karşıyaka Belediye Başkanı Şebnem Tabak ile görüşen Bakan Mumcu, Tabak'a karanfil vererek, çalışmalarından dolayı teşekkür etti. Kendisinin seçimlerde aday olmadığını belirten Şebnem Tabak, 23 Nisan'da Karşıyaka'da düzenlenecek uluslararası çocuk şenliği için destek istedi. 
     Bu arada, bir özürlünün sorunlarını dinleyen Bakan Mumcu, bu kesimin sorunlarının yıllardır ihmal edildiğini belirterek, kamu kurumlarında özürlü ve hükümlü kontenjanının artırıldığını kaydetti. 
     
     ANKET SONUÇLARI 
     Dün akşam NTV'de yayınlanan Tarhan Erdem'in organize ettiği kamuoyu yoklaması sonuçlarına ilişkin, gazetecilerin sorularını yanıtlayan Mumcu, anket sonuçlarıyla birlikte şirket ve kişilerin itibarlarını da ortaya koyduğunu söyledi. 
     Bir araştırma yaptırmadığını, ancak AK Parti'nin grafiğinin 3 Kasım seçimlerine göre daha da yükseldiğini bildiğini belirten Mumcu, ''Toplumun tercihine uygun anket sonuçları çıkıyor. AK Parti lehine sonuçlar çıkıyor. Halkın da tercihinin bu yönde olduğu belli. Birçok ilde AK Parti birinci sırada'' dedi. 
     Bakan Mumcu, daha sonra Karşıyaka'da Latife Hanım Köşkü'ne giderek, köşkün sahiplerinin temsilcisi Cevdet Arıkan ile görüştü. Cevdet Arıkan, eski Kültür Bakanı Suat Çağlayan döneminde çıkarılan ekspertiz raporunda, değeri 1 trilyon 235 milyar lira olarak belirlenen köşkün, bakanlığa devri karşılığında uygun bir hazine arazisi takasının istendiğini, ancak bu istemin gerçekleşemediğini söyledi. 
     Köşkün çok uygun bir yerde bulunduğunu, iyi bir kültür merkezi olarak düzenlenebileceğini belirten Bakan Mumcu, burayı bakanlık olarak satın alabileceklerini, bu amaçla en kısa sürede masaya oturmak istediğini kaydetti. Cevdet Arıkan da uygun bir bedelle satabileceklerini bildirdi. 
     
</TEXT>
</DOC>
