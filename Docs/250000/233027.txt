<DOC>
<DOCNO> 233027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/spor/spo01.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim savunmaya 
</HEADLINE>
<TEXT>

   Lucescu'nun, Emre ve Ronaldo'nun yokluğunda yıldız oyuncusunu stoperde oynatacağı, Ahmet Yıldırım'ın da libero görevi üstleneceği öğrenildi 
      
   Taşlar oynadı 
   TEKNİK Direktör Lucescu, Ronaldo ve Emre Aşık'ın cezalı olması nedeniyle Fenerbahçe derbisinde İbrahim'e defans üçlüsünde yer vermeyi planlıyor. Rumen hocanın Ahmet Yıldırım'ı liberoda görevlendirip, İbrahim ve Zago'yu da iki stoper olarak kullanacağı öğrenildi. Lucescu'nun tecrübe eksikliği nedeniyle Gökhan Zan'a sıcak bakmadığı bildirildi. 
   
   Pancu düzeldi 
   SİYAH - Beyazlı takımda İbrahim'den boşalan sol kanatta ise Konyaspor maçında attığı iki golle dikkatleri üzerine çeken Serdar Topraktepe oynayacak. Rumen çalıştırıcı, sezonu kapayan Ahmed Hassan'ın yerine ise sakatlığı geçen Pancu'yu görevlendirecek. Cezası biten Yasin de ilk onbirde sahaya çıkacak. Beşiktaş, derbinin hazırlıklarına dün başladı. 
   
   'Bu fırsatı kaçırmayız'    Beşiktaş Menajeri Sinan Engin, Fenerbahçe'yi yenerek, şampiyon olacaklarını belirtti, taraftardan destek istedi 
   BİLAL MEŞE 

   İddialı konuştu 
   FENERBAHÇE'NİN Samsunspor önünde iki puan kaybetmesi, Beşiktaş'ı yeniden ümitlendirdi. Menajer Sinan Engin, zorlu yarışta tarihi bir fırsat yakaladıklarını hatırlatarak, "Bunu iyi değerlendirmek zorundayız. Fenerbahçe'yi yener, şampiyon oluruz. Eksiğimiz, sakatımız çok, ama unutulmasın ki biz Beşiktaş'ız, zor günlerin takımıyız. Kimin oynayıp oynamayacağı artık önemil değil. Galibiyetten başka düşüncemiz yok" dedi. 
   
   'Çok sular akar' 
   FUTBOLDA hiçbir şeyin garanti olmadığını herkesin gördüğünü belirten Sinan Engin, "Kalan dört hafta köprünün altından çok sular akar. Biz de ayağımızı yere sağlam basmak zorundayız" diye konuştu. Taraftarlara da mesaj gönderen Engin, "Sabırla takımı desteklesinler, bize yeter. Centilmence ve dostça bir mücadele en büyük dileğimiz. Taraftarımız bu derbide en büyük avantajımız olacak. Bu yüzden onlara büyük görev düşüyor" ifadelerini kullandı. 
   
   Biletler tükendi    SİYAH - Beyazlı camia pazar günü oynanacak Fenerbahçe derbisine büyük ilgi gösteriyor. Karşılaşmanın biletlerinin daha piyasaya çıkmadan tükendiği belirtildi. Numaralı ve kapalı tribün biletlerinin kombinelerden sonra geri kalan bölümünün rezervasyon yolu ile tamamen bittiği kaydedildi. Beşiktaşlı taraftarlar biletlerin günler öncesinden karaborsaya düşmesinden şikayetçi oldular. 
   
   Sergen'e dava    KONYA ÜNTV'nin kameramanı Selman Selim Akyüz 25 , yüzüne elinin tersiyle vurduğunu iddia ettiği Sergen Yalçın'dan şikayetçi oldu. Konya Feridiye Polis Merkezi'ne giden Akyüz, bitiş düdüğünün ardından Sergen ile röportaj yapmak istediğini, ancak yüzüne darbe aldığını belirtti. Hastaneden rapor alan kameraman, olayın görüntülerini polise verdi. 
   
   Misafir var    BEŞİKTAŞ'TAN sezon ortasında ayrılan ve Japonya'nın yolunu tutan İlhan Mansız eski takımını derbide yalnız bırakmayacak. Taraftarların bir başka sevgilisi Pascal Nouma da bu maçı için Türkiye'ye gelmeye hazırlanıyor. Fransız yıldız, geçen sezon da ayrıldıktan sonra Beşiktaş'ı izlemek istemiş ancak yönetim tarafından stada sokulmamıştı. Yöneticilerin, Nouma'nın yine gelmesi halinde nasıl tavır takınacakları merak konusu oldu. 
   
   
</TEXT>
</DOC>
