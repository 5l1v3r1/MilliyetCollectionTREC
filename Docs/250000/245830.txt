<DOC>
<DOCNO> 245830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonyas09.html </URL>
<DATE> 2004/06/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Damattan geline 'balonda nikah' sürprizi... 
</HEADLINE>
<TEXT>

     Antalya'da, gazeteci Ömer Mazi ile Huriye Özbağ çiftinin nikahı, Türk Hava Kurumu'nun THK balonunda gökyüzünde kıyıldı. 
     Sabah Gazetesi Antalya Bölge Temsilciliği'nde muhabir olan Ömer Mazi, nişanlısı Huriye Özbağ'a, düğün töreninden kısa süre önce, nikahlarının balonda kıyılacağını söyledi. 
     Huriye Özbağ'ı şaşkınlığa uğratan sürprizin ardından gelin ve damat, THK'nın balonunun bulunduğu Beach Park'a geldi. 
     Murat Çoban'ın kullandığı balon, genç çift için gökyüzüne yükseldi. Yaklaşık 50 metre havalanan balondaki nikahı, Antalya'nın Muratpaşa Belediye Başkanı Süleyman Evcilmen kıydı. Genç çiftin şahitliğini, CHP Antalya Milletvekili Osman Kaptan ile muhasebeci Cemalettin Öz yaptı. 
     Antalya'daki gazeteciler bu kez ilginç nikah için meslektaşlarını haber konusu yaparken, gazeteci Ömer Mazi, tatil için gittiği Kapadokya'da balona binmek istediğini ancak fırsat bulamadığını belirterek, bu isteğini, kendi nikahıyla gerçekleştirdiğini söyledi. 
     Gelin Huriye Özbağ da ailesinin kendilerini düğün salonunda beklediği sırada eşinin nikahlarının balonda kıyılacağını söylediğini ve bu sürprizden dolayı büyük heyecan yaşadığını belirtti. 
     Muratpaşa Belediye Başkanı Süleyman Evcilmen de Huriye-Ömer Mazi çiftinin nikahının, havada kıydığı ilk nikah olduğunu söyledi. 
     
</TEXT>
</DOC>
