<DOC>
<DOCNO> 219395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/ymese.html </URL>
<DATE> 2004/03/03/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Biraz sabır biraz destek 
</HEADLINE>
<TEXT>

   
   Süper Lig'de tüm kredisini bitiren Beşiktaş'ta, fizik - kondisyonun yanı sıra moral - motivasyon neredeyse sıfır seviyesinde. Futbolcuların ağzını bıçak açmıyor. Bu olumsuz tabloda Beşiktaş'ın, Valencia karşısında işi sanıldığı kadar kolay değil. Rakip çok çabuk ve teknik kapasitesi yüksek oyunculardan kurulu, kontratak futbolu iyi uyguluyor. Valencia büyük bir olasılıkla kapanacak, savunmasını sağlam tutacak, fırsat buldukça çabuk adamlarıyla Beşiktaş kalesine yüklenecek. 
   Ofansif ağırlıklı bir taktikle sahaya çıkacak olan Kartal'ın oyun kontrolünü elinde tutması şart. Biraz disiplin, biraz sabır Beşiktaş'a tur kapısını aralar. Sergen Yalçın, Pancu ve İlie bana göre "kader" adamları olacak. Zorluk derecesi yüksek maçta seyirciye müthiş görev düşüyor. Futbolcuları paniğe ve strese zorlamayın, çatlak seslere izin vermeyin. 
   
      
   
</TEXT>
</DOC>
