<DOC>
<DOCNO> 223391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun20.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta milli marş yarın belirleniyor... 
</HEADLINE>
<TEXT>

     Kıbrıs müzakereleri süreciyle birlikte, oluşturulması hedeflenen yeni devletin altyapısını hazırlamak amacıyla BM gözetiminde oluşturulan iki toplumlu teknik komiteler çalışmalarını sürdürüyor. 
     Teknik komitelerde, federal devletin bayrağının ardından yarın da marşı belirlenecek. 
     Finale kalan eserler arasından federal devletin marşını belirlemek için bugün toplanması beklenen marş komitesi, bir üyenin rahatsızlığı nedeniyle toplantıyı yarına erteledi. Komitenin yarın saat 10.00'da yapılacak toplantısında, finale kalan 4 eser arasından yeni devletin marşı belirlenecek. 
     Finale kalan eserlerin tamamının enstrümantal olduğu öğrenildi. 
     Marş komitesinde Türk tarafını, Yılmaz Taner, Eralp Adanır ile Özkay Hoca temsil ediyor. 
     Rum ve Türk taraflarınca onaylanan federal devlet bayrağını belirleyen komitede ise Türk tarafını, Gönen Atakol, Nilgün Güney ve Ayer Kaşif temsil etti. 
     
     TEKNİK KOMİTELER 
     Bu arada, federal devlet ile kurucu devletlerin yasal ve mali altyapısını hazırlamak için çalışan teknik komiteler, bugünkü ortak toplantılarında denizcilikle ilgili yasalar, kamu hizmeti tüzükleri, terörizmle mücadele ve federal devletin kamu personeli ihtiyacını belirlemeye yönelik çalışmaları ele alıyorlar. 
     Lefkoşa ara bölgedeki BM Konferans Merkezi'nde konulara göre ayrı ayrı toplanan komiteler, bir takvim çerçevesinde spesifik konuları ele alıyor. 
     
</TEXT>
</DOC>
