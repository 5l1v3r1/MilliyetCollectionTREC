<DOC>
<DOCNO> 208058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun09.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Hazine Bakanı O'neill'den Bush'a yaylım ateşi .. 
</HEADLINE>
<TEXT>

     ABD'nin eski Hazine Bakanı Paul O'Neill, ABD Başkanı George W. Bush yönetimini yaylım ateşine tutmaya devam ederken, ABD Ticaret Bakanı Don Evans başta olmak üzere diğer yönetim yetkilileri, bu suçlamalara karşı Bush'u savunmaya çalışıyor. 
     Önce CBS televizyonunda ''60 Dakika'' programına katılarak Bush yönetiminin, daha Beyaz Saray'da yemin edip göreve geldiği dakikadan itibaren, Irak'ta rejim değişikliği üzerinde çalışmaya başladığını savunan O'Neill, ABD Savunma Bakanlığı Pentagon'un, petrol ihalelerinin hangi yabancı ülkelerle paylaşılacağına dair savaş sonrası planların bile yapıldığını söylemişti. 
     O'Neill'ın, televizyon röportajlarının yanı sıra, Wall Street Journal gazetesi muhabirlerinden Ron Suskind'in yazdığı ve ''Sadakatin Bedeli'' The Price of Loyalty başlıklı kitap için de, Bush yönetimi karşıtı fikirlerini anlattığı ortaya çıktı. Kitabın yarın piyasaya çıkması bekleniyor. 
     Paul O'Neill, Bush'un kabine toplantılarındaki halini, kitapta, ''sağırlarla dolu bir odadaki kör adam'' olarak anlatıyor. O'Neill, Hazine Bakanlığı görevine getirildiği zaman Bush ile konuşmasına büyük bir özenle hazırlandığını ancak Beyaz Saray'daki görüşmede sadece kendisinin konuştuğunu, Bush'un soru bile sormadığını da savunuyor. 
     Bush'un yakın arkadaşı ve ABD Ticaret Bakanı Don Evans ise CNN televizyonunda katıldığı bir programda, yakın arkadaşı Bush'u savunarak, ''Bush, toplantıları yönetir, zor sorular sorar. Farklı fikirlerin çatışmasından hoşlanır. Bu da sağlıklı birşey'' dedi. Evans, O'Neill ile çalıştığı dönemde, O'Neill'ın hizmetlerinden memnun kaldığını kaydetti. 
     
     ''SAÇMA FİKİRLERİNİ ESKİDEN DE DİNLEMEZDİK'' 
     George W. Bush yönetiminin bir başka yetkilisi, ismini vermekten kaçınırken, ''O'Neill'ın saçma fikirlerini, Beyaz Saray yönetiminin bir parçası olduğunda da dinlememiştik. Şimdi niye dinlemeye başlayalım ki '' diyerek tepkisini dile getirdi. Aynı yetkili, O'Neill'ın açıklamalarından Bush'un haberdar olduğunu söylemekle birlikte, Başkan'ın buna ne tepki verdiğini anlatmaktan kaçındı. 
     O'Neill'ı kitabında ana kaynak olarak kullanmakla birlikte, gazeteci Suskind, Bush'un birçok kabine üyesiyle röportaj yaptığını, yüzlerce kişiyle görüştüğünü ve verdiği bilgilerin, belgelere dayandığını belirtiyor. CBS'e göre O'Neill, Suskind'e, Beyaz Saray döneminden yaklaşık 19 bin belgeyi karşılıksız olarak aktardı. 
     Paul O'Neill, ABD Hazine Bakanı olmadan önce, alüminyum devi Alcoa'nın başında bulunuyordu. Bush'un ikinci dalga vergi kesintisine gitmesine karşı çıktığı için, 2002 Aralık ayında görevden alınmıştı. 
     Suskind kitabında, O'Neill'ın, ABD Başkan Yardımcısı Dick Cheney'i, giderek büyüyen bütçe açığı konusunda uyardığını ancak kendisine, Cumhuriyetçi eski ABD Başkanı Ronald Reagan'ın, büyük bütçe açığına rağmen, iki dönem başkanlık yapmayı başardığının söylendiğini yazdı. ABD bütçe açığı, yaklaşık 500 milyar dolara ulaşırken, Uluslararası Para Fonu IMF, bu açığın, global ekonomi için de tehdit oluşturabileceği uyarısında bulunuyor. 
     
     ''KENDİNİ HAKLI ÇIKARMA ÇABASINDA'' 
     Beyaz Saray Sözcüsü Scott McClellan, O'Neill'ın eleştirilerine karşılık, ''kitap kritiği yapmak bizim görevimiz değil'' dedi. Ancak McClellan, ''öyle görünüyor ki Bay O'Neill, Amerikan halkı adına elde ettiğimiz sonuçlardan oluşan gerçeklere bakmak yerine, daha çok kendi görüşlerini haklı çıkarmaya çalışıyor'' dedi. 
     O'Neill, Time dergisine yaptığı açıklamada da, Bush yönetiminin Irak Savaşı'nı başlatma nedeni olan kitle imha silahlarına ilişkin hiç bir kanıt görmediğini savundu. Paul O'Neill, Beyaz Saray'da birlikte çalıştığı eski kabine arkadaşlarının, kendisini karalamaya çalışabileceklerine de işaret etti ve ''bu insanlar çok kötüler ve iyi bir hafızaları var'' dedi. 
     Demokrat Partili başkan adayları da, Bush'a eski kabine üyesinden gelen eleştirilerin tam anlamıyla üzerine atladılar. Irak'ın işgaline karşı çıkan eski Vermont Valisi Howard Dean, Suskind'in kitabının, Bush'un başından beri Irak'a savaş açmaktaki kararlılığını gösterdiğini söyledi. 
     Diğer Demokrat Parti adayı Joe Lieberman, O'Neill'ın, Bush'un ekonomik programına ilişkin kaygılarının haklı olduğunu söyledi. Bir başka aday Dick Gephardt, O'Neill'ın, Bush'a ilişkin yorumlarına katıldığını ifade etti. 
     
</TEXT>
</DOC>
