<DOC>
<DOCNO> 227294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo14.html </URL>
<DATE> 2004/03/31/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Fransız futbolcu Petit, Chelsea'dan ayrılacağı için mutlu... 
</HEADLINE>
<TEXT>

     Fransızlar'ın ünlü futbolcusu Emmanuel Petit, İngiltere Premier Ligi'nde mücadele eden Chelsea ile kontratının haziran ayında bitecek olmasından mutluluk duyduğunu söyledi. 
     İnternetteki ''Soccer-net'' sitesinde yer alan habere göre, deneyimli futbolcu, kulübün izlediği yola bir anlam veremediğini belirterek, ''Parayla başarıyı satın alamazsınız. Takım ruhunu, sağlam temeller üzerine inşa etmelisiniz. Gelecek sezon Chelsea'de olmayacağım. Onlar beni takımda tutmak, ben de kalmak istemiyorum'' dedi. 
     Ocak ayında yaptığı açıklamada, 2 yıl daha Chelsea'de oynamak istediğini söyleyen, ancak bu kararından vazgeçen 33 yaşındaki Petit, dizinden üst üste sakatlıklar yaşamıştı. Fransız futbolcunun, bu kararı almasında Chelsea Kulübü'nü geçen sezon satın alan zengin Rus işadamı Roman Abramovich'in bazı uygulamalarının da neden olabileceği belirtiliyor. 
     Abramovich, sezon başında kulübü satın aldıktan sonra, yıldız futbolcuları takıma toplayarak yaptığı pahalı transferlerle dikkati çekmişti. 
     Bu arada Petit, bütün sorunların nedeni olarak teknik direktör Claudio Ranieri'nin gösterildiğini kaydederek, ancak Ranieri'nin dürüst bir çalıştırıcı olduğunu söyledi. 
     Fransız futbolcu, Ranieri'nin de sezon sonunda Chelsea'dan ayrılacağını, onun yerine İngiltere Milli Takımı Teknik Direktörü Sven Goran Eriksson'ın ya da AS Roma'nın İtalyan çalıştırıcısı Fabio Capello'nun gelme ihtimali olduğunu kaydetti. 
     Bu arada, artık yurtdışında özellikle İngiltere'de çalışmak istediğini açıklayan Capello ile yine Premier Ligi takımlarından Tottenham Hotspur'ın da ilgilendiği, Hotspur'ın ayrıca İtalya Milli Takımı'nı çalıştıran Giovanni Trapattoni'yi de istediği gelen haberler arasında. 
     
</TEXT>
</DOC>
