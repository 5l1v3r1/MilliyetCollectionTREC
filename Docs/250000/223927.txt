<DOC>
<DOCNO> 223927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/siyaset/siy07.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Karamanlis'in gitmesinden rahatsız 
</HEADLINE>
<TEXT>

      YORGO KIRBAKİ Atina 

   
   KKTC Cumhurbaşkanı Rauf Denktaş'ın İsviçre'deki dörtlü toplantıya katılmayacağını açıklaması üzerine toplantıyı taviz vermeden geçiştirebileceği hesapları yapan Rum Yönetimi, Yunanistan Başbakanı Kostas Karamanlis'in toplantıya katılma kararı vermesinden rahatsız oldu. Rum Yönetimi lideri Tassos Papadopulos'un, Karamanlis'in tavır değişikliği konusunda önceden haberdar edilmediği için rahatsızlık duyduğu belirtildi. 
   
   Papadopulos İsviçre'ye gidiyor 
   Kıbrıs Rum Yönetimi Ulusal Konseyi, dün akşam saatlerinde yaptığı olağanüstü toplantıda, Rum Yönetimi lideri Tasos Papadopulos'un, dörtlü konferansın yapılacağı İsviçre'ye gitmesi yönünde karar aldı. Rum Yönetimi Sözcüsü Kipros Hrisostomidis, yaklaşık 3.5 saat süren toplantının ardından yaptığı açıklamada, Kıbrıs Rum tarafının New York'ta taahhüt ettiği sorumlulukları yerine getireceğini açıkladı. Hrisostomidis, "Aynı yaklaşımı Kıbrıs Türk tarafının da ortaya koymasını beklediklerini" kaydetti. 
   
   
   
</TEXT>
</DOC>
