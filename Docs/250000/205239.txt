<DOC>
<DOCNO> 205239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/eko01.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro, Parmalat'a rağmen doları sallamayı sürdürüyor 
</HEADLINE>
<TEXT>

   Avrupa 10 milyar euro'yu bulması beklenen Parmalat yolsuzluğuyla sarsılıyor. Ama 12 ülkenin ortak para birimi euro 1.25 doları geçerek tarihi rekor kırdı 
      EKONOMİ SERVİSİ 
   
   Euro, gün ortasında 1.25 dolar psikolojik seviyesini 1.2511'le aşarak yıl başından bu yana yüzde 19'luk bir artış grafiği yakaladı. Dolar ayrıca sterlin karşısında 11 yılın, İsviçre Frangı karşısında da yedi yılın en düşük seviyesine geriledi. 
   Doların değer kaybında, ABD'nin yüzde 5 düzeyindeki dış ticaret açığı ve bütçe açığı etkili oldu. Bank One ekonomisti Paul Robson, "Piyasada işlemler zayıf, dolayısıyla hareketler abartılıyor, ancak temelde bulunan doları çevreleyen, özellikle de cari işlemler açığı gibi sorunlardan uzaklaşamazsınız" dedi. 
   
   Avrupa endişeli 
   Euro'daki değer artışı Avrupalı ekonomi bürokratlarını endişelendiriyor. Avrupa, euro'nun değer kazanmasının gelecek yıl yaşanacak toparlanmaya sekte vuracağını düşünüyor. Almanya Ticaret Bakanlığı Başekonomisti Axel Nitschke euro'da değer artışının ihracatta k rlılığı etkileyeceğini belirterek, "Euro karşısında yitirilen her sent, ABD ve Asya pazarlarının k rlılığında bir artıştır" dedi. 
   Almanya Başbakanı Gerhard Schröder'in sözcülerinden Thomas Steg ise henüz endişe içinde olmadıklarını söyledi ve "Tabii ki bu gelişmeleri çok yakından takip ediyoruz. Alman ihraç pazarı ve endüstrisinin inanılmaz karşılaştırmalı üstünlüğü var. Bunu da para biriminde yaşanan gelişmelere karşı sergilediği olumlu sonuçlarla ispatladı" dedi. Doların değer kaybında ABD'de ortaya çıkan 'deli dana' vakalarının da payı büyük. 
   
   Parmalat'ın CEO'su kasanın başına geçip 800 milyon euro'yu cebine attı    Başlangıçta 4 milyar euro, sonra 7 milyar euro, son olarak da 10 milyar euro'yu bulacağı tahmin edilen İtalyan gıda devi Parmalat yolsuzluğuna ilişkin soruşturmalar sürüyor. 
   İtalyan müfettişler Parmalat'ın kurucusu ve CEO'su Calisto Tanzi'nin kaçırdığı paranın 800 milyon euro olduğunu tahmin ediyor. Tanzi geçen hafta sonu polis tarafında Milan'da yakalanmıştı. Tanzi'nin yaptığı usulsüzlükler ispat edilebilirse 10 yıl hapis cezasına çarptırılması gündemde. Şirketi h l elinde bulunduran Tanzi ailesinin üyeleri henüz suçlanmadı. 
   
   'Usulsüzlüğü teşvik etti' 
   Tanzi'nin 20 kişilik bir yolsuzluk ekibinin lideri olduğu iddia ediliyor. İtalyan basınında yer alan haberlere göre Parmalat'ın üst düzey yöneticilerinden biri, savcılığa verdiği ifadede, "Biz Calisto Tanzi'ye engel olmaya çalıştıysak da kendisi bizi dinlemiyordu. Tek başına kasanın başına geçip, dilediği kadar para alıyordu" dedi. 
   Milano Mahkemesi Önsoruşturma Yargıcı Milano Guido Piffer'ın gerekçeli kararında ise, "Tanzi, usulsüzlükleri biliyor ve teşvik ediyordu. Hile mekanizmasının tümüyle farkındaydı. Bütçede böylesine büyük bir açığın gizlenmesinin başka şekilde mümkün olabileceğini izah etmek de olanaksız" denildi. 
   
   
</TEXT>
</DOC>
