<DOC>
<DOCNO> 206453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/ekonomi/eko08.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'den yapılan ucuz ithalata 'izleme' önlemi 
</HEADLINE>
<TEXT>

   
   Dış Ticaret Müsteşarlığı DTM , artan ithalatı psikolojik baskı altına alacak önlemler uygulamaya başladı. 
   DTM, belirlenen asgari fiyatın altında yapılacak ithalat için "izleme" mekanizması başlatırken, bazı ürünlerin ithalatında da gözetim önlemi uygulayacak. Buna göre, DTM'nin belirlediği fiyat seviyesinin altındaki fiyatlarla ürün ithal edeceklerin, ithalattan önce DTM İthalat Genel Müdürlüğü'ne bildirimde bulunarak, "İthalat İzleme Belgesi" alması gerekiyor. 
   İlk aşamada, eldivenler, örgü eşyalar, diz battaniyeleri, silindir kapı kilitleri, değişik ekran büyüklüğündeki televizyonlar, sandalyeler, kurşun kalemler, gazlı çakmak ve diğer çakmakların ithalatı, "izleme belgesi" kapsamına alındı. 
   
   Caydırıcı formalite 
   Söz konusu ürünlerin bütün ülkelerden ithalatında izleme belgesi aranacak. Ancak, bu ürünlerin çoğunlukla Çin'den ithal edildiği ve bu ithalatın izlenmesine yönelik bir önlem olduğu belirtiliyor. Miktar kısıtlaması yapılmamasına rağmen "formalite" niteliğindeki bu işlemlerin ithalatçılar üzerinde psikolojik etkisi olabileceği belirtiliyor. 
   
   
</TEXT>
</DOC>
