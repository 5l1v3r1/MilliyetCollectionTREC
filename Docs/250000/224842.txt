<DOC>
<DOCNO> 224842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy06.html </URL>
<DATE> 2004/03/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Gül ''Ümit ederiz Annan'a kalmadan bu iş biter'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs görüşmelerinin ''Genel Sekreter Kofi Annan'a birşey kalmadan bitmesi'' dileğinde bulundu. 
     Gül, İsviçre'de başlayacak Kıbrıs görüşmeleri öncesi Meclis'i bilgilendirmek amacıyla TBMM Başkanı Bülent Arınç'ı ziyaret etti. 
     TBMM Başkanı Arınç, Bakan Gül'ün görüşmelere katılmak için İsviçre'nin Buergenstock Kasabasına hareketinden önce kendisini bilgilendirmesinden dolayı teşekkür etti. Gül'ün her aşamada TBMM'ye bilgi sunduğunu belirten Arınç, şunları söyledi 
     ''Kıbrıs'ta toplumlar arasında devam eden ve dün sonuçlanan müzakerelerden sonra New York'ta varılan mutabakat sonucu İsviçre'de işin ikinci kademesi başlamaktadır. Kendilerine bu çalışmalarda büyük başarılar diliyorum.'' Bakan Gül de ziyaret sırasında yaptığı açıklamada, TBMM Başkanı Arınç'a, yapılacak görüşmeler ve Türkiye'nin önem verdiği konular hakkında bilgi vermeyi doğru bulduğunu bildirdi. New York'ta kararlaştırılan mekanizmanın çalıştığını belirten Gül, şunları söyledi 
     ''Maalesef Ada'da Türk tarafı ve Rum tarafı bir neticeye varamadılar ve onun üzerine Türkiye ile Yunanistan da devreye giriyor. Önce Dışişleri Bakanları olarak biz başlayacağız, sonra da sayın Başbakanlar katılacak. Ümit ederiz ki dörtlü bir mutabakat ortaya çıkar ve Genel Sekreter'e birşey kalmadan bu iş biter. Ama dörtlü olarak da bir netice ortaya çıkmazsa o zaman yapılan tartışmaların ışığında ve ileri sürülen fikirler doğrultusunda Genel Sekreter plan üzerinde değişiklikler yapacak ve referanduma o şekilde gidilecek.'' Ada'da varılacak anlaşmanın Avrupa Birliği hukukunun değiştirilemez bir parçası haline gelmesi gerektiğini de kaydeden Gül, bunun müzakerelerden ayrı bir konu olduğunu ifade etti. Gül, müzakerelerle her iki toplumun beraber yaşayacağı kalıcı bir anlaşmayı sağlamak için uğraştıklarını bildirerek, sözlerini şöyle sürdürdü 
     ''Bunun sürekli olabilmesi için de AB hukukunun içine girmesi gerekiyor. İkinci konu esas meselenin dışında usulle ilgilidir ama esas kadar önemlidir. Çünkü bütün uğraşmalar neticesinde Ada'da bir mutabakata varıldığında bu mutabakatın kalıcı olması esastır. Bunun ilerde herhangi bir vesile ile Avrupa hukuku vasıtasıyla değiştirilmesinin yolu kesinlikle olmamalıdır. O zaman bu kadar uğraşmanın, uğraşarak anlaşmaya varmanın anlamı kalkamayacaktır.'' Abdullah Gül, Brüksel'de 25-26 Mart'ta yapılacak AB Zirvesi'ne kendisinin İsviçre'den, Başbakan Recep Tayyip Erdoğan'ın da Ankara'dan gideceğini de belirtti. Orada da bu konunun gündemde olacağını ifade eden Gül, ''Ümit ediyoruz ki Ada'da kalıcı, yaşayabilir, Ada'nın gerçeklerini dikkate alan bir barış temin edilebilir. İşte bu ziyaretimizden önce Sayın Başkan'a TBMM toplantı halinde olmadığı için bütün bilgileri aktarmayı ve fikirlerini almayı doğru buldum'' diye konuştu. 

     
</TEXT>
</DOC>
