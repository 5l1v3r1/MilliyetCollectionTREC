<DOC>
<DOCNO> 202717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun45.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de kan naklinden deli dana kaptı 
</HEADLINE>
<TEXT>

     İngiliz hükümeti, kan naklinden sonra ''deli dana'' hastalığı kapan bir kişinin öldüğünü açıkladı. 
     Sağlık Bakanı John Reid, parlamentoda yaptığı açıklamada, kan naklinden sonra hastalığı kapan kişinin yanı sıra kan veren kişinin de öldüğünü belirtti. 
     Reid, hastalığın kan nakli yoluyla bulaştığının henüz kanıtlanmadığına da dikkat çekti. 
     Bakan Reid, iki hastanın ölümüne, kan alışverişinin yanı sıra bu kişilerin hastalığı birbirinden bağımsız olarak kapmış olmalarının da yol açmış olabileceğini belirtti. 
     Reid, İngiltere'de bugüne kadar 15 kişinin, hastalığı taşıyan kişilerden kan aldığının tespit edildiğini, bu kişilerin tümünün durumlarının yakından izlendiğini ve kendilerine her türlü yardım ve danışmanlık hizmetinin verildiğini anlattı. 
     Bu arada, uzmanlar, hastalıklı etlerden geçen ''deli dana'' virüsünün kandaki varlığını tespit edebilecek bir yöntemin henüz geliştirilemediğine dikkat çekiyor. 
     
</TEXT>
</DOC>
