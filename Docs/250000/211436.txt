<DOC>
<DOCNO> 211436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun28.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Türkiye çözüm için irade koyarsa memnun oluruz" 
</HEADLINE>
<TEXT>

     Kıbrıs Rum Yönetimi lideri Tasos Papadopulos, Türkiye'nin Kıbrıs sorununun çözümü için siyasi irade ortaya koyması halinde, bundan memnun olacaklarını söyledi. 
     Rum radyosunun haberine göre, Avrupa Konseyi Parlamenterler Meclisi AKPM toplantısına katılmak üzere Strasbourg'a giden Papadopulos, Rum kesiminden ayrılırken yaptığı açıklamada, Rum tarafının Annan Planı zemininde müzakerelere başlamaya hazır olduğunu tekrarladı. 
     ''Türkiye, Kıbrıs sorununun çözümü için siyasi irade ortaya koyacaksa memnun oluruz'' diyen Papadopulos, ''ABD'nin Türkiye'nin AB üyeliğini desteklediğinin bilinen bir şey olduğunu'' da ifade etti. 
     
     YAKOVU'NUN AÇIKLAMASI 
     Rum Yönetimi Dışişleri Bakanı Yorgo Yakovu da, Kıbrıs Rum tarafının Annan Planı dışında bir planı müzakere etmeyeceğini belirtti. 
     Rum radyosuna göre Yakovu, ''Ankara'nın yeni bir ara plan fikri ileri sürdüğü'' yönündeki haberleri yorumlarken, Kıbrıs Rum tarafının Annan Planı zemininde müzakerelerde ısrar ettiğini kaydetti. 
     Atina ve Güney Lefkoşa'nın ortak görüşünün, ''Ankara'nın Kıbrıs konusundaki görüşünü henüz netleşmediği'' yönünde olduğunu belirten Yakovu, önümüzdeki günlerde durumun daha iyi anlaşılacağını, elde edilen tüm bilgilerin Pazartesi günü yapılacak Ulusal Konsey toplantısında değerlendirileceğini söyledi. 
     Yakovu, Türkiye'nin tavrının yarınki Erdoğan-Bush görüşmesinden sonra da açıklık kazanmayacağını savundu. 
     
</TEXT>
</DOC>
