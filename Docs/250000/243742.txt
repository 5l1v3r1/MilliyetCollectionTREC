<DOC>
<DOCNO> 243742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/spo07.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin'den havuz uyarısı 
</HEADLINE>
<TEXT>



'Biraz sağduyu' 
BAŞBAKAN Yardımcısı ve Devlet Bakanı Mehmet Ali Şahin, Fenerbahçe'nin naklen yayın havuzundan daha fazla pay almak için başlattığı girişimi, "yanlış yapıyorlar" sözleriyle yorumladı. Şahin, "Bir kulüp istedi diye havuz bozulmaz. Kimse kendi çıkarları için böyle birşey düşünmesin. Fenerbahçe biraz daha sağduyulu olmalı" derken, TBMM'de kabul edilen futbol yasa tasarısının Cumhurbaşkanı Ahmet Necdet Sezer'in onayından çıkmasını beklediğini belirtti. 

'Geri dönebilir' 
BAKAN Şahin, "Bir ihtimal amatör spor kulüplerinin kapanmaması için koyduğumuz geçici madde nedeniyle tasarı geri gönderilebilir. Çünkü sayın Sezer'in yasayla ilgili daha önce bilgi aldığını biliyorum" diye konuştu. AKP hükümetinin Haluk Ulusoy'un yönetim kurulu listesine aday önerdiği yolundaki iddiaların doğru olmadığını söyleyen Şahin, "Spordan sorumlu bakan benim. Benim bu konuda bilgim yok. Nereden çıkıyor bunlar" dedi. 





</TEXT>
</DOC>
