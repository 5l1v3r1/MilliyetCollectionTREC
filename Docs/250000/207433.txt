<DOC>
<DOCNO> 207433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/spor/spo03.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesaj yerini buldu 
</HEADLINE>
<TEXT>

   Galatasaray Başkanı Canaydın'ın şubattaki kongre öncesi camiadaki küskünlüklere son vermek amacıyla yapmayı düşündüğü zirve olumlu karşılandı. Eski başkan Faruk Süren, "Çağırırsa, hemen giderim" dedi 
      HALİL ÖZER 

   
   Gözler Canaydın'da 
   BAŞKANLIĞA yeniden adaylığını koyacak olan Özhan Canaydın'a, Galatasaray camiasında birlik sağlanması konusunda yapacağı çalışmalar için tam destek geldi. Eski başkan Faruk Süren, Canaydın'ın kongre öncesi yapmayı düşündüğü zirve çağrısına olumlu yanıt verdi. Mehmet Cansun ile birlikte yaptığı açıklamalarla soğuk rüzgarlar estiren Süren, "O benim başkanım. Gel derse, hemen gider, kendisiyle konuşurum" diyerek, karşı adımı attı. 
   
   Cansun da hazır 
   GALATASARAY'IN başarısı için var olduklarını kaydeden Süren, "Ne gerekiyorsa yapmaya hazırız. Yeter ki böyle bir davet gelsin" açıklamasında bulundu. Mehmet Cansun'un da, Canaydın'dan istek gelmesi halinde görüşmeye hazır olduğu bildirildi. Sarı - Kırmızılı camianın önde gelen isimleri de, kritik bir dönemeçten geçildiğine işaret edip, sıkıntıların hep birlikte aşılması konusunda el ele verilmesi gerektiğinin altını çizdiler. 
   
   Hasan Şaş tehlikesi    ERHAN TELLİ 

   Yarıda bıraktı 
   YILDIZ oyuncunun sakatlığının ciddi olması teknik heyeti sıkıntıya soktu. Sağ baldırında gerilmeye bağlı ağrısı bulunan Hasan Şaş, dün sabah yapılan antrenmanda takımdan ayrı olarak düz koşuya çıktı, ancak çalışmayı tamamlayamadı. Saha çevresinde iki tur atan Hasan, ağrıları artınca idmana devam edemedi. Hasan'ın Antalya kampına götürülüp, götürülmeyeceği son kontrollerden sonra netlik kazanacak. 
   
   Florya'da kalabilir 
   SARI - Kırmızılı futbolcunun tedavisinin daha sağlıklı bir şekilde yapılabilmesi için İstanbul'da bırakılarak, Florya'da doktor gözetiminde çalışabilme ihtimalinin de bulunduğu bildirildi. Öte yandan erken ve geç başlayanlar olmak üzere iki gruba ayrılan oyuncular dün yapılan iki idmanda da birlikte çalıştı. Sabahki antrenmana grip olan Tamas ve Daniel ile ağrısı bulunan Prates katılmadı. 
   
   Terim konuşuyor    TECRÜBELİ hoca, sezonun ilk yarısında yaptığı kahvaltılı basın toplantısının ikincisini bugün Florya Metin Oktay Tesisleri'nde gerçekleştirecek. Fatih Terim'in, başta devre arasında yapılan gençleştirme operasyonu olmak üzere, takımın gidişatı ve hazırlıklarla ilgili tüm sorulara cevap vereceği öğrenildi. Bu konuda tüm medya kuruluşlarına davet faksı iletildi. 
   
   Dernekler birleşiyor    TARAFTAR derneklerinin kulübe katkısını artırmak amacıyla hazırlanan "Galatasaray Taraftar Dernekleri Bütünleşme Projesi"nin tanıtımı cumartesi günü yapılacak. Kulübün internet sitesinde yapılan açıklamada, Galatasaray'ın Türkiye'de ve yurt dışında 125 taraftar derneğine sahip olduğuna dikkat çekildi. Yönetim dernekleri tek bir çatı altında birleştirmeyi düşünüyor. 
   
   Hakan rahatladı    SAĞ kasığında ağrıları bulunan Hakan Şükür'ün dün Bakırköy Acıbadem Hastanesi'nde MR'ı çekildi. Kulüp Doktoru Serhan Kurtulmuş, sabah antrenmanı sonrası kontrolden geçen tecrübeli oyuncunun önemli bir probleminin bulunmadığını söyledi. Kurtulmuş, "Tedavisine başlandı. Efes Cup'a yetişeceğini umuyoruz" dedi. Kulağı ağrıyan Frank de Boer de kontrolden geçirildi. 
   
   Antalya'da ısınma turu    Sarı - Kırmızılılar, sözleşmesi bitecek olan Ümit Karan, Berkant ve Ayhan ile 11 Ocak'taki kampta masaya oturacak 
   ERHAN TELLİ 

   Davet edilecekler 
   GALATASARAY, sezon sonunda sözleşmesi sona erecek olan yerli oyuncularla mukavele yenilemek için çalışma başlattı. Teknik Direktör Fatih Terim'in isteği doğrultusunda takımı gençleştirmek için düğmeye basan yönetim, 11 Ocak'ta başlayacak Antalya kampı sırasında Ümit Karan, Ayhan ve Berkant ile nikah tezelemek amacıyla pazarlık masasına oturacak, nabız yoklayacak. 
   
   Taban 1 trilyon 
   ÜÇ oyuncuyu da kadrosunda tutmak isteyen Sarı-Kırmızılılar'ın, takım içindeki dengelerin bozulmamasına da dikkat edecekleri vurgulandı. Yönetimin transfer pazarlığında taban fiyatı 750 bin dolar Yaklaşık 1 trilyon lira olarak belirlediği öğrenildi. Tam yetki alan İkinci Başkan Ali Dürüst ve yönetici Özer Saraçoğlu, oyuncuları ikna etmek için yoğun çaba harcayacak. 
   
   Necati yol gözlüyor    ÖN protokol imzalanan Adanasporlu Necati Ateş, Galatasaray'a gelmek için gün saymaya başladı. İki kulüp arasında yoğun bir şekilde devam eden pazarlıklarda bonservisi 300 bin dolara kadar düşen golcü oyuncunun resmi imza atmak için gün saydığı öğrenildi. Necati, "Bence bu ay içinde bu iş olacak. Ben her şart altında Galatasaray'da oynamak istiyorum" dedi. 
   
   Villarreal mağlup    GALATASARAY'IN UEFA Kupası'ndaki rakibi Villarreal İspanya Kral Kupası üçüncü tur ilk maçında kendi sahasında Sevilla'ya 3-1 mağlup oldu. Tur ümitlerini zora sokan Sarı-Mavililer'in tek golünü 13. dakikada Belletti kaydetti. Konuk ekip 48, 77'de Baptista ve 54'te Alves ile güldü. Barcelona ise deplasmanda Levante'ye 1 - 0 yenildi. Rüştü'nün oynamadığı karşılaşmada ikinci lig temsilcisinin golünü Rivera penaltıdan attı. 
   
   
</TEXT>
</DOC>
