<DOC>
<DOCNO> 217006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur31.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
25 kişilik kayak takımı Muş-Bingöl karayolunda mahsur kaldı 
</HEADLINE>
<TEXT>

     Yurdun büyük bir bölümünü etkisi altına alan kar ve tipi, yaşamı olumsuz yönde etkilemeye devam ediyor. Kayseri'de düzenlenecek kayak yarışmasına katılmak üzere yola çıkan ve Muş-Bingöl karayolunun 35. kilometresinde mahsur kalan Van Yüzüncü yıl Üniversitesi Kayak Kulübü'nün 25 sporcusunu kurtarmak için çalışmalar hızlandırıldı. 
     Muş Vali Vekili İbrahim Küçük kurtarma ekipleriyle birlikte olay yerine gitmek için yola çıkarken, kayakçılar için yiyecek maddesi de götürüldü. 
     
     KAPANAN KARAYOLLARI 

     Kar ve tipi nedeniyle Kayseri-Malatya ve Kayseri-Kahramanmaraş karayolu ulaşıma kapandı. Karayolları ekipleri, yolu ulaşıma açabilmek için tipinin dinmesini bekliyor. 
     Bölge Trafik Denetleme ekipleri, Malatya yönüne giden araçların Pınarbaşı İlçe merkezi ve güzergahdaki akaryakıt tesislerinde beklemelerini sağlıyor. 
     Kayseri-Kahramanmaraş karayolunun da Dokuzdolambaç bölgesinde etkili olan tipi nedeniyle, bu yöne giden küçük araçlara izin verilmiyor. 
     Bu arada, şiddetli tipi nedeniyle Erciyes yolunun Kayakmerkezi- Develi arası ulaşıma kapandı. Kayseri-Kayak Merkezi arasındaki yol ise açık, ancak zincirsiz araçların çıkışına izin verilmiyor. 
     Hafta sonu tatilini Erciyes Kayak Merkezi'nde geçirmek isteyen vatandaşlar ise etkili olan tipi nedeniyle geri döndüler. 
     
     ADIYAMAN 

     Adıyaman Köy Hizmetleri İl Müdürü Fevzi Mengüç, Çelikhan, Sincik ve Gerger ilçelerine bağlı 120 köy ve 300 mezra yolunda ulaşım sağlanamadığını söyledi. 
     Gerger İlçesi ve Gölyurt yolunda çalışma yapan bir Telekom ekibiyle 2 yolcu minibüsünün mahsur kaldığını belirten Mengüç, ''4-5 saatlik bir çalışma sonucunda yolcular ve Telekom ekibi kurtarılarak çevre köylere sığındı'' dedi. 
     Bu arada, Atatürk Baraj Gölü'nde, Adıyaman'ın Gerger İlçesi ve Şanlıurfa'nın Siverek İlçesi arasında çalışan feribot kar ve şiddetli rüzgar nedeniyle geç saatlerde rotasını kaybederek, Gerger'in Hazro Mezrası'nda demir attı. Yolcular, geceyi feribotta geçirdi. Gece başlayan fırtına nedeniyle bir bölümüne elektrik verilemeyen Kahramanmaraş'ta, 69 kişi soba dumanından zehirlendi. 
     Gaziantep-Kahramanmaraş karayolu TAG otoyolu gişelerinin kar yağışı nedeniyle kapanan yol Karayolları Müdürlüğü ekipleri tarafından açıldı. Yetkililer, Gaziantep'ten Kahramanmaraş, Adana ve Şanlıurfa yönüne gitmekte olanları zincirsiz yola çıkmamaları ve buzlanma nedeniyle yavaş gitmeleri yönünde uyardı. 
     
     BİTLİS 

     Karayolları 112. Şube Şefi Remzi Duruk, Bitlis-Tatvan, Bitlis-Güroymak, Küçüksu-Pervari yol ayrımı Hizan, Bitlis-Mutki Karayolları'nın ulaşıma kapalı olduğunu söyledi. Bu bölgelerde görüş mesafesinin çok düştüğü bildirildi. 
     Kar kalınlığının il merkezinde 1 metre 20 santim, yüksek kesimlerde ise 2 metre 50 santime ulaştığı Bitlis'te, 321 köy yolu ulaşıma kapandı. 
     Bitlis'te il merkezi ve ilçelere bağlı 85 köye elektrik verilemiyor. 
     
     DİYARBAKIR 

     Bölgede genelinde 2 gündür aralıklı olarak devam eden kar yağışı özellikle hava ve kara ulaşımını olumsuz etkiliyor. Diyarbakır'da 500, Batman'da 110, Siirt'te 278, Şırnak'ta 231, Malatya'da 320 ve Mardin'de de 400 köy yolu ulaşıma kapanırken, Köy Hizmetleri ekipleri yolların ulaşıma açılması için çalışmalarını sürdürüyor. 
     Ayrıca, Şırnak-Eruh-Siirt, Şırnak-Uludere-Beştüşşebap, Batman- Kozluk-Sason ve Siirt-Pervari karayolları ulaşıma kapandı. 
     Öte yandan, Şırnak'ta yolu kapalı olan köylerin büyük bir kısmına elektrik verilemediği bildirildi. 
     
     ERZURUM 

     Erzurum'da ulaşıma kapanan demiryolunu açmaya giden 2 araç, kara saplandı. 
     Ankara-Kars seferini yapan Doğu Ekspresi'nin Horasan'da mahsur kalması üzerine başlatılan demiryolu açma çalışmalarına katılan 2 araç, Erzurum-Horasan arasında kara saplandı. 
     Yetkililer, demiryolunun ulaşıma açılması için bu kez mahsur kalan 2 aracın kurtarılması için çalışma başlatıldığını, Horasan'da mahsur kalan 37 yolcunun tren istasyonunda bekletildiğini kaydettiler. 
     
     DİĞER İLLER 

     Zonguldak'ta 343, Bartın'da 173, Karabük'te 185, Trabzon'da, 488, Sakarya'da ise 104 köy yolu ulaşıma kapalı bulunuyor. Bu yolların ulaşıma açılması için çalışmaların sürdüğü bildirildi. 
     Karaelmas Elektrik Dağıtım A.Ş Genel Müdürlüğü yetkilileri, Zonguldak, Bartın ve Karabük'e bağlı 60 yerleşim birimine elektrik enerjisi verilemediğini açıkladılar. 
     
</TEXT>
</DOC>
