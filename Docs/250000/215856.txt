<DOC>
<DOCNO> 215856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/ekonomi/eko05.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Loğoğlu ABD kredisinin şartları iyileştiriliyor 
</HEADLINE>
<TEXT>

   Washington Büyükelçisi Faruk Loğoğlu, 8.5 milyar dolarlık ABD kredisinin Türkiye'ye daha uygun şartlarda kullandırılması için çalışıldığını söyledi 
      
   Türkiye'nin Washington Büyükelçisi Faruk Loğoğlu, ABD'nin Irak savaşının olumsuz ekonomik etkilerini karşılamak için Türkiye'ye verdiği 8.5 milyar dolarlık kredinin daha uygun şartlarda kullandırılması için çalışmalar yürütüldüğünü bildirdi. 
   New York'taki finans çevrelerine Türkiye ile ilgili bilgi veren Loğoğlu, konuşmasının soru yanıt kısmında ABD kredisinin Türkiye açısından daha az bağlayıcı şartlarda kullandırılması konusunun Başbakan Tayyip Erdoğan'ın geçen ay Beyaz Saray'a ziyaretinde gündeme getirildiğini belirtti. Bu amaçla tarafların çalışmalarını sürdürdüklerini kaydeden Loğoğlu, bulunacak çözümün Amerikan Kongresi'nin krediyi onaylarken belirlediği talimatlara uygun olmasına çalışıldığını söyledi. 
   
   10 yıl vadeli kredi 
   Geçen ağustosta taraflar arasında imzalanan anlaşmaya göre, 8.5 milyar dolar tutarındaki 10 yıl vadeli kredi dört eşit dilimde 18 ayda kullandırılacak. 
   
   
</TEXT>
</DOC>
