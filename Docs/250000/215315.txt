<DOC>
<DOCNO> 215315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sonspo14.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertan Bursa'ya nefes aldırdı 1-0 
</HEADLINE>
<TEXT>

     Birinci Süper Futbol Ligi'nde alt sıralardan kurtulmaya çalışan Bursaspor, haftalar süren galibiyet hasretine Ankaragücü'nü Sertan'ın golüyle 1-0 yenerek son verdi. 
     Saha temizleme çalışmaları nedeniyle saat 14.50'de başlayan maçın ilk yarısında, evsahibi Bursaspor daha etkili bir oyun ortaya koydu. Orta alanı kalabalık tutan yeşil-beyazlı takım, bu bölümde uyguladığı presle rakibine oyun kurma şansı tanımadı. 
     Bursaspor, özellikle sol kanattan Sertan ile etkili ataklar geliştirdi. Maçın iki tehlikeli atağı da Bursaspor'dan geldi. Evsahibi takım, bu pozisyonlardan birini golle sonuçlandırdı. 
     Başkent temsilcisi ise ilk yarıda hücum organizasyonları üretmekte zorlandı. İstediği paslaşmaları bir türlü yapamayan sarı-lacivertli takım, Bursaspor kalesinde tehlike yaratamadı. 
     Bursaspor, golüne 3. dakikada ulaştı. Sırp oyuncu Grozdiç, savunmasından topu çıkarırken, sol kanattan hareketlenen Sertan'ı gördü. 50 metrelik pası iyi izleyen Sertan, kaleci Zafer'in açıldığını farkedince, ceza alanı önünden çaprazdan yerden bir vuruşla topu filelerle buluşturdu 1-0. 
     12. dakikada Bursaspor, net bir gol pozisyonundan yararlanamadı. Sol kanattan hareketlenen Sertan, topu uygun durumda bekleyen Osterc'e aktardı. Kaleci Zafer ile karşı karşıya kalan Sloven oyuncu, penaltı noktasında topu istediği gibi vuramayınca, pozisyon autla sonuçlandı. 
     35. dakikada Ankaragücü serbest atış kazandı. Yılmaz'ın yaklaşık 20 metreden doğrudan kaleye gönderdiği topu, Serdar köşede yakaladı. 
     44. dakikada Adem Dursun'un pasıyla ceza alanına giren Umut'un çaprazdan kaleye gönderdiği topu, kaleci Serdar iki hamlede yakaladı. 
     Kalan bölümde, tarafların çabaları sonuç getirmeyince, ilk yarı Bursaspor'un 1-0'lık üstünlüğüyle sona erdi. 
     
     İKİNCİ YARI 

     Karşılaşmanın ikinci yarısı orta alan mücadelesinde geçti. Ankaragücü bu bölümde daha etkin gözükse de pozisyon üreten taraf yine Bursaspor oldu. Skor üstünlüğünü korumak için savunmaya daha fazla ağırlık veren yeşil-beyazlı takım, Ankaragücü kalesine uzun paslarla gelmeye çalıştı. 
     Ankaragücü, orta alanda daha iyi organize olurken, hücumda pozisyon üretmekte zorlandı. Sarı-lacivertliler bitime son 10 dakika kala savunma güvenliğini de elden bırakarak Bursaspor kalesine yüklendi. 
     65. dakikada Tamer'in pasıyla ceza alanına giren Junior'ın çaprazdan sert şutunda, top üstten auta çıktı. 
     67. dakikada Grozdiç'in pasıyla sol kanattan hareketlenen Yakup, topu kale alanı içine ortaladı. Tolga'nın ters vuruşunda, top direğin hemen yanından kornere çıktı. 
     74. dakikada Grozdiç'in pasıyla sol kanattan ceza alanına giren Frasineanu, topu kale alanı içine ortaladı. Pozisyonu iyi izleyen Okan'ın kafa vuruşunda, Ankaragücü savunmasına çarpan top kornere çıktı. 
     76. dakikada Ankaragücü'nün geliştirdiği atakta orta alandan aldığı uzun pasla hareketlenen Umut, kaleci Serdar ile karşı karşıya kaldı. Bu oyuncunun vuruşunda, kaleci Serdar topu ayaklarıyla çelerek gole izin vermedi. 
     81. dakikada Okan'ın pasıyla orta alandan hareketlenen Osterc, kaleci Zafer ile karşı karşıya kaldı. Osterc'in yerden vuruşunda kaleci Zafer, topu iki hamlede yakaladı. 
     86. dakikada ceza alanında topla buluşan Faruk Namdar, topa sert vurdu. Kaleye giden topu Erman, son anda dokunarak kornere çeldi. 
     90. dakikada sol kanattan hareketlenen Osterc, topu sağdan ceza alanına giren Okan'a attı. Bu oyuncunun yerden vuruşunda, top kaleci Zafer'den döndü ve karşılaşma Bursaspor'un 1-0 üstünlüğüyle sona erdi. 
     MAÇIN KARNESİ 
     

BURSASPOR 1 - ANKARAGÜCÜ 0 Stat Atatürk Hakemler İsmet Arzuman xxx, Serkan Gencerler xxx, Alper Ulusoy xxx Bursaspor Serdar xx, Miu Ilie xx, Erman xxx, Osterc xx, Okan xx, Sertan xxx Dk. 62 Frasineanu xx , Grozdiç xxx, Tamer xx, Yakup xx Dk. 80 Erol x , Serkan xx, Mustafa Gürsel x Dk. 46 Junior xx Ankaragücü Zafer xx, İsmet x, Tolga x, Adem Dursun xx, Baidoo x Dk. 59 Faruk Namdar xx , Erhan Albayrak xx, Yılmaz x Dk. 38 Özgür xx , Adem Koçak xx, Ergin xx, Umut xx, Hakan Keleş x Dk. 46 Hüseyin xx Gol Dk. 3 Sertan Sarı Kartlar Dk. 40 Yakup Bursaspor , Dk. 29 Ergin, Dk. 45 İsmet, Dk. 59 Adem Koçak, Dk. 77 Özgür ve Adem Dursun Ankaragücü      

     
</TEXT>
</DOC>
