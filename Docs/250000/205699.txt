<DOC>
<DOCNO> 205699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun04.html </URL>
<DATE> 2004/12/31/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Amerikalı cazcı Artie Shaw öldü 
</HEADLINE>
<TEXT>

     Amerikalı cazcı Artie Shaw, 94 yaşında Los Angeles'da öldü. 
     Sanatçının arkadaşlarından Will Curtis, klarnetçi Shaw'un evinde hayatını kaybettiğini söyledi. Shaw'un uzun süredir hasta olduğunu belirten Curtis, kesin ölüm nedeni hakkında bilgi vermedi. 
     Klarnetçi, bestekar, caz orkestrası şefi ve yazar olan Artie Shaw, caz müziğin önde gelen isimleri arasında bulunuyordu. 
     New York'ta 23 Mayıs 1910'da doğan Shaw, müziğe lisedeyken başladı, 15 yaşındayken saksofon çalmayı öğrendi, daha sonra klarnetçi oldu. 
     Shaw, en büyük başarılarından birini Cole Porter'ın ''Begin the Beguine''i ile 1938'de yakaladı. Shaw, 1930 ve 1940'larda Benny Goodman, Tommy Dorsey ve Glenn Miller ile birlikte en iyi cazcılar arasında gösteriliyordu. 
     Siyahları orkestrasına alan ilk beyaz orkestra şeflerinden biri olan Shaw, 1950'lerin başından sonra yazarlıkla ilgilenmek için cazla tüm ilişkisini kesti. 
     8 kez evlenen Shaw'un eşleri arasında, aktrisler Ava Gardner ve Lana Turner da bulunuyordu. 
     
</TEXT>
</DOC>
