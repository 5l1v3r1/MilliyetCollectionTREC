<DOC>
<DOCNO> 244260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur09.html </URL>
<DATE> 2004/05/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ankara-İstanbul'u 4.5 saate indirecek trenin ücreti 24 milyon lira olacak 
</HEADLINE>
<TEXT>

     Ankara-İstanbul arası sefer yapacak ''hızlandırılmış tren''in deneme seferi, Ulaştırma Bakanı Binali Yıldırım'ın da katılacağı törenle yarın yapılacak. 
     Düzenli olarak seferlerine 4 Haziran'da başlayacak hızlandırılmış tren ile Ankara-İstanbul arası 4,5 saate inecek. 
     Hızlandırılmış trenin deneme seferi dolayısıyla yarın Ankara Garı'nda bir tören düzenlenecek. 
     TCDD Genel Müdürlüğü'nden yapılan yazılı açıklamaya göre, TCDD, trenlerini hızlandırma projesi kapsamında ilk etapta Ankara-İstanbul güzergahında başlattığı yol yenileme çalışmalarını tamamladı. 
     Yaklaşık 7 trilyon 500 milyar liraya mal olan çalışmalarda raylar yenilenirken, traversler ve makaslar değiştirildi. 
     Elektrikli çeken araçların azami hızlarını artırmaya yönelik çalışmaların ardından, lüks vagonlarla çalışacak trenlerin maksimum hızı 150 kilometreye çıkarıldı. Ankara-İstanbul hat kesimindeki hemzemin geçitlerde gerekli düzenlemeler yapıldı ve her türlü emniyet tedbiri alındı. 
     
     TREN SAATLERİ 
     Ankara-İstanbul arasında faaliyet gösterecek hızlandırılmış trenler, 4 Haziran 2004 tarihinden itibaren düzenli olarak seferlerine başlayacak. 
     Ankara ve İstanbul'dan karşılıklı olarak saat 18.00'de hareket edecek trenler, 5 Haziran'dan itibaren ise sabah 06.00, akşam ise saat 18.00'de hareket edecekler. 
     Hızlandırılmış trenle yolculuğun bedeli, 24 milyon lira olarak belirlendi. 
     Hızlandırılmış tren seferleri ile Ankara-Pendik 4,5 Ankara-Haydarpaşa 5 ve Ankara-Eskişehir arası 2 saatte inecek. 
     Hızlandırılmış trenleri, yolcu talebine göre artırmayı ve yolculara konfor ve seçenek sunmayı amaçlayan TCDD, Ankara-İstanbul arasında saat başı tren uygulamasına geçmeyi hedefliyor. 
     Öte yandan, Bandırma-İzmir arasında başlayan yol yenileme çalışmaları, bir program dahilinde tüm hatlara uygulanacak ve Türkiye'deki tren hızı ortalama 100 kilometreye çıkarılacak. 
     
</TEXT>
</DOC>
