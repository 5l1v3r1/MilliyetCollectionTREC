<DOC>
<DOCNO> 237223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy18.html </URL>
<DATE> 2004/05/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
''GORA'' filmini devlet kurtardı, Cem Yılmaz kırdı geçirdi.... 
</HEADLINE>
<TEXT>

     Ünlü şovmen Cem Yılmaz'ın Star Grubu'na sipariş üzerine yaptığı, ancak gruba ihtiyati tedbir kararı uygulanması nedeniyle gösterime giremeyen ''GORA'' filminin gösterim hakkını 2 milyon dolara BKM Film Şirketi'ne veren sözleşme, Devlet Bakanı ve Başbakan Yardımcısı Abdüllatif Şener'in huzurunda imzalandı. 
     Ritz Carlton Oteli'nde düzenlenen imza töreninde konuşan Bakan Şener, başrollerini ve senaristliğini Cem Yılmaz'ın, yönetmenliğini de Ömer Faruk Sorak'ın yaptığı ''GORA'' filminin geçen yıl mayıs ayında çekimlerine başlandığını hatırlattı. 
     Şener, konuşması sırasında Cem Yılmaz'a ''GORA''nın ne anlama geldiğini sordu. 
     Bunun üzerine Cem Yılmaz, ''Eğlenceli bir şey yapalım, komedi filmi olsun diye düşündük. GORA da 'Güzel Olmazsa Reaksiyon Almaz'ın kısaltması... Bunun ilk defa açıklıyorum'' dedi. 
     Bakan Şener, filmin yaklaşık 6 aylık montaj aşamasından sonra Ekim ayında BKM Film Şirketi tarafından vizyona gireceğini dile getirerek, ''İzlemek için Ekim ayını bekleyeceğiz'' diye konuştu. 
     Konuşmasında Kültür ve Turizm Bakanı Erkan Mumcu'ya da teşekkür eden Şener, ''GORA'' filmiyle ilgili yaşanan sıkıntıyı kendisine ilk kez Mumcu'nun ilettiğini ve sorunun çözülmesine katkı sağladığını anlattı. 
     
     'CEM YILMAZ KİFAYETSİZ' YAZACAKLAR 

     Filmin tamamlanmış bölümlerini izlemediğini, ancak izleyenlerden olumlu bilgiler aldığını da ifade eden Şener, şöyle dedi 
     ''Film özellik arzediyor. İzleyemedik ama bazı arkadaşlardan duydum. Film o kadar dinlendirici, o kadar rahatlatıcı, gülmeye hazır olanlar ve olmayanlar için o kadar uygun sahnelerle dolu ki, bir defa seyretmek yeterli olmaz. Her rahatlamak istediğinizde mutlaka GORA filmine tekrar tekrar gitmek zorundasınız. Öyle zannediyorum, vizyona girdikten sonra, sinemalarda gösterime başladıktan sonra GORA filmini bir seyreden en az 10 kez seyretmeden sezonu kapatmayacak.'' Bu sözler üzerine Cem Yılmaz, ''Allah'ım bugünleri gördük ya... 'Ağla Türkiye' afişiyle girelim mi '' diye konuştu. 
     Yılmaz, törene katılan oyunculara hitaben de, ''Ben size dedim değil mi çok acayip promosyon yapacağız diye... '' dedi. 
     Şener de, ''Ben kaç kere seyrederim filmi bilmiyorum. Cem Yılmaz'ı tanımlamak için kelimeler bulamıyorum. Cem Yılmaz'ı anlatmak kelimelerin kifayetsiz kaldığı sınırı ifade ediyor'' diye konuştu. 
     Bunun üzerine Cem Yılmaz da, '' Efendim Cem Yılmaz kifayetsiz diye yazacaklar'' şeklinde espri yaptı. 
     
     FİLMİN GÖSTERİM HAKKI BKM FİLM'İN OLDU 

     Bu arada, ''GORA'' filminin gösterim hakkını 2 milyon dolar artı KDV'ye BKM Film Şirketi'ne veren sözleşme, Film Türk A.Ş. adına Star Medya Grubu Başkanı Adem Gürses ile BKM Film Şirketi adına Necati Akpınar tarafından imzalandı. 
     Adem Gürses, böylece filmin TV hakları hariç gösterim hakkının BKM Film Şirketi'nin olduğunu söyledi. 
     Bakan Şener de, ''GORA'' filminin mülkiyet haklarının Film Türk A.Ş'ye ait olduğunu ve bu hakların, TV gösterim hakkı hariç BKM filme devredildiğini ifade ederek, bunun karşılığında da 2 milyon dolar artı KDV ile anlaşma sağlandığını ve bedelin peşin ödendiğini söyledi. 
     Yönetmen Ömer Faruk Sorak da, uzun ve bunaltıcı bir süreçten sonra bu aşamaya gelmenin heyecan verici olduğunu dile getirerek, filmin efekt, ses gibi çalışmalarının Ekim ayında biteceğini ve yine aynı ay gösterime gireceğini söyledi. 
     
     FİLMİ 8 MİLYON KİŞİ İZLER... 

     Cem Yılmaz, gazetecilerin ''Filmi kaç kişi izler '' soruları üzerine de, ''Film ciddi rakamlara ulaşacak. İnsan şu kadar kişi gelir demek istemiyor... O işin uğuru mu, edebi mi ... 8 milyon kişi gelir aşağı yukarı...'' dedi. 
     Bakan Şener'in ''Bir kere izlerlerse'' sözleri üzerine Yılmaz, ''Yani 80 milyon. Türkiye'de 70 milyon insan olduğunu varsayarak, 80 milyon kişi izler. Türki Cumhuriyetler var. Azerbaycan'da başka bir isimle yayınlanacak 'Benim Özüm GORA' şeklinde...'' diye espri yaptı. 
     Bakan Şener, gazetecilerin soruları üzerine, şöyle dedi 
     '' Böylesine güzel bir filmin başına bu kadar olay gelmiş midir diye soruyorlar. Ben hatırlamıyorum. Ama özellikle sanatçı arkadaşlarımın hepsini kutluyorum. Bir sanatçının farkını da ifade etmek istiyorum. Biz milyar dolarlar ile ifade edilecek borcu olanlardan metelik tahsilat yapamazken, kendi filmi için böyle peşin ödemeyle iyi niyetli yaklaşım göstermek herhalde sanatçılara has bir tutum olsa gerek. Bakan olduğum ilk günden beri TMSF'ye devredilen bankalar, bu bankaların alacakları, borçların ödenmesiyle ilgili verdiğimiz onca çabaya rağmen, aldığımız mesafe görülüyor.'' Bu arada Cem Yılmaz, ''GORA'' filmiyle ilgili kendisinin hiçbir alacağının olamadığını, senaryo ve başrolü için parayı filmin başında aldığını hatırlattı. 
     Bakan Şener de, ''İmzalanan sözleşme ile filmin gösterime girmesiyle ilgili hukuki tıkanıklıklar aşılmıştır. Aslında biz burada nikah şahidi pozisyonundayız'' dedi. 
     Adem Gürses ise filmi kendi imkanlarıyla yapmakta zorlanacaklarını, bu nedenle hakların devredildiğini dile getirerek, Film Türk A.Ş'nin bu filmin yapımından dolayı maddi olarak karlı olduğunu da söyledi. 
     Bakan Şener de, ''Bu toplantıya bir isim vermemiz gerekirse GORA filminin esaretten kurtarılması'' dedi. 
     Şener, bir başka soru üzerine, insanların yazılı ve sözlü ifadelerinden dolayı ceza yasalarıyla muhatap olmalarını doğru bulmadığını dile getirerek, düşüncenin önündeki engelleri kaldırmaya çalıştıklarını söyledi. 
     
     FİLMİN KONUSU... 

     Cem Yılmaz, ''GORA'' filminin, uzaylılar tarafından kaçırılan bir kişinin hikayesi olduğunu ifade ederek, ''Neşeli bir film oldu. Zor şartlarda çalıştık. Devlet Bakanı ile filmi tanıtacağım aklıma gelmezdi. Çok sevinçliyiz. Komik bir film. Ama bütün bu olanlardan daha komik değil'' diye konuştu. 
     Yönetmen Sorak'ın, çekimler sırasında yaşanan olumsuzlukları anlattığı sırada Cem Yılmaz, ''Ben 'abdest' diyorum. Bilim kurgu filmi bile yapıyorsanız... Buradan Amerikan sinemasına söylüyorum, başında kurbanını keseceksin. Bence böyle...'' diye espri yaptı. 
     Daha sonra Bakan Şener ve filmin oyuncuları toplu fotoğraf çektirdi. 
     Bu arada, oyuncuların dünden itibaren filme ilişkin paralarını tahsil etmeye başladığı öğrenildi. 

     
</TEXT>
</DOC>
