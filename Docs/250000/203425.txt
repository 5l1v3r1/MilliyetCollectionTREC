<DOC>
<DOCNO> 203425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/dunya/adun.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım adım Kürdistan'a 
</HEADLINE>
<TEXT>
   Irak Kürtleri hükümet kuruyor 
   Kürtler, bölgelerindeki iki başlılığa son verip ortak bir hükümet kurmaya hazırlanıyorlar. Bu hükümet, federal Irak'ın ilk aşaması olacak 
      Sema Emiroğlu 

   
   Kuzey Irak'taki iki büyük Kürt örgütü, Mesud Barzani liderliğindeki Kürdistan Demokratik Partisi KDP ile Celal Talabani liderliğindeki Kürdistan Yurtseverler Birliği'nin KYB ortak hükümet kuracakları haber verildi. 
   ABD'nin etkili gazetelerinden New York Times'ta dün yer alan habere göre Kürtler, Kuzey Irak'ta ortak bir hükümet kurup bölgelerindeki iki başlılığa son verdikten sonra Irak'ta federal bir yapıya geçiş için baskılarını artıracak. 
   Gazetenin haberinde Kürtlerin, Irak'ta ABD önderliğinde kurulan Geçici Yönetim Konseyi'nin GYK haziran sonunda oluşturacağı geçici hükümetin biçimlendirilmesinde "tek bir ses" olmayı amaçladıklarından birlik hükümetini bu tarihten çok önce kurmayı planladıkları kaydedildi. 
   Yeni hükümetin, KDP ve KYB arasında savaşın patlak verdiği 1994 yılından bu yana ilk kez Kuzey Irak'taki iki başlı Kürt yönetimini birleştireceğine dikkat çeken gazete, KYB Başbakanı Berham Salih'in, "Yeniden birleşmemiz Irak'ta federal bir demokrasinin temelini atacak" dediğini aktardı. 
   Habere göre, KYB ve KDP, yeni birlik hükümetinin üst düzey pozisyonları için yarışacak önde gelen adayları belirlediler. KDP lideri Mesud Barzani'nin Başbakan olan yeğeni Neçirvan Barzani'nin muhtemelen Başbakan olarak atanacağı, KYB'nin eski Başbakanı Kosrat Resul'un da Meclis Başkanı olacağı kaydedildi. 
   
   Bakanlık dağılımı hazır 
   Haberde 10 kişilik bakanlar kuruluna 6 bakanın KDP'den, 4 bakanın da KYB'den alınmasının öngörüldüğü kaydedildi. Bu ayrımın, 1992 Mayıs'ındaki seçimlerde KDP'nin yüzde 51, KYB'nin ise yüzde 49 oranında oy kazanması nedeniyle yapıldığı da bildirildi. 
   New York Times, daha önce KYB'nin Washington temsilciliğini yapmış olan KYB Başbakanı Berham Salih'in, kısa bir süre içinde Irak'ın BM Daimi Temsilcisi olarak atanma şansının yüksek olduğunu yazdı. 
   
   Barzani'den 'Büyük Kürdistan' iması 
   NAMIK DURUKAN Erbil 

   Kürdistan Demokratik Partisi KDP lideri Mesud Barzani, partisinin yayın organı Khabat gazetesine yazdığı makalede, Irak'ta Kürt Federasyonu'nda ısrarlı olduklarını vurgulayarak, "Kürtlere verilecek federasyon, hem Kürtlerin, hem de Irak'ın sorunlarını çözer. Kürt'ün sorunu yalnız Irak vatandaşlığı değildir. Kürt'ün meselesi siyasidir, millet sorunudur. Kendi vatanı var o da Kürdistan'dır. Kürdistan Birinci Dünya Savaşı'nda parçalandı, birkaç ülkeye verildi. Bir parçası da Irak'ta kaldı" dedi. ABD'nin uygulamak istediği eyalet sistemine karşı olduğunu belirten Barzani, eyalet sisteminin Kürtleri böleceğini ve Kürt bölgelerini birbirinden ayıracağını, coğrafi federasyonun Irak'taki Kürt sorununu çözeceğini anlattı. Bu arada Barzani, bölgeyi 1991 yılından beri koalisyon güçleriyle birlikte Saddam'ın saldılarından koruyan Türkiye'ye teşekkür etti. 
   
   Kerkük petrolünü istediler 
   Irak Geçici Yönetim Konseyi'ndeki GYK Kürt temsilcilerin, Konsey'e Irak'ta federasyonla ilgili bir yasa tasarısı sunduğu ve tasarıda Kürtlerin denetimi altındaki bölgenin Kerkük'teki petrol alanlarını da kapsamasının öngörüldüğü bildirildi. 
   Aralarında Celal Talabani ve Mesud Barzani'nin de bulunduğu Konsey'in 5 Kürt üyesi tarafından sunulan tasarıya göre, Irak'ın kuzeyinde Kürtlerin elindeki bölge, devrik yönetimin özellikle Kerkük'teki petrol bölgelerinde Araplaştırma siyaseti gütmesinden önceki dönemde, 1957'deki nüfus sayımı sonuçlarına göre Kürtlerin çoğunlukta yaşadığı yöreleri kapsayacak. 
   Fransız Basın Ajansı'nın AFP haberine göre, metinde bu yöreler, Kerkük, Diyala ve Musul ile 1991'den beri Kürtlerin denetimindeki Erbil, Dohuk ve Süleymaniye olarak sıralanıyor. Bahtiyar Emin, GYK'nın bu tasarıyı incelemek için komisyon kurma ve kesin kararı şubattan önce alma kararı verdiğini söyledi. 
   
   
   
</TEXT>
</DOC>
