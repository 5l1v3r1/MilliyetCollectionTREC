<DOC>
<DOCNO> 213433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/siyaset/siy20.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ecevit, yurt gezisinde 
   DSP lideri, yarından itibaren üç ildeki parti teşkilatlarını ziyaret ederek moral verecek 
   DSP Genel Başkanı Bülent Ecevit, Eskişehir, Bilecik ve İstanbul'u kapsayan üç günlük yurt gezisine çıkmaya hazırlanıyor. Ecevit, yarın, partisinin Polatlı ve Sivrihisar ilçe örgütlerini ziyaret edecek. Buradan Eskişehir'e geçecek olan Ecevit, 8 Şubat'ta Bozüyük ilçe örgütüne ziyarette bulunacak. Ecevit aynı gün, DSP Bilecik il örgütü ve Osmaneli ilçe örgütünde düzenlenen toplantılara katılacak, ardından İstanbul'a geçecek. İstanbul il örgütü tarafından 9 Şubat'ta düzenlenecek toplantıya katılacak olan Ecevit, salı günü Ankara'ya dönecek. 
   
   28 Mart'tan sonra muhtar seçimi var 
   Hükümetin ilgili kurumların görüşüne sunduğu Belediye, Büyükşehir Belediye ve İl Özel İdareleri Yasa tasarılarının yasalaşmasıyla Türkiye 28 Mart seçimlerinden sonra yeni bir muhtar seçimiyle karşı karşıya kalacak. 
   Hükümet "Yerel Yönetim Reformu" kapsamında hazırlanan bu tasarıları halen TBMM'de görüşülen Kamu Yönetimi Temel Yasa Tasarısı ile eş zamanlı olarak yasalaştırmayı hedeflediği belirtiliyor. Bu nedenle ilgili kurumların görüşüne sunulan tasarıların en kısa zamanda Meclis'e sevk edilmesi bekleniyor. Tasarıların yerel seçim öncesi ya da sonrasında yasalaşması Türkiye'yi yeni bir muhtar seçimine sürükleyecek. Yasayla nüfusu 2 binin altına düşen belediyeler kaldırılarak köye dönüşecek 340 yerleşim biriminde belediye başkanlıkları son bulacak. Birden fazla muhtar bulunan yerlerdeki muhtarları tekleştirmek üzere de muhtar seçimi yapılacak. 
   
   
   
   
</TEXT>
</DOC>
