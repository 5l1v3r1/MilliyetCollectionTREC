<DOC>
<DOCNO> 210362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun28.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kazanova suyu" piyasaya çıkıyor... 
</HEADLINE>
<TEXT>

     Bosna Hersek'te bir köyden çıkan ve Ortaçağ'dan bu yana erkeklerde cinsel gücü artırdığına inanılan kaynak suyu şişelenip piyasaya sürülecek. 
     Bosna Hersek'in doğusundaki dağlardan çıkan suyu şişeleyecek Muska Voda erkek suyu şirketinin müdürü Ahmo Gogiç, ''Bu su Viagra'nın pabucunu dama atacak. Her yerde olmasa bile, bu bölgede kesin'' diyerek, ''erkek suyu''nun daha önce 60'lı yıllarda şişelendiğini, köy sakinlerine refah getirdiğini ve ünlü bir sanatçı tarafından ''Kazanova Suyu'' diye şarkısının bile söylendiğini hatırlattı. 
     ''Erkek suyu''na yakın olan 15 bin nüfuslu Klandanj köyü, başkent Saraybosna'ya 50 kilometre uzaklıkta bulunuyor. 
     Dönemin şişeleme tekniklerinin ilkelliğinden dolayı hijyen sorunları bulunduğunu ve fabrikanın kapatıldığını söyleyen Gogiç, ''Bu sefer her şeyi doğru dürüst yapacağız'' dedi. Gogiç'in verdiği bilgiye göre, suyun şişelenmesi için yapılacak fabrikaya şimdiye kadar 3,8 milyon euro kaynak sağlandı. 
     Gogiç, suyun etkisinin 60'lı yıllarda bilimsel araştırmalarla kanıtlandığını iddia ederek, suyun kan basıncını düşürdüğünü ve diyabet riskini azalttığını kaydetti. Gogiç, suyun mineral birleşiminin cinsel gücü de artırdığının tahmin edildiğini söyledi. 
     Ülkede, halen dinç görünen ve ağır işler yapan yaşlı erkeklerin, bu güçlerini ''erkek suyu''ndan aldığına inanılıyor. Evinin önünde odun kıran 72 yaşındaki Avdo dede, ''Benim gücümün tek nedeni erkek suyudur. Her gün içiyorum ve kendimi 30 yaşındaymış gibi hissediyorum'' diye konuştu. 
     ''Erkek suyu''nun 60'lı yıllarda piyasaya sürülmesiyle birlikte, çok sayıda ülkeden talep geldiği, şişesinde göğsünden güneş ışınları saçan kaslı bir erkeğin silueti bulunan suyun, ABD'den Suudi Arabistan'a kadar 50 ülkeye ihraç edildiği belirtildi. 
     
</TEXT>
</DOC>
