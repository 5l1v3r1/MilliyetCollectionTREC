<DOC>
<DOCNO> 201096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun21.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Afganistan ve Irak'ta özel askerlere 30 milyar dolar ödeniyor" 
</HEADLINE>
<TEXT>

     İngiltere'de yayımlanan The Guardian gazetesi, Afganistan, Irak ve Balkanlar'ın bir bölümünde sürmekte olan çatışmalarda özel askerlere ödenen paranın 30 milyar dolara ulaştığını öne sürdü. 
     Bu güçlerden ''özel ordu'' diye söz eden gazete, İngiliz firmalarının da bu 30 milyar dolarlık pastadan büyük pay aldıklarını yazdı. Irak'taki koalisyon askerlerinin sayısıyla ilgili resmi bilgilerin İngiliz askerlerinin sayısını 9 bin 900 olarak gösterdiğini ve bunun da resmi rakamlar dahilinde ikinci büyük güç olarak göründüğünü belirten The Guardian, ''Aslında bu doğru değil, zira çatışma bölgelerinde bulunan özel askerin sayısı 10 binle İngiliz askerini geride bırakıyor'' iddiasında bulundu. 
     Bu bölgelerde bulunan sözleşmeli asker sayısının 1991'daki Körfez Savaşı'nda kullanılan sözleşmeli asker sayısının 10 katına ulaştığını belirten gazete, özel sektörün savaşa son derece doğal bir uyum sağladığını ve geleneksel orduların doğal bir parçası haline geldiğini öne sürdü. The Guardian gazetesi, ''Öyle ki, ABD artık onlar olmaksızın savaşı kazanamayacak duruma geldi'' ifadesini kullandı. 
     İngiliz gazetesi, bu yıl ABD'nin çatışma bölgelerindeki operasyonlarının toplam bedelinin 87 milyar dolar olduğunu, bunun 30 milyar dolarlık bölümünün sözleşmeli askere gittiğini öne sürerken, bu tür görevlileri sağlayan özel firmalar arasında Irak ordusuna eğitim veren ABD firmaları ve polis gücünü yetiştiren İngiliz şirketleri bulunduğunu bildirdi. 
     Gazete, Paul Bremer'in Bağdat karargahının korumasını bile Hampton merkezli bir İngiliz firması olan Global Risk International'in üstlendiğini belirtirken, bu firmanın Bremer'in karargahını Gurkalara ve Fijili paramiliterlere koruttuğunu öne sürdü. Özel askeri hizmetler sektörünün soğuk savaştan sonra ortaya çıkan ve giderek büyüyen bir sektör olduğunu belirten gazete, yüksek ücret alan sivillerin savaşmak üzere dünyanın her tarafına gittiklerini yazdı. 
     
</TEXT>
</DOC>
