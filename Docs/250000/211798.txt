<DOC>
<DOCNO> 211798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur29.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Valilikten kurban derisi açıklaması 
</HEADLINE>
<TEXT>

     İstanbul Valiliği, Türk Hava Kurumu THK dışındaki dernek, vakıf ve benzeri kuruluşlar ile kişilerin kurban derisi toplamasına izin verilmeyeceğini bildirdi. 
     İstanbul Valiliği Basın ve Halkla İlişkiler Müdürlüğü'nden yapılan yazılı açıklamada, ''Yardım Toplama Usul ve Esasları Hakkındaki Yönetmelik'' gereğince kurban derisi, bağırsak ve fitre toplama yetkisinin THK'ya ait olduğu, uygulamanın kontrol görevinin de mülki idare amirleri ile güvenlik güçlerine verildiği hatırlatıldı. 
     Geçmişte görüldüğü gibi bilinçsizce yapılan kesimlerde, kesim sırasında hayvanın kaçması, cadde ve sokaklarda kovalamaca yaşanması, ateşli silahlarla vurularak yakalanması, uygun olmayan gereçlerle kesilmesi gibi durumların insani ve dini bakımdan uygun olmadığı belirtilen açıklamada, ayrıca böyle görüntülerin, uygar dünya kamuoyunda AB'ye aday Türkiye ile ilgili olumsuz etkiler yaratacağı kaydedildi. 
     Bu olumsuzlukların önlenmesi için geçen yıllarda olduğu gibi yayınlanan genelgeler, yönetmelik, İçişleri Bakanlığı ve Valiliğin emirleri ışığında, yapılmış yasal ve idari düzenlemelere tam riayetin sağlanacağı belirtildi. 
     Açıklamada, bu itibarla THK dışındaki dernek, vakıf ve benzeri kuruluşlar ile kişilerin deri toplamasına izin verilmeyeceği, bu kuruluşların yetkililerinin önceden uyarılacağı bildirildi. 
     İstanbul'da Vali Yardımcısı Gazi Kaya başkanlığında İl Kurban Hizmetleri Komisyonu kurulduğu ve komisyonun çalışmalarına başladığı ifade edilen açıklamada, ilçelerde kaymakamlıkların da komisyon oluşturacakları duyuruldu. 
     
     SAVCILIĞA SUÇ DUYURUSU 
     Açıklamada, vatandaşların herhangi bir vakıf, dernek veya benzeri kuruluşlara kurban derisi verilmeyeceği konusunda bilgilendirileceği ve aksi davrananlar hakkında cumhuriyet savcılıklarına suç duyurusunda bulunulacağı, yakalanan derilerin de THK'ya intikalinin sağlanacağı bildirildi. 
     Bulundukları mahallin en büyük mülki amirliğinden izin almak kaydıyla market, süpermarket, grosmarket gibi özel kesim yeri bulunan ve kurban kesimi yapılan yerlerdeki kurban derilerinin THK'ya tesliminden, bu gibi yerlerin en üst düzey görevlilerinin sorumlu olacağı ifade edilen açıklamada, tüm köy ve mahalle muhtarlarının, derilerin THK'ya teslimini takip ve kontrolle yetkili ve sorumlu oldukları belirtildi. 
     Açıklamada, tüm güvenlik kuvvetlerinin, THK dışında deri toplama ve kabul etme girişimlerini önleyeceği, yasa ve yönetmeliklere aykırı toplanmış derilere el koyarak THK'ye teslim edeceği vurgulanarak, bu konuda güvenlik güçlerince motorize ekipler oluşturulacağı ve sıkı denetim yapılacağı bildirildi. 
     
     DERİ FABRİKALARINA GÖZETİM 
     Tüm istihbarat birimlerinden yararlanılarak Tuzla'daki Organize Deri Sanayi Bölgesi ve diğer ilçelerdeki deri fabrikalarının sürekli gözetim altında bulundurulacağı ifade edilen açıklamada, muhtemel illegal yollarla toplanan kurban derilerine derhal tutanak tanzim edilip el konulacağı ve bunların THK yetkililerine tesliminin sağlanacağı vurgulandı. Yasalara aykırı hareket edenler hakkında 2860 sayılı Yardım Toplama Kanunu'nun 29. maddesi ve diğer ilgili mevzuat çerçevesinde gerekli işlemin yapılacağı ve konunun adli makamlara derhal intikal ettirileceği kaydedildi. 
     Açıklamada, ilçe kurban hizmetleri komisyonlarının talebi doğrultusunda belediyeler ve diğer kuruluşlarca toplu olarak kurban kesimi yapılacak alanlarda kaynaklanacak atıkların bir arada toplanarak sızdırmaz kapalı torbalara konulacağı, çöp döküm sahasına nakledileceği ve her gün toprakla kapatılmak suretiyle gömüleceği bildirildi. 
     
</TEXT>
</DOC>
