<DOC>
<DOCNO> 217193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo12.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Mutlu Çelik çok iyi maç yönetti 
</HEADLINE>
<TEXT>

     Ankaragücü Teknik Direktörü Rıza Çalımbay, Denizlispor deplasmanında alınan 1-0'lık galibiyet sonrasında, ''Mutlaka kazanmamız gereken bir maçtı'' dedi. 
     Denizli'de her iki takımın da sahaya kazanmak için çıktıklarını ifade eden Çalımbay, ''Özellikle bizim için çok kritik bir maçtı. Mutlaka puan almamız gerekiyordu. Bursaspor ve Beşiktaş maçlarında iyi oynamamıza rağmen şanssız bir şekilde kaybettik. Maça 6 eksikle gittik. 10. dakikada Faruk sakatlanarak çıktı. Tüm bunlara rağmen kazandığımız için tüm oyuncularımı tebrik ediyorum'' diye konuştu. 
     Ara transfer döneminde takıma katılan Ergin'in gol atmasına sevindiğini kaydeden Çalımbay, Ergin'in de içinde bulunduğu 3-4 futbolcunun daha tam kapasiteleriyle oynamadıklarını, onların da formlarını yakalamalarıyla daha da iyi olacaklarını ifade etti. 
     Maç sırasında gösterilen 9 sarı, 2 kırmızı kartın normal olduğunu belirten Çalımbay, şöyle konuştu 
     ''Her iki takımın da mutlaka kazanmak üzere sahaya çıktığı bir maçta bu kadar kartın çıkması bana göre normal. Çünkü Denizlispor da biz de çok agresif oynadık. Maç çok gergin bir ortamda oynandı. Hatta diyebilirim ki hakem Mutlu Çelik, tarafların daha da gerilmesini ve olayların çıkmasını engelledi. Ayrıca Mutlu Çelik'in taraf tuttuğu iddialarına da katılmıyorum. Çünkü her iki tarafa da kart gösterdi.'' 
     
</TEXT>
</DOC>
