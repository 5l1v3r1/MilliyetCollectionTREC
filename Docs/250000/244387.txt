<DOC>
<DOCNO> 244387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun09.html </URL>
<DATE> 2004/06/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Camiye bomba 19 ölü, 50 yaralı 
</HEADLINE>
<TEXT>

     Pakistan'ın Karaçi kentinde dün bir camide meydana gelen patlamada ölenlerin sayısının 19 olduğu, 50 kişinin yaralandığı bildirildi. 
     Adının açıklanmasını istemeyen üst düzey bir yetkili, patlamanın, intihar saldırısı sonucu meydana geldiğinin sanıldığını belirterek, patlamadan sonra bölgede araçları ve bir banka şubesini ateşe veren öfkeli halkla polis arasında çıkan çatışmada da 3 kişinin yaşamını yitirdiğini söyledi. 
     Yetkili, halkın camiye girmelerine izin vermemesi nedeniyle fazla kanıt toplayamadıklarını, polisin Şiilerin yaşadığı bölgelere konuşlandırıldığını kaydetti. Polis, saldırıda ölenlerin cenaze törenlerinde şiddet olaylarının tırmanmasından endişe edildiğini de dile getirdi. 
     Bu arada devlet televizyonu, Devlet Başkanı Pervez Müşerref'in, Karaçi yerel hükümetine, bölgede düzenin sağlanması için acil adımlar atması emrini verdiğini duyurdu. 
     Karaçi'deki patlama, Şiilerin gittiği İmam Barzag Ali Rıza camiinde akşam namazı sırasında meydana gelmiş, Enformasyon Bakanı Raşid Ahmed, patlamaya bir bombanın sebep olduğunu söylemişti. Patlamanın şiddetiyle caminin kubbesi çökmüş ve bölge polis kordonuna alınmıştı. 
     
</TEXT>
</DOC>
