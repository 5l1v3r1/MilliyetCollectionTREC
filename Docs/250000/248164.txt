<DOC>
<DOCNO> 248164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo36.html </URL>
<DATE> 2004/06/15/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Erdoğan, Elvan'ı 500 Cumhuriyet Altını ile ödüllendirdi... 
</HEADLINE>
<TEXT>

     Başbakan Recep Tayyip Erdoğan, ''Başarıların karşılığını veremezsek, devamını göremeyiz'' dedi. 
     Başbakan Erdoğan, dünya rekortmeni milli atlet Elvan Abeylegesse ile antrenörü Ertan Hatipoğlu'nu başbakanlıkta kabul ederek, ödüllendirdi. 
     Erdoğan, Süreyya Ayhan ve Elvan Abeylegesse'nin elde ettiği başarıların kendilerini haklı bir mutluluğa kavuşturduğunu belirterek, '' Marifet iltifata tabidir diye bir atasözümüz var. Yeni çıkarılan sponsorluk yasası ve ödül yönetmeliğimizde sporcularımızı teşvik ediyoruz. Elvan, normalde ödül yönetmeliğine tabi olmayan bir ara yarışmada dünya rekoru kırdı. Bu nedenle normal ödülün yarısı olan 500 Cumhuriyet Altını ödülünü kendisine verdik. İnşallah bu başarıyı olimpiyatlarda yakalayacak. Özellikle atletizmde madalyanın gelmesi Atina'da çok daha anlamlı olacak'' diye konuştu. 
     Başbakan Recep Tayyip Erdoğan, verdiği destekten dolayı kabule katılan ENKA Holding Yönetim Kurulu Başkanı Şarık Tara'ya da teşekkür etti. Elvan ile de şakalaşan Erdoğan, ''Bakıyorum boyuyla, kilosuyla 5 bin metrede rekor kıracak yapıda değil. Ancak bu rekor inanç, kararlılık ve azmin sonucudur'' dedi. 
     
     ŞAHİN ''İLK KEZ DÜNYA REKORUNA KAVUŞTUK'' 
     Kabule Sağlık Bakanı Recep Akdağ ve Orman Bakanı Osman Pepe ile birlikte katılan Devlet Bakanı ve Başbakan Yardımcısı Mehmet Ali Şahin ise ''Türk sporu özellikle atletizmde atağa geçti. İlk kez dünya rekoruna kavuştuk. Ancak bu bir başlangıç ve arkası gelecek. Atina'da başarılarının tekrarını ve madalyalar bekliyoruz'' şeklinde konuştu. 
     Ödül yönetmeliklerinde değişiklikler yaptıklarını ifade eden Şahin, ''Olimpiyat, Dünya ve Avrupa şampiyonlarına verilecek ödülleri yüzde 200 artırdık. Dünya, Olimpiyat, Avrupa rekorlarına ayrıca ödül vereceğiz. Bunu ilk olarak Elvan'da tatbik ediyoruz'' dedi. 
     Daha sonra Başbakan Erdoğan, Elvan Abeylegesse'ye 500, antrenörü Ertan Hatipoğlu'na ise 100 Cumhuriyet Altını'ndan oluşan ödülleriyle birer plaket verdi. 
     Dünya rekortmeni milli atlet Elvan Abeylegesse ise törende yaptığı konuşmada, dünyanın en mutlu insanı olduğunu belirterek, ''Türk halkına çok teşekkür ederim. Hedefim artık olimpiyat ve burada başarı'' dedi. 
     Ertan Hatipoğlu ise çalışma tempolarına tekrar döneceklerini ve olimpiyatlar için hazırlanacaklarını belirterek, ''Hedef 5 bin metre. Ancak program müsait olduğu için bin 500 metreyi de düşünebiliriz'' diye konuştu. 
     
     TARA'DAN İSTEK 
     Şarık Tara, ENKA Tesisleri'ndeki atıcılık poligonunu kapalı atletizm sahası haline dönüştürme isteklerini Başbakan Erdoğan'a iletirken, bu poligonun başka bir yerde yeniden yapılabilmesi için de yardım talebinde bulundu. 
     Törende ayrıca, Gençlik ve Spor Genel Müdürü Mehmet Atalay, Atletizm Federasyonu Başkanı Mehmet Yurdadön, ENKA Kulübü Başkanı Alparslan Tansuğ, kulüp spor müdürü Alper Kasapoğlu da yer aldı. 
     
</TEXT>
</DOC>
