<DOC>
<DOCNO> 235740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/ekonomi/eko05.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's Cari açıktaki büyüme kaygı verici 
</HEADLINE>
<TEXT>


Türkiye'nin büyüyen cari açığını endişe kaynağı olarak gören Moody's, kredi notunu değiştirmeyeceğini bildirdi 

REUTERS 

Uluslararası kredi derecelendirme kuruluşu Moody's, ocak ayında geçen yılın aynı ayına göre yaklaşık yüzde 314 artışla 783 milyon dolar olan cari işlemler açığındaki büyümenin kaygı verici olduğunu söyledi. 
Moody's Başkan Yardımcısı ve Kıdemli Uzmanı Kristin Lindow Reuters'a yaptığı açıklamada, "Genişleyen cari işlemler açığı bizim açımızdan ve dolayısıyla yatırımcılar açısından ciddi bir endişe kaynağı. Çünkü finansman ihtiyacı zaten çok yüksek" dedi ve açığın artmasında, kurdaki değerlenmenin etkili olduğunu vurguladı. 
Kimsenin liranın ne kadar değerli olduğundan emin olamadığını belirten Lindow, "Ancak lirada, dış ticaret açığını azaltmaya yardım edecek düzenli ve tedrici bir değer kaybı, büyük olasılıkla memnuniyetle karşılanacaktır. Ne yazık ki, piyasalar çoğu zaman düzenli değil ve bu da Türkiye için potansiyel olarak faiz artırımı ve kur düzeltmesinin aynı ana denk gelmesi yönündeki endişeleri artırıyor" dedi. 

AB için mesafe alındı 
Lindow, KKTC'den 'evet' oyu çıkmasının Türkiye'nin AB üyelik hedefi açısından bir avantaj olduğunu, ancak devlet ve özel sektörün yüksek borçları nedeniyle Türkiye'nin kredi notunda bir değişikliğin gündemde olmadığını da söyledi. 
Lindow, Türkiye'nin Kıbrıs'ta dürüst bir müzakereci olarak AB üyeliği yolunda mesafe kat ettiğini de belirtti. 


</TEXT>
</DOC>
