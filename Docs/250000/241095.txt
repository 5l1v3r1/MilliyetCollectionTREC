<DOC>
<DOCNO> 241095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/guncel/axgun02.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşaflı kadın ortaya çıktı 
</HEADLINE>
<TEXT>


Emekli öğretmen kızı Hülya Keskin'in alınmadığı Gaziantep Öğretmenevi'nden çıkarken fotoğrafı çekilen H.B., Ankara'da bulundu. H.B., "Kameraları görünce reklam filmi çekiliyor zannettim" dedi 

İSTANBUL Milliyet 

Emekli öğretmen kızı Hülya Keskin'in alınmadığı Gaziantep Öğretmenevi'nden çıkarken objektiflere yakalanan çarşaflı kadın H.B. Ankara'da ortaya çıktı. Böylece şeriatçı kesimin "Çarşaflı kadın değil, erkekti" iddialarının senaryo olduğu anlaşıldı. 
Hürriyet Gazetesi'nden Nuray Babacan'ın Ankara'da bulup konuştuğu H.B., kızının nişanı için gittiği Gaziantep'te öğretmenevinden çıkarken, kamera ve objektifleri görünce reklam filmi çekildiğini zannettiğini söyledi. 

Neden spor ayakkabı 
42 yaşındaki iki çocuk annesi H.B., röportaj sırasında da çarşafını çıkarmadı ve fotoğraf çekilmesine izin vermedi. "Erkek zannedilmesi"ne neden olan spor ayakkabılarıyla ilgili de H.B., "Kilolu olduğum için rahat yürümek amacıyla spor ayakkabı giyiyorum" dedi. 

'Kestirme diye girdik' 
Olay hakkında konuşan H.B., "Kızımın nişanı için oradaydık. Nişan çarşısına gidiyorduk, yanımda damadın yakınları vardı. 'Burası kestirme' dediler, oradan geçtik. Bahçenin bir ucundan girdik, öbür ucundan çıktık. Flaşlar patladı ama benimle ilgisi olmadığını düşündüm" diye konuştu. 
Kimsenin kendisine kimlik sormadığını da dile getiren H.B., şöyle konuştu 
"Orası park, zaten herkes geçiyor. İlerisi de otobüs durağı. O parkın öğretmenevine ait olduğunu bile bilmiyorum. Gazetede çıktığını bile bilmiyorduk ki. Gaziantep'ten kızımın görümcesi arayıp olayı söyledi." 

Erkek değilmiş 

Hülya Keskin Gaziantep Öğretmenevi önünde açıklama yaparken, içeriden çarşafıyla çıkan H.B. için şeriatçı kesim "O aslında erkek" yorumları yaptı. Ancak H.B., kendisini bulan Hürriyet muhabirine, fotoğraflarının çekilmesine izin vermese de 'o gün'ü anlattı. 


</TEXT>
</DOC>
