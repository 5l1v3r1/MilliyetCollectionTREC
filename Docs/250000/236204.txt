<DOC>
<DOCNO> 236204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy02.html </URL>
<DATE> 2004/04/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AKP, yediği golü çıkarmakta ısrarlı... 
</HEADLINE>
<TEXT>

     AKP, TBMM Genel Kurulu'nda CHP'li mielletvekillerinin oylarıyla reddedilen ve bu nedenle bir yıl süreyle getiremeyeceği yasa tasarısını, iki milletvekilinin hazırladığı yasa teklifi ile çıkarmayı hedefliyor. 
     AKP Ordu Milletvekili Enver Yılmaz ile AKP Yozgat Milletvekili Mehmet Çiçek, orman alanlarında yapılacak tesisler için "kamu yararı ve zorunluluk" şartı aranmasını öngören yasa teklifini TBMM Başkanlığı'na sundu. Yasa teklifi, savunma, ulaşım, enerji, madencilik, haberleşme, baraj, gölet, su, petrol, doğalgaz, çöp depolama, altyapı, sportif alan, ölçüm istasyonları sağlık ve eğitim gibi öncelikli kamu yararı bulunan hizmetlerle ilgili her türlü yer, bina ve tesislerin ormanlarda yapılması zorunlu olması halinde, gerçek veya tüzel kişilere izin sahasının iki katı alında ağaçlandırma yapmak ve bedeli karşılığında Çevre ve Orman Bakanlığı'ndan izin verilebilmesine olanak sağlıyor. 
     Teklif ayrıca, Orman Genel Müdürlüğü'nün merkez teşkilatı ile taşra teşkilatı kadrolarında çalışanlara ayda brüt 364 milyon 200 bin lira fazla çalışma ücreti ödenmesini öngörüyor. Teklifin yasalaşması halinde orman çalışanları Mayıs ve Kasım alyları arasındaki yedi aylık sürede fazla çalışma ücreti alacak. 
     Teklif, daha önce CHP'lilerin oylarıyla görüşülemeyen tasarıdan farklı olarak orman yasasına muhalefet suçlarına konu kaçak her türlü orman emvali ve sair ürünler ile bunların taşınmasında kullanılan canlı-cansız bütün nakil araçları, suçun işlenmesinde kullanılan her tür araç-gereç ve aletler kime ait olursa olsun idarece zapt edilerek mahkemelerce müsaderesini öngörüyor. 
     Sözkonusu teklif, daha önce hükümet tasarısı olarak Genel Kurul'da görüşülmüş ancak Cumhurbaşkanı'nın vetosu ile geri gönderilmişti. Tasarı 15 Nisan 2004 tarihinde ise yeniden görüşülmüş ve CHP milletvekillerinin oylarıyla maddelerine geçilmesi reddedilmişti. 
     
</TEXT>
</DOC>
