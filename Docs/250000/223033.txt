<DOC>
<DOCNO> 223033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun02.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "AB derogasyonlar konusunda hayalkırıklığı yarattı" 
</HEADLINE>
<TEXT>

     KKTC Başbakanı Mehmet Ali Talat, AB'nin derogasyonlar konusundaki tutumunun kendisinde hayal kırıklığı yarattığını belirterek, Birliğin, derogasyonlarla ayrıcalıklar ilgili verdiği sözler konusunda son günlerde manevra yaptığını gördüğünü söyledi. 
     Başbakan Talat, AB yetkililerinin geçmişte verdiği sözlerin tersi tutum içinde olduğunu ve ''Biz uzun süreli kalıcı ayrıcalıkları kabul etmeyiz'' demeye başladıklarını belirterek, bu durumu, dün bir araya geldikleri BM Genel Sekreteri'nin Kıbrıs Özel Temsilcisi Alvaro de Soto'ya da aktardığını kaydetti. 
     Başbakan Talat, Bayrak Televizyonu'nda BRT bu akşam canlı yayınlanan Akis programında yaptığı açıklamada, De Soto'nun kendisine yanıt olarak, ''Bu politikacıların değil, teknisyenlerin söylediğidir. Siz onlara bakmayın, politikacılara bakın'' dediğini aktardı. 
     Bu konunun muhtemelen AB'ye iletildiğini, AB Komisyonu'nun genişlemeden sorumlu üyesi Gunther Verheugen'in bu akşam telefonla kendisini arayarak, ''sorunun ne olduğunu'' sorduğunu ifade eden Talat, üst düzey AB yetkililerince derogasyonlar konusunda daha önce verilen taahhütleri hatırlattığını dile getirdi. 
     Verheugen'in, ''Siz onları bir yana bırakın, bizim söylediğimiz geçerlidir. Biz sizin ayrıcalıklarınızı, ne kabul ederseniz, ama lütfen az olsun, temel konularda olsun az olsun, hele sizin kimliğinizi koruma konusunda öngöreceğiniz süresiz ayrıcalıkları da kabul ediyoruz, kabul edeceğiz. Bu konuda herhangi bir endişeniz olmasın'' dediğini anlatan Talat, bunun kendisini bir nebze rahatlattığını söyledi. 
     Talat, ''anlaşmayı AB'nin birincil yasası nasıl yapacaklarını'' Verheugen'e sorduğunda, onun da, ''Sanıyorum her bir olayı kendi içinde değerlendireceğiz. Ama biliniz ki bizim hiçbir itirazımız yoktur. Yeterki siz mutabık kalın'' dediğini kaydetti. 
     
     ''ORTADA HARİTA YOK'' 
     Müzakereler çerçevesinde harita konusunda çeşitli spekülasyonlar yapıldığını, basında çıkan haritaların gerçeği yansıtmadığını ifade eden Talat, ortada üzerinde anlaşılmış bir harita olmadığını bildirdi. 
     Harita konusunda önemli etkisi olacak bir çalışma yaptıklarını anlatan Talat, ortaya çıkacak haritadan insanların daha az tedirgin olacağını açıkladı. 
     KKTC Cumhurbaşkanı Rauf Denktaş'ın, müzakereler çerçevesindeki görüşmelerle ilgili hergün açıklama yapmasını eleştiren Talat, Cumhurbaşkanı Denktaş'ın müzakerelerden çekileceğini inanmadığını ve Denktaş'ın sorumluluğunun bilincinde olduğunu belirtti. Talat, Denktaş'ın görüşmelerden çekilmesinin, görüşmelere gönülsüz katılan Rum yönetimi lideri Tasos Papadopulos'un eline koz vereceğini ifade etti. Talat, Cumhurbaşkanı Denktaş'a, ''görüşmelerden çekil'' çağrısı yapanlara da tepki göstererek, ''Ona bu çağrıyı yapanları sorumlu görmüyorum'' dedi. 
     Çözüme 1 Mayıs'da kadar ulaşılamazsa, o tarihten sonra aynı noktada olunmayacağını dile getiren Talat, Annan planı üzerindeki çalışmanın 31 Mart'ta tamamlanacağını ve metin tamamlanmadan planla ilgili tavrını ortaya koymayacağını kaydetti. 
     Başbakan Talat, halkın geleceğe umutla bakabileceği, gönül rahatlığıyla ''evet'' diyeceği bir anlaşma için uğraştıklarını ve bunu da yapabileceklerine inandıklarını söyledi. 
     
</TEXT>
</DOC>
