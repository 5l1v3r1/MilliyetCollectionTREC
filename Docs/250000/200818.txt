<DOC>
<DOCNO> 200818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun03.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki ABD askerlerine bombalı saldırı 41 asker yaralandı 
</HEADLINE>
<TEXT>

     Irak'ın kuzeyinde, bu sabah Amerikan askerlerinin kışlasına bomba yüklü araçla düzenlenen saldırıda yaralanan Amerikan askerlerinin sayısının 41 olduğu bildirildi. 
     Musul'un batı bölgesini ve Suriye sınırına giden yolu denetlemekle görevli 3. Tugay'ın komutanı Albay Michael Linnington, 37 askerde kesik, sıyrık, yanık ya da kırık gibi yaralanmalar olduğunu, kötü yaralanan 4 askerin ise bölgeden tahliye edildiğini açıkladı. 
     Linnington, olayı anlatırken, yerel saatle 04.45'te Musul'a 50 kilometre uzaklıktaki Talafar'da bulunan Amerikan askeri üssünün kapısına bir aracın yaklaştığını, kapıdaki ve gözetleme kulesindeki muhafızların araca ateş açtığını, daha sonra aracın patladığını söyledi. 
     Albay Linnington, olayın bir intihar saldırısı olduğunu ve saldırganın ceset parçalarının etrafa saçıldığını kaydetti. Aracın patladığı üs girişinde büyük bir krater oluştuğu belirtildi. 
     Musul'da meydana gelen bir kazada da 3 Amerikan askeri, zırhlı araçlarının devrilmesi sonucu ölmüştü. 
     Son olaylarla birlikte ABD'nin Irak'ı işgalinin başladığı 20 Mart'tan beri, 308'i düşman ateşinde olmak üzere toplam 448 Amerikan askeri hayatını kaybetti. 
     Bu süreçte, ayrıca Irak'ta 52 İngiliz, 17 İtalyan, 8 İspanyol, 1 Danimarkalı, 1 Ukraynalı ve 1 Polonyalı asker öldü. 
     
</TEXT>
</DOC>
