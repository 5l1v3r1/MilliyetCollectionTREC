<DOC>
<DOCNO> 216593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur21.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yol parasını da kaçırdığı kıza ödetti... 
</HEADLINE>
<TEXT>

     Evlenme vaadiyle kaçırdığı 15 yaşındaki kızla Muş'tan İstanbul'a gitmek isterken Malatya'nın Darende İlçesi'nde yakalanan gencin, yol parasını da kıza ödettiği ortaya çıktı. 
     AA muhabirinin aldığı bilgiye göre, Muş merkeze bağlı Yamaç Köyü'nde yaşayan 15 yaşındaki M.İ, kendisiyle evlenmek istediğini söyleyen Kinyaz Bozkurt 22 ile anlaşarak, İstanbul'a gitmek üzere yolcu otobüsüyle kentten ayrıldı. 
     Çiftin davranışlarından şüphelenen yolcuların durumu polise bildirmeleri üzerine, Malatya'nın Darende İlçesi'nde durdurulan otobüste arama yapıldı. 
     Kontroller sırasında genç kız ve Bozkurt araçtan indirilerek İlçe Emniyet Müdürlüğü'ne götürüldü. 
     Buradaki ifadelerinde M.İ, Kinyaz Bozkurt'un kendisiyle İstanbul'da evleneceğini söylediğini, bunun üzerine babasından habersiz evden 350 euro'yu alarak kaçtıklarını söyledi. 
     Bozkurt'un, üzerinde parasının olmadığını söylemesi üzerine yol parasını da kendisinin verdiğini ifade eden genç kız, yolda Kinyaz Bozkurt'un imam nikahlı evli olduğunu söylemesi üzerine tartıştıklarını anlattı. 
     Bozkurt'un, İstanbul Beyoğlu'ndaki bir barda çalıştığının öğrenildiğini belirten yetkililer, genç kızı da ''çok parasının olduğunu'' söyleyerek, kandırdığının ortaya çıktığını bildirdiler. 
     Polis yetkilileri, genç kızın ailesine teslim edildiğini, gözaltına alınan Bozkurt'un ise çıkarıldığı mahkemece tutuksuz yargılanmak üzere serbest bırakıldığını kaydettiler. 
     
</TEXT>
</DOC>
