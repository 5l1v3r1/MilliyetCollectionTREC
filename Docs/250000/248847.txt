<DOC>
<DOCNO> 248847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas17.html </URL>
<DATE> 2004/06/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Madonna'nın yeni ismi 'Esther' 
</HEADLINE>
<TEXT>

     New York'taki meşhur Madison Square Garden'da 6 gün sürecek konserlerinin ilkini dün gece veren ünlü şarkıcı Madonna'nın artık ''Esther'' ismini kullanmayı tercih ettiği bildirildi. 
     New York Post gazetesinin haberine göre, popun 45 yaşındaki kraliçesi Madonna, ABC News ile yaptığı söyleşide, ''Madonna adındaki annem, ben 5 yaşındayken 30 yaşında öldü. Annemi çok genç bir yaşta kanserden kaybettim ve ben de kendime enerjisinden faydalanmak için başka bir isim seçtim'' dedi. 
     Haberde, Yahudi sufizmi olarak bilinen Kabala konusunda yaptığı çalışmalardan etkilendiği için Eski Ahit'te yer alan Esther'in kitabından esinlenen Madonna'nın kendisine ''Esther'' ismini verdiği, ancak henüz bu ismi kullanmaları yönünde arkadaşlarından bile talepte bulunmadığı kaydedildi. 
     Eski Ahit'de yer alan bir dini hikayeye göre, Pers Kralı'nın Yahudi karısı olan Esther, bu konumunu kullanarak Yahudilerin büyük bir kıyıma uğramasının önüne geçti. 
     Madonna'nın ''yıldız'' anlamına da gelen yeni ismi ''Esther''in milyonlarca hayranı tarafından benimsenip benimsenmeyeceğini ancak zaman gösterecek. Madonna, söyleşisinde, ayrıntı vermeden, ''Bencilce hareketlerim yüzünden pek çok insanın hayatında pek çok kaosa sebep oldum'' dedi. 
     Ünlü aktör Sean Penn ile evliliğinden yıllar sonra 2000 yılında İngiliz yönetmen Guy Ritchie ile evlenen Madonna, başarılı bir evliliğin anahtarının ''özür dilemeyi öğrenmek'' olduğunu da söyledi. Kendisini ''bir numaralı yaramaz çocuk'' olarak niteleyen Madonna, şimdi ise duanın gücüne inandığını söyledi. 
     
</TEXT>
</DOC>
