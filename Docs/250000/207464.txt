<DOC>
<DOCNO> 207464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yazar/zbirand.html </URL>
<DATE> 2004/01/09/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kıbrıs'ta son söz kimin olacak 
</HEADLINE>
<TEXT>

   ANKARA 
   
   Türkiye Kıbrıs konusunda, nihayet bir politika saptadı ve yakında düğmeye basacak. Yapılan açıklamalar ve verilen izlenimin aksine, Çankaya'daki dünkü doruk toplantısında, dışarı yansımayan bir anlaşmazlık yaşanmadıysa, artık son aşamaya gelindiği söylenebilir. 
   Bundan önceki yazılarımda da değindiğim gibi, Kıbrıs tartışmalarının perde arkasında, aslında bir iktidar mücadelesi yaşanıyor. Büyük kararlarda kimlerin söz hakkı olması veya olmaması , Kıbrıs ile ilgili tutum saptaması sırasında biraz daha belirginleşecek. 
   AKP, iktidar olduğunu, siyasi sorumluluğunu yüklenip kararları kendi başına ancak , tüm kurumlara danışarak aldığı izlenimini vermek istiyor. 
   Çankaya ve TSK ise, bu tip kararların onlara sorulmadan, onayları alınmadan saptanamayacağı mesajını iletmek istiyorlar. 
   Bundan dolayı ben bu çekişmelere "iktidar mücadelesi" diyorum. Durum böyle olmasa, TSK hükümete görüşünü bildirmekle yetinir, bazı kuvvet komutanları gazeteci davet edip demeç vererek veya belge sızdırarak ağırlık koymaya çalışmazlardı. 
   TSK içindeki bazı kesimlerin, Dışişleri Bakanlığının Kıbrıs yaklaşımını "ihanet" olarak gördükleri de bir gerçek. Kurumlar arasındaki bu fikir ayrılıkları artık bir rekabete dönüşmüş durumda. 
   Dışişleri Bakanlığı, Annan planının özünü ve çerçevesini kabul ediyor. Referandum yapma koşulunu da benimsiyor. TSK'nın bir kesimi ise, Denktaş gibi düşünüyor ve Annan planının özünün de, çerçevesinin de değiştirilmesini istiyor. Örneğin, Türk askerinin Ada'dan hiçbir zaman ayrılmaması Türkiye AB üyesi olsa dahi gerektiğine, yeni bir garanti anlaşması yapılmasının şart olduğuna inanıyor. Başka bir deyişle, çözümsüzlük politikasının devamını savunuyor. 
   Son söz Genelkurmay Başkanında olduğundan, Org. Özkök'de dengeleri korumasını iyi bildiğinden dolayı, Ankara'daki çevreler ileri sürüldüğü kadar kaygılı değiller. 
   Cumhurbaşkanı Sezer'in tutumu, konuşmalara tanıklık etmiş olanlara göre daha önceki aylara oranla epey farklılaşmış durumda. Önceleri Annan planına soğuk bakarken, şimdi bu plan üzerinden bir çözüm bulunmasına çalışıyor. Cumhurbaşkanı da Kıbrıs sorununun giderek elden kaçtığına ve mutlaka yeni bir yaklaşımda bulunulmasına inanıyor. 
   
   BU KARGAŞADA SON SÖZÜ KİM SÖYLEYECEK 
   Tabii şimdi sorulması gereken temel bir soru var. 
   Son kararı kim verecek 
   Kıbrıs ile ilgili gelişmeler öyle bir noktaya geldi, basına sızan haberlere göre, bazı görüşlerde öylesine farklılıklar var ki, uzlaşı bulmak çok zor. Şimdi hükümetin, tüm tarafları dinledikten sonra, dışişleri bakanlığına ya yeniden bir paket hazırlamasını veAnnan planında değişiklik listesini genişletmesini istemesi veya siyasi sorumluluğu alıp, dışişlerinin son önerisinde ısrar etmesi gerekiyor. 
   Sanıyorum bu süreç, Erdoğan'ın önce 4 parti lideri, ardından da Denktaş görüşmesiyle tamamlanacak. Önümüzdeki hafta Türkiye, ne yapacağını netleştirmiş olacak. 
   
   
   
   ATİNA'DAKİ DEĞİŞİM ANKARA'YI ETKİLER...    Yunan siyaseti beklenmedik bir olgunluk içinde. Son yıllarda, Simitis-Papandreu ikilisinin Yunanistana kazandırdıklarına baktığımız zaman, hem siyasi hem de ekonomik yönden sadece "başarılar" görüyoruz. 
   Bu ikili, Türkiye ile ilişkileri inanılmaz şekilde değiştirdi. Ege'nin barış denizi konumuna girmesini sağladı. Ekonomik yönden, küçücük Yunanistan'ı AB'nin zenginleri arasına soktu. 
   Ancak Pasok artık halkı yordu. Değişim zamanı gelmişti. Simitis çok akılcı bir adım atmış oldu. 
   Bu gelişme Türk-Yunan ilişkilerine nasıl yansır 
   Eğer bir mucize olur ve 7 Mart seçimlerini yine Papandreu'lu PASOK kazanırsa, Türkiye açısından en iyi sonuç alınmış olur. Muhalefet lideri Karamanlis kazanırsa da, Yunan politikasında bir değişiklik beklenmemelidir. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
