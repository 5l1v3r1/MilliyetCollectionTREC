<DOC>
<DOCNO> 231399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur07.html </URL>
<DATE> 2004/04/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Öğretmenliğe yeni branş geliyor Trafik öğretmenliği 
</HEADLINE>
<TEXT>

     Trafik kazalarında yaşamını yitiren insan sayısı en yüksek ülkelerden Türkiye'de, ''trafik öğretmenliği'' için ilk adım atıldı. 
     Türkiye Trafik Kazaları Yardım Vakfı'nca kurulan Ufuk Üniversitesi, Eğitim Fakültesi bünyesinde ''Trafik Güvenliği, İlk ve Acil Yardım Öğretmenliği'' bölümü açabilmek için Yükseköğretim Kurulu'na YÖK başvurdu. 
     Üniversitenin Genel Sekreteri İsmail Atik, kuruluşlarındaki en önemli amacın trafik kazalarının önlenmesi ve kazazedelerin en iyi şekilde tedavi ve rehabilitasyonlarının sağlanması olduğuna işaret ederek, ''Bu bölümü açma girişimimiz, kuruluş amacımıza hizmet ediyor'' dedi. 
     Atik, yurt genelinde 25 bin 237 ilköğretim okulunda, 6. ve 8. sınıflarda zorunlu trafik dersi okutulduğunu ve bu çerçevede 2 milyon 358 öğrencinin eğitim gördüğünü söyledi. Ancak dersin, eğitimi verecek branş öğretmeni bulunmadığı için farklı branş öğretmenlerince işlendiğine işaret eden Atik, bu durumda etkinliğinden söz etmenin mümkün olmadığını kaydetti. 
     Sorunun çözümü amacıyla ''trafik öğretmenliği'' bölümü kurulmasına karar verdiklerini belirten Atik, bunun için YÖK'e başvurduklarını bildirdi. 
     Atik, konunun gelecek ay karara bağlanmasını beklediklerini ifade ederek, bölümün açılmasına izin verilmesi halinde 2004-2005 eğitim-öğretim yılında, 5'i burslu 25 öğrenciyle eğitime başlayacaklarını bildirdi. 
     İsmail Atik, lisans programı çerçevesinde, temel ulaşım, taşıt bilgileri, trafik hukuku, ilkyardım, ulaşım politikası, trafik psikolojisi, trafik kuralları ve mevzuatı gibi alanlarda eğitim verileceğini belirtti. Atik, ayrıca bölümün ''yan dal'' eğitiminin ''çevre öğretmenliği'' olduğunu söyledi. 
     
     İKİNCİ ADIM YÜKSEK LİSANS VE DOKTORA EĞİTİMİ 
     Atik, bundan sonraki hedeflerinin ise yükseklisans ve doktora programları hazırlamak olduğunu kaydetti. 
     İsmail Atik, emniyet teşkilatında trafik alanında yükseklisans ve doktora yapmak isteyen pek çok kişi bulunduğunu ifade ederek, Kazaları Araştırma ve Önleme Enstitüsü bünyesinde konuya ilişkin lisansüstü eğitim verileceğini söyledi. 
     Atik ayrıca, sertifika programlarıyla da uzman düzeyinde eleman yetiştirmeyi hedeflediklerini sözlerine ekledi. 
     
</TEXT>
</DOC>
