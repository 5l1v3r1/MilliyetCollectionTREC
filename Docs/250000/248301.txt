<DOC>
<DOCNO> 248301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/spor/axspo01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin el koydu 
</HEADLINE>
<TEXT>


CEMAL ERSEN 


İnceleme başlatacak 
BAŞBAKAN Yardımcısı ve Devlet Bakanı Mehmet Ali Şahin, MİLLİYET'in ortaya çıkardığı "Eski bakana Mercedes kıyağı" başlıklı haber ile ilgili inceleme başlatacağını söyledi. Şahin, Futbol Federasyonu Başkanı Haluk Ulusoy'un, sponsor firma Mercedes Benz tarafından tahsis edilen araçlardan birini eski bakana vermesiyle ilgili, "Bu önemli bir haber. İnceleteceğim. Gerekirse konuyu Başbakanlık Teftiş Kurulu'na sevk edeceğim" diye değerlendirdi. 

Yetkisi bulunuyor 
SÖZ konusu soruşturmanın 5175 sayılı yasanın "bakanlığın gözetim ve denetim" başlıklı maddesine göre açılabileceği, "Futbol Federasyonu'nun tüm faaliyet ve işlemlerinden" sorumlu olan bakanlığın yasanın verdiği yetkiyi kullanabileceği öğrenildi. Ayrıca Şahin'in benzeri suistimaller olup olmadığı üzerinde de durduğu kaydedildi. Bilindiği gibi Mercedes'in verdiği 55 araçtan önemli bölümü, İstanbul dışında bölge müdürlüklerine gönderilmişti. 

Arabası bozulmuş 

BİLAL MEŞE 

Ulusoy'dan savunma 
FUTBOL Federasyonu Başkanı Haluk Ulusoy, eski Orman Bakanı Ersin Taranoğlu'na araç tahsis edilmesiyle ilgili habere ilginç yorumlar getirdi. Başkan, Taranoğlu'nun 20 gün ya da 1 ay önce İstanbul'a geldiğini söyledi ve "Özel aracı arıza yapınca, kendisine bu arabayı verdik. Zaten söz konusu araç, yönetici İsmail Dilber'e zimmetli ve ona tahsis edilmiştir" ifadesini kullandı. 

"Geçici tahsis" 
ULUSOY, aracı Taranoğlu'na geçici olarak tahsis ettiklerini belirtti. Başkan, "Kaldı ki, Türk sporuna hizmet etmiş eski bir bakana, araç tahsis etmek çok doğaldır. Ayrıca, aracın şu sıralarda kendisinden alınmış olması gerekir" dedi. Haluk Ulusoy, tam seçim arefesinde böyle bir haberin ortaya çıkmasının anlamlı olduğunu, "Madem üç aydır araç kendisinde, niye daha önce yazılmadı" diye konuştu. 



</TEXT>
</DOC>
