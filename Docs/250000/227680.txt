<DOC>
<DOCNO> 227680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo26.html </URL>
<DATE> 2004/04/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Elazığspor Kazanmaktan başka çaremiz yok... 
</HEADLINE>
<TEXT>

     Elazığspor Kulübü Başkanı Baki Aydın, Malatyaspor maçını kazanacaklarını savunarak, ''Kazanmaktan başka çaremiz yok'' dedi. 
     Aydın, AA muhabirine yaptığı açıklamada, Malatyaspor maçının hazırlıklarının sürdüğünü, takımda morallerin iyi olduğunu söyledi. 
     Futbolcuların büyük bir istekle çalıştıklarını ifade eden Aydın, takımda eksik futbolcu olmadığını bildirdi. Aydın, şöyle dedi 
     ''Malatyaspor karşısında çıkıp oyunumuzu oynayacağız ve 3 puanı alacağız. Çünkü kazanmaktan başka çaremiz yok. Bu maç bizim için çok önemli, bunun bilincindeyiz. Bunu futbolculara da anlattım. Malatyaspor maçını iki ilin seyircisinin birlikte, kardeşlik içinde izlemesini isterdik, ama olmadı. Daha önce de söylediğim gibi biz bu cezayı hak etmedik. Ama taraftarımız rahat olsun, maçın bitiminde onlara 3 puanı hediye edeceğiz.'' Ülkesi Kamerun'a izinsiz giden Effa'nın İstanbul'a geldiğini ve Elazığ'a döneceğini belirten Aydın, ''Effa bizim futbolcumuzdur ve bir yere gitmiyor'' dedi. 
     Bu futbolcuya gereken cezanın verildiğini kaydeden Aydın, kimsenin Elazığspor'un üzerinde olmadığını sözlerine ekledi. 
     
</TEXT>
</DOC>
