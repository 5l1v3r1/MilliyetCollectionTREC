<DOC>
<DOCNO> 218408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/ekonomi/eko04a.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat ve ithalat rekor kırınca dış açık tırmandı 
</HEADLINE>
<TEXT>

   2003'te ihracat 46.9 milyar dolar, ithalat da 68.7 milyar dolarla rekor kırdı. Ancak 21.8 milyar doları aşan dış açık tarihin en yüksek üçüncü değerine ulaştı 
   EKONOMİ SERVİSİ 
   
   Türkiye'nin dış ticaret verileri 2003'ü rekorlarla tamamladı. İhracatta yakalanan 46.9 milyar dolarlık rekor düzey sevindirirken 68.7 milyar dolarlık ithalat ve 21.8 milyar dolarlık dış açık tedirgin etti. Aralıkta 8.1 milyar dolarla rekor kıran ithalat ise açığın 20 milyar dolar sınırını aşmasına neden oldu. 
   Devlet İstatistik Enstitüsü, aralık dış ticaret verilerini açıkladı. 4 milyar 492 milyon dolarlık ihracatın yapıldığı aralıkta ithalat 8 milyar 55 milyon dolarla tarihinin en yüksek seviyesine ulaştı. İhracat ile ithalat arasındaki fark olarak tanımlanan dış ticaret dengesi ise 3 milyar 563 milyon dolar açık verdi. 
   
   İhracat ve ithalat rekor kırdı 
   2003'ün tamamında ise hem ithalat hem de ihracat rekor kırdı. İhracat yüzde 30 artışla 46 milyar 877 milyon dolara, ithalat da yüzde 33 artışla 68 milyar 734 milyon dolara çıktı. Aralıkta 3.6 milyar dolara yaklaşan dış açık 2003'ün tamamında rakamın 21 milyar 856 milyar dolara tırmanmasına neden oldu. Bu rakam 1997'deki 22.3 milyar dolar, 2000'deki 26.7 milyar dolarlık düzeyin ardından cumhuriyet tarihinin en yüksek üçüncü açığı oldu. Türkiye 2002'de ise 36.1 milyar dolar ihracat, 51.6 milyar dolar ithalat gerçekleştirmiş ve 15.5 milyar dolar açık vermişti. 
   
   Değerli TL, ara malı ithalatını artırdı    TL'deki aşırı değerlenme, sanayicilerin hammaddeyi yurtdışından temin etmesini daha k rlı hale getirdiği için 2003'te ithalat ara mallarda yoğunlaştı. İhracat için ithalata yönelen sanayiciler geçen yıl 49.5 milyar dolarlık ara malı ithal etti. Aynı dönemde 11.2 milyar dolarlık yatırım malı ithalatı yapıldı. 
   Bu arada 2003 yılı ithalatında yaşanan 17.2 milyar dolarlık artışın 12.1 milyar doları ara malı ithalatından kaynaklandı. 49.5 milyar dolara ulaşan hammadde ithalatının 4.8 milyar dolarını ise ham petrol meydana getirdi. 
   Dış ticarette Avrupa ülkelerinin ağırlığı 2003'te de sürdü. İhracatın yüzde 62'si, ithalatın yüzde 58.7'si Avrupa Birliği ve Avrupa ülkelerine yapıldı. 
   
   Tüketim ithalatı artıyor    Geçen yıl oransal olarak en yüksek artış yüzde 50 ile tüketim malları ithalatında yaşandı. Tüketim malı ithalatı 7.5 milyar dolara ulaşarak toplam ithalat içindeki payını yüzde 9.77'den yüzde 10.9'a çıkardı. Kurlardaki düşüşün cazip hale getirdiği tüketim malı ithalatında 2002'ye göre 2.5 milyar dolarlık bir büyüme yaşandı. 
   İhracatta yaşanan 10.8 milyar dolarlık artışın 5.4 milyar dolarlık bölümü de tüketim malı ihracatından kaynaklandı. Geçen yıl tüketim malı ihracatı yüzde 29 artarak 23.9 milyar dolara yükselirken yatırım malı ihracatı 1.6 milyar dolarlık büyümeyle 4.3 milyar dolara, hammadde ihracatı ise 3.7 milyar dolarlık büyümeyle 18.4 milyar dolara çıktı. 
   
   İthalat 8 milyar doları aştı milyon dolar İhracat İthalat Ocak 3.528 4.382 Şubat 2.919 4.101 Mart 3.898 5.725 Nisan 3.656 5.187 Mayıs 3.855 5.509 Haziran 3.791 5.710 Temmuz 4.230 6.246 Ağustos 3.820 5.960 Eylül 4.090 6.177 Ekim 4.741 6.535 Kasım 3.859 5.150 Aralık 4.492 8.055 
   
</TEXT>
</DOC>
