<DOC>
<DOCNO> 242938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko15.html </URL>
<DATE> 2004/05/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Özince Çektiğimiz sıkıntılara rağmen iyileşmenin başındayız 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı Ersin Özince, ''Son günlerde yaşadığımız gelişmeler hassas bir dengede bulunduğumuzu, makro dengelerin sağlıklı olarak kurulmasının önemli olduğunu bir kez daha hatırlattı, ilerlemekte olduğumuz yolun çok da düz olmadığını gösterdi'' dedi. 
     Özince, TBB'nin 47. Olağan Genel Kurul Toplantısı'nda yaptığı konuşmada, son yıllardaki Türkiye ekonomisi ve bankacılık sektöründe yaşanan gelişmelere değindi. 
     Reel faiz oranlarındaki gerilemeye işaret eden Özince, buna rağmen bu oranların hala çok yüksek ve uluslararası düzeyin üzerinde olduğunu vurguladı. 
     Türkiye'deki banka sayısının şu anda 49 olduğunu anımsatan Özince, sektörde özkaynakların 25 milyar doları aştığını, öz kaynakların toplam aktiflere oranının 2.1 puan artarak, yüzde 14.2'ye yükseldiğini kaydetti. 
     Özince, 2003 yılında yaşanan gelişmeler ve ekonomide gerçekleşen performansın, birikmiş sorunların aşırı dalgalanmalar olmadan çözümü için uygun bir ortam yarattığını belirterek, istikrar içinde sürdürülebilir bir büyüme trendinin yakalanması ve kalıcı hale getirilmesi için daha çok çaba gösterilmesi gerektiğini ifade etti. 
     
     HENÜZ İYİLEŞMENİN BAŞINDAYIZ... 

     Özince, sağlıklı ekonomik kararların alınması için belirsizliğin azaldığı ve risklerin makul düzeylere çekildiği öngörülebilir bir ortam yaratılması gerektiğini dile getirerek, şunları söyledi 
     ''Son günlerde yaşadığımız gelişmeler hassas bir dengede bulunduğumuzu, makro dengelerin sağlıklı olarak kurulmasının önemli olduğunu bir kez daha hatırlattı, ilerlemekte olduğumuz yolun çok da düz olmadığını gösterdi. 
     Ekonomik performans hala iç ve dış siyasi ve ekonomik gelişmelere son derece duyarlıdır. Tasarruflarımızı artırmak zorundayız. Bütçe açığını daha düşük düzeye çekmek zorundayız. Mali disipline dayalı olarak enflasyonla mücadeleyi kararlılıkla sürdürmeliyiz. 
     Yaptığımız bunca fedakarlık ve çektiğimiz sıkıntıya rağmen, henüz iyileşmenin başındayız. Bunu unutmayalım, gelişmeleri yakından izlemeli, doğru algılamalı ve proaktif olmalıyız. 
     Mümkün olan en kısa sürede uluslararası kredi notumuzu yatırım yapılabilir ülke konumuna getirmeliyiz. Avrupa Birliği'ne ekonomik anlamda uyum sağlamanın iki temel koşulu olan işleyen bir piyasaya ve bu piyasalarda rekabete dayanıklı kurumların yaratılmasına çaba sarf etmeye devam etmeliyiz. Ulusal kurumlarımızın değerini korumalı ve artmasını sağlamalıyız.'' 
     
     YASALARDAKİ EKSİKLİKLER GİDERİLMELİ 

     Özince konuşmasında, finansal sektörün büyümesinde önemli bir faktörün, özel girişimcilerin bu sektörde faaliyet gösteren kurumlara yatırım yapmasını ve öz kaynaklarını büyütmesini özendirmek olduğunu söyledi. 
     Risklerin yüksek, ancak buna karşılık karlılığın yetersiz olmasının yanı sıra yakın dönemde yaşanan gelişmeler nedeniyle kurallara uygun davranan banka sahipleri ve yöneticilerine yönelik eleştiriler yapıldığını ifade eden Özince, şunları kaydetti 
     ''TBB, banka sahipliği veya bankacılık mesleğiyle asla bağdaşmayan, Bankalar Kanunu'na, diğer yasalara ve bankacılık ilke ve teamüllerine aykırı hareket eden, ülkeyi büyük zararlara uğratan bankaların hakim ortaklarının ve yöneticilerinin, bunların yanı sıra bu bankaların lisanslarının verilmesinde, işlemlerinin izlenmesinde, denetlenmesinde ve denetimler doğrultusunda disipline edilmesinde ihmali görülen tüm sorumluların durumlarının değerlendirilmesini, gerekiyorsa yasalara göre cezalandırılmalarını, yasalara aykırı olarak kullandıkları banka kaynaklarını ve zararları tazmin etmelerini, bunun için yasalarda eksiklikler ve boşluklar varsa bunların giderilmesini desteklemiştir. 
     Ancak ekonomide sık aralıklarla yaşanan ciddi krizlerden de olumsuz yönde etkilenen bankaların ortaklarının ve yöneticilerinin eylemlerinden dolayı kötü niyetli olanlarla aynı muameleye tabi tutulmaları hukuka ve ekonomik realiteye aykırıdır. Bu şekilde uygulamalar olmayacağına inanıyoruz.'' 
     
     VADE, KUR VE FAİZ RİSKİ 

     Ersin Özince, finansal kurumları doğrudan ve dolaylı olarak ilgilendiren düzenlemelerde sık aralıklarla hatta finansal sektördeki kurumların aleyhine geriye yönelik olarak yapılan değişikliklerin, kurumların performansını ve mali bünyesini olumsuz yönde etkilediğini kaydetti. 
     BDDK'nın talebi doğrultusunda Basel Komitesi'nin tavsiyeleri ve AB uygulamaları da dikkate alınarak hazırlanan Bankalar Kanunu'nda değişiklik yapan taslağın BDDK'ya sunulduğunu anımsatan Özince, ''Bankalar Kanunu'nun serbest piyasa kuralları ile uyumlu, liberal bir yaklaşımda ve gelişmiş finansal sektöre sahip ülkeleri örnek alan bir yapıda olmasını bekliyoruz'' dedi. 
     Türk Lirası ve Türk bankacılık sistemine olan güvenin korunmasının önemine işaret eden Özince, bilanço ve bilanço dışı risklerin yanında geçmiş yıllara göre müşteriler tarafından yüklenilen risklerin yakından izlenmesinin de bankaları çok yakından ilgilendirdiğini söyledi. Özince ''Faaliyetlerimizin genel riskler yanında vade, kur ve faiz riskine hala çok duyarlı olduğunu daima göz önünde bulunduralım'' dedi. 

     
</TEXT>
</DOC>
