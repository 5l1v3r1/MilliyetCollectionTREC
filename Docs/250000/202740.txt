<DOC>
<DOCNO> 202740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko18.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Vergi kaçıranın canına okuyacağız. Ona göre 
</HEADLINE>
<TEXT>

     Maliye Bakanı Kemal Unakıtan, yeni vergi düzenlemeleri kapsamında enflasyon muhasebesi uygulamasının getirildiğini ve herşeyin masraf yazılmasına imkan tanındığını vurgularken, ''bundan sonra vergi kaçırmanın mazereti yok... Kaçıranın da canını okuyacağız. Ona göre'' dedi. 
     Maliye Bakanı Unakıtan, bakanlıkta düzenlediği basın toplantısında Türkiye için hakikaten reform niteliğinde bulunan enflasyon muhasebesi düzenlemesinin, Plan ve Bütçe Komisyonu'ndan geçtiğini, TBMM Genel Kurulu'nda kabul edildikten sonra Cumhurbaşkanı'nın onayının ardından yasallaşacağını kaydetti. 
     Unakıtan, ''inşallah çok yakında, 1 Ocak 2004 tarihinden itibaren enflasyon muhasebesine geçiyoruz'' dedi. 
     Böylece yıllardan beri iş dünyası tarafından bütün hükümetlerden istenen enflasyon muhasebesine geçilmiş olunacağını belirten Unakıtan, şunları söyledi 
     ''İş dünyası tarafından bütün hükümetlere önce şu enflasyon muhasebesini çıkarın, bunu çıkarmak suretiyle bizi fiktif kazançlarımızdan vergi ödeme mecburiyetinde bırakmayın diye gelen talepleri, maalesef şimdiye kadar hiç bir hükümet cesaret edip uygulayamadı. Neden Herşeyin bir bedeli var. enflasyon muhasebesininin de bir bedeli var. Her yemeğin bir bedeli var. Ama yiyen öder, ama ısmarlayan öder. 
     Enflasyon muhasebesinin de bedelini bütçede hiç kimse göze almadı. Neden Belli bir gelir kaybı olacaktı. Ama eğer çağdaş bir vergileme anlayışına geçmek istiyorsak, AB kritirlerini tutturmak istiyorsak, yabancı yatırımcıların gelmesini istiyorsak buna geçmek mecburiyetimiz vardı. Hükümetimiz gelmeden önce bunun sözünü verdi. Ve aynen verdiği tarihte de şimdi tutuyoruz. 1 Ocak 2004 tarihinden itibaren enflasyon muhasebesi yürürlüğe girecek. Ancak tabii bazı sıkıntılar söz konusu olabilir diye, birinci geçici vergi ödeme dilimi için bir müsaade edeceğiz. Ama ondan sonra da 2004 yılına şamil olmak üzere geçerli olacak.'' Bakan Unakıtan, yeni düzenlemeleri içeren vergi tasarının önemini vurgularken, tasarıda ''vergi sistemini basitleştiren, vergi teşvikleri getiren, mali sisteme yönelik aracılık maliyetlerini azaltan, mevcut vergi teşviklerinin süresini uzatan ve kapsamını genişleten, vergide adalet ilkesini sağlamaya dönük'' düzenlemeler bulunduğuna işaret etti. 
     
     SERBEST MESLEK KAZANCININ TESPİTİ 
     Yeni düzenlemeler uyarınca, serbest meslek kazancının tesbitinde dikkate alınan giderlerin kapsamı genişletilirken, Bakan Unakıtan şunları kaydetti 
     '' Şimdi efendim bir herşeyi masraf yazamıyoruz. Herşeyi masraf yazalım, bundan sonra siz görün bakalım biz nasıl vergi ödüyoruz eleştirileri vardı. Arkadaşlar, bundan sonra vergi kaçırmanın hiçbir mazereti yok. Enflasyon muhasebesini getiriyoruz. Bundan sonra gerçek kazancından ödeyeceksin. Herşeyi masraf yazamıyorum. Hayır onları da yazacaksınız. Bu masraf yazma kalemlerini giderek de arttırıacağız. Herşeyi yazacaklar. Ama kaçıranında canını okuyacağız. Ona göre.'' 
     
     TAHVİL VE BONO FAİZİNDE İSTİSNA SÜRESİNE UZATMA 
     Unakıtan'ın verdiği bilgiye göre, yeni düzenlemeler çerçevesinde mevduat faizleri, faizsiz olarak kredi verenlere ödenen kar payları ve repo gelirleri ile yatırım fonlarının katılma belgeleri kar payları için yıllık gelir vergisi beyannamesi verilmemesine yönelik düzenleme ile devlet tahvili ve hazine bonusu faizleriyle ilgili olarak uygulanan ve bu yıl sonu itibariyle sona erecek olan istisnanın süresi de, bir yıl daha uzatılıyor. 
     ''Benim mevduatıma ne olacak, repoya ne olacak, diğer faizler ne olacak'' şeklinde sorular yöneltildiğine işaret eden Unakıtan, yapılan düzenlemeyle, bu konudaki istisnaların bir kez daha uzatıldığını anlattı. 
     Yeni düzenlemeyle, kurumların sermaye yapısının iyileştirilmesi amacıyla, sistemde yer alan iştirak hisseleri ve gayrimenkullerin satışından elde edilen kazançlara yönelik istisnanın süresi de bir yıl daha uzatılırken, Unakıtan şöyle devam etti 
     ''Geçici 28 ve geçici 29 dedikleri madde var. Onu da söyleyeceğim. Bunlarda bir yıl daha uzatılıyor. Yani kurumlar, iştirak hisseleri ve gayrimenkullerin satışından elde ettikleri kazançları sermayelerine ilave ettikleri zaman istisna. Ayrıca bankalara borçlu durumda olan mükelleflerin borçlarının ödenmesinde kolaylık sağlamak ve bankacılık sektörünün yeniden yapılandırılmasını teşvik amacıyla getirilmiş olan ve süresi bu yıl sonunda dolan istisna da bir yıl daha uzatılıyor. 
     Bu, eski ekonomik krizin yaralarının sarılmasına yönelik bir düzenleme idi. Biz bunu biraz daha devam ettirmek suretiyle, teşebbüslerimizin, ticari şirketlerimizin iyileştirilmesine yönelik tanınan bu istisnayı, bir yıl daha uzatıyoruz. Bir yıl daha o yaralarınızı sarmaya devam edin. Biz sizden vergi almayacağız diyoruz.'' Yeni düzenlemeler çerçevesinde, eski eser tescilli abide eserlerin bakımı, restorasyonu ve yaşatılması amacıyla yapılan bağış ve yardımların tamamının, kurum kazancının tespitinde gider kaydedilmesi sağlanacak. 
     
     2004'DE KURUMLAR VERGİSİ YÜZDE 33 
     Uygulanmakta olan ekonomik programın gereği, 2004 yılında kurumlar vergisinin oranının yüzde 33 olarak uygulanabilmesine yönelik düzenleme de yapılıyor. 
     Kurumlar vergisi konusunda ''Fon payı dahil oluyor. 2003-2004 beyanında yüzde 30, 2005'te aldığımız beyannameler içinde yüzde 33 oluyor'' diyen Bakan Unakıtan'ın verdiği bilgiye göre, Teknoloji geliştirme Bölgeleri konusu da, yeni düzenlemede ele alınıyor. 
     Buna göre, Teknoloji Geliştirme Bölgelerini işleten yönetici şirketler için, 10 yıl süreli kurumlar vergisi istisnası getirildi. 
     Bölgedeki yazılım ve AR-GE faaliyetlerinden elde edilen kazançlar için uygulanan istisnanın süresi 10 yıla çıkarıldı. Bölgede istihdam edilen nitelikli personel için uygulanmakta olan gelir vergisi istisnası korundu. 
     Aynı şekilde, bölgede faaliyet gösterenlerin ürettikleri yazılımların teslimleri de, Katma Değer Vergisi'nden müstesna tutuldu. 
     
</TEXT>
</DOC>
