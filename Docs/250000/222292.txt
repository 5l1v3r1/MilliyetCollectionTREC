<DOC>
<DOCNO> 222292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonyas01.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mel Gibson, "Passion" filmi konusunda aileleri uyardı... 
</HEADLINE>
<TEXT>

     Ünlü aktör Mel Gibson, ABD'de gişe rekorları kıran, Türkiye ve Avrupa sinemalarında ise 9 Nisan'da gösterime girecek ''Passion'' filmiyle ilgili aileleri uyardı. Gibson, yönetmenliğini üstlendiği filme 17 yaşından küçüklerin yanlarında aileleri olmadan gitmemelerini istedi. 
     Internetteki ''imdb'' sitesinin haberine göre, Türkiye'de ''Tutku-İsa'nın Çilesi'' ismiyle gösterime girecek olan filmin tüm dünyada yankıları sürerken, Gibson filme çocukların yalnız başlarına gitmelerinin uygun olmadığını belirtti. 
     Filmin ABD'de 17 yaşından küçüklerin izleyemeyeceğini belirten ''R'' kategorisinde gösterildiğini hatırlatan Gibson, filmi için bu kategorinin bile az olduğunu kaydetti. 
     Gibson, ''Aileler lütfen iki kez düşünsün. Çocuklar aileleri olmadan bu filmi izlemesinler. Çünkü, gerçekten şiddet dolu sahneler içeriyor. Bunu rica ediyorum'' uyarısında bulundu. 
     Hazreti İsa'nın son günlerini konu alan ''Passion''ın dağıtımını Türkiye'de Umut Sanat ve Özen Film üstleniyor. 
     
</TEXT>
</DOC>
