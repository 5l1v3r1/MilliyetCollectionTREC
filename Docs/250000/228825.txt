<DOC>
<DOCNO> 228825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/siyaset/siy03.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'dan Rumlara 'plana evet' baskısı 
</HEADLINE>
<TEXT>

   Referandumdan 'evet' çıkması için Rumlara baskı yapan Atina, 'Annan Planı'nın olumlu yönleri üzerinde duralım' diyor... 
      Yorgo Kırbaki 

   
   Yunanistan, Kıbrıs'ta 24 Nisan'da yapılacak referandumdan "evet" yanıtı çıkması için Kıbrıs Rum Kesimi'ni yakın markaja aldı. Yunan hükümet kaynakları "Herkesin tarihi sorumlulukları var. Yunanistan'ın hedefi Rum tarafını yönlendirmek ya da nasihat vermek değil. Sadece Annan Planı'ndaki olumlu unsurlar üzerinde durmak istiyoruz" mesajı verdi. 
   Kıbrıs'a giden Dışişleri Bakan Yardımcısı Yiannis Valinakis ve iktidar partisi Yeni Demokrasi'nin Genel Sekreteri Vangelis Meimarakis, Rum Yönetimi lideri Tasos Papadopulos ve parti liderleriyle görüşecek. Ana muhalefet partisi PASOK'tan bir heyet de önümüzdeki hafta başında adaya gidecek. 
   
   'Mantıkla karar verin' 
   Annan Planı'na, dolaylı da olsa 'evet'ten yana tavır alan Yunanistan Cumhurbaşkanı Kostis Stefanopulos, Kıbrıslı Rumları "duygusallıkla değil mantıkla karar vermeye" çağırdı. Başbakan Kostas Karamanlis, Stefanopulos'tan Kıbrıs konusunda siyasi parti liderleri düzeyinde bir toplantı düzenlemesini istedi. Toplantı önümüzdeki hafta yapılacak. 
   
   Misilleme raporu 
   Rum Dışişleri Bakanı Yorgo Yakovu, planı kabul etmeleri için referandum tarihi 24 Nisan'a kadar kendilerine baskı yapılacağını belirterek, "hayır" demeleri halinde Rumlara yönelecek muhtemel misillemeler hakkında rapor hazırlattığını açıkladı. 
   
   Rum liderin köy ısrarı    SEFA KARAHASAN Lefkoşa 

   3. Annan Planı'ndaki haritada Rumlara verilecek 65 yerleşim birimi arasında yer alan, Gazimağusa'ya bağlı 1200 nüfuslu Paşaköy'ü Rumca adı Asha , Kıbrıs Rum lideri Tasos Papadopulos'un, doğduğu ve büyüdüğü yer olması nedeniyle ısrarla istediği ortaya çıktı. Papadopulos'un doğduğu ev de halen Paşaköy'de bulunuyor. Paşaköy, Rum bölgesinin Türk bölgesine yaptığı en derin girintilerden birini oluşturuyor ve Türk tarafının "Sınır düz olsun" talebine taban tabana zıt bir tablo oluşturuyor. 
   
   
   
</TEXT>
</DOC>
