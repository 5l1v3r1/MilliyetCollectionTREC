<DOC>
<DOCNO> 242213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonyas05.html </URL>
<DATE> 2004/05/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hititler'de 'belediye' ortaya çıktı 
</HEADLINE>
<TEXT>

     Hitit Devleti'nin önemli kentlerinden biri olan Çorum'un Ortaköy İlçesi'ndeki Şapinuva Örenyerinde yapılan kazılarda, Hititlerin belediye hizmeti verdiğine dair yazıtlar bulunduğu bildirildi. 
     Ortaköy-Şapinuva Kazı Başkanı Ankara Üniversitesi Dil ve Tarih, Coğrafya Fakültesi Arkeoloji Bölümü Öğretim Görevlisi Mustafa Süel, bölgede bu yıl yapılacak kazı çalışmalarının C binasında ve ağıl önünde yoğunlaşacağını söyledi. 
     Süel, Şapinuva'da açığa çıkan yerlerin genellikle dini, resmi ve idari yapılar olduğuna dikkat çekerek, ''Şapinuva'da Hititler'in devlet yapısını görüyoruz. Bölgede ortaya çıkarılan yapılar, Şapinuva'nın Hititlerin metropol kenti olduğunu ortaya koyuyor'' dedi. 
     Hitit Medeniyeti'nin Ordu Komutanlık Merkezi olarak bilinen Şapinuva'daki kazılarda Hititlerde belediye hizmeti verildiğine yönelik bazı bulguların da ortaya çıktığını dile getiren Süel, ''Bazı bilim adamları Hititlerde belediye hizmetleri olmadığını, bu nedenle de medeniyetin kentlerinde pislik ve hastalık olduğunu öne sürüyor. Ancak biz bunlara katılmıyoruz. Bölgede yaptığımız kazılarda Belediye Başkanına yazılmış mektuplar bulduk'' diye konuştu. 
     Süel, hedeflerinin Hititlerdeki belediye tesislerini ve Boğazkale-Hattuşa örenyerinde çıkarılan tabletlerde yazan ordu komutanlık merkezini bulmak olduğunu kaydetti. 
     Süel, kazı yaptıkları alanın çok geniş olmasından dolayı bazı şeyleri ortaya çıkarmalarının uzun zaman aldığını vurgulayarak, bu yıl yapacakları kazı programının da mali imkanlara bağlı olarak şekilleneceğini kaydetti. 
     
</TEXT>
</DOC>
