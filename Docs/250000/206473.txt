<DOC>
<DOCNO> 206473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/siyaset/siy01.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sohbet Odası'nın bu hafta ki konuğu Türkiye İş Bankası Genel Müdürü Ersin Özince 
</HEADLINE>
<TEXT>

   Bankalar artık eskisi gibi riske girmeyecek    Bankalar Birliği Başkanı da olan Özince, Türkiye'de bankacılık sektörünün bütün dönemlerin en iyi seviyelerine geldiğini savunuyor. Ve bankaların artık kredi verirken eskiden olduğu kadar rahatça risk almayacaklarını söylüyor 
      DERYA SAZAK 
SOHBET ODASI 

   
   Ekonomide Türkiye 2004 yılına iyimser beklentilerle girdi, enflasyon ve faizler düşüyor, yüzde 5'lik büyüme, yatırım ve istihdam açısından umut verici. Sizce bu eğilim sürecek mi 
   2003 yılında gelişmeye başlayan güven veya özgüven ortamının 2004'te de süreceğine inanıyorum. Fakat bu güven değerlendirmesinin daha çok içsel faktörlere dayandığını düşünüyorum. Biz kendi sorunlarımızla öylesine yoğunduk ki, şimdi o sıkıntılarımız azaldıkça bu defa kafamızı kaldırıp etrafımıza bakacağız. O zaman bizim karşımıza başka endişe ve ölçütler çıkacak. Küresel rekabetin kalıcı etkilerini daha çok hissedeceğiz ve uluslararası ligdeki yerimizi görür duruma geleceğiz. Bu süreç, demografik yapısı, genç, alışkanlıkları nedeniyle sabırsız olan toplumumuza olumsuzluklar yansıtabilir. Bunun kararlı politikalarla aşılması lazım. Hiçbir şekilde soğukkanlılığı kaybetmemek gerekir. 
   
   Boyut sorunu var 
   
   2001 krizinde bankalarda 47 milyar dolar battı. Her alanda uluslararası rekabetten söz ederken finansta da bunun gereğinin yapılması gerekmiyor mu Krizde eriyen banka sermayeleri ile dünya liginde iddialı olmak mümkün mü 
   Bankacılıkta öyle çelişkiler var ki, 2 metrenin üzerindeki basketbolcuya özenen kısa boylu oyuncular gibiyiz. Boyut sorunları olan bir sektörüz. Ülkemizde bırakınız finans sektörünü, benim 'paranın demokrasisi' dediğim serbest piyasa konusunda ciddi yanlışlıklar oldu. Böyle bir ortamda finans sektörünün, gayri safi milli hasılaya oranı iki katı olan sermaye piyasalarının olduğu gelişmiş ülkelere öykünmesine gerek yok. Siz bankacılık sektörünü kendi liginizdekilerle kıyaslamalısınız. 
   
   Bankacılık sektöründeki toplam büyüklük nedir 
   100 milyar dolar civarında. Bankacılık sektörümüzün gayri safi milli hasılaya oranının en azından yüzde 100'lere gelmesi mümkün. Bankacılık sektörü son dönemdeki hassasiyetler nedeniyle AB normlarına öncelikle uyumlu hale getirilmeye çalışılmakta. Avrupa'da bazı ülkeler risk yönetimiyle ilgili kuralları 10 yılda hayata geçirdiler. Türkiye krizin en yoğun olduğu günlerde bunu 'ders aldık' mantığıyla uygulamaya kalkıştı. Sermayenin zaten kıt olduğu bir pazarda sermaye, şu ya da bu sektöre emirle, talimatla gelmez. Geldiği takdirde de ihtiyaçlara cevap veremez. 
   Türkiye'de bankacılık sektörü, bütün dönemlerin en iyi seviyelerine gelmiştir. 
   
   Bankacılık alanında BDDK'nın devreye girmesi, şeffaflık ve etik duyarlılıklar sonucu artık çürükler sistemden ayıklandı mı Son olarak İmarbank'ta 8.5 katrilyon battı. Bankacılıkta güven nasıl sağlanacak Mevduata devlet garantisi kalkacak mı 
   Haksız rekabet, sosyal adaletin de, serbest piyasa ekonomisinde eşitliğin de en büyük düşmanı. Yüzde 100 devlet garantisi, maalesef kamusal görev üstlenmiş bu sektörde çok ciddi hatalar yaratmıştır. Devlet garantisinin yanı sıra banka lisanslarının verilmesi, faaliyetlerin izlenmesinde son birkaç yılda değil, önceden gelen çok ciddi stok bir sorun olduğu herkesin bilgisi dahilindeydi. 
   Sektördeki kuruluşlar, başta Bankalar Birliği, böyle sıkıntıları spesifik olarak teşhis edememekle beraber, bazı emarelerini görüp bunları usulüyle devletin ilgili organlarına, kişilerine zamanında iletmişlerdir. 
   
   Bankacılıkta eksik yok 
   
   IMF'den sağlanan kredi desteğinin 17 milyar doları bankacılık sektörüne gitti. Milyarlarca dolarlık kaynak, finans sektörü yerine 'reel sektör'e gitseydi... Yatırım ve istihdam daha hızlı canlanmaz mıydı Krizden çıkıldı deniliyor ama halk bunu günlük yaşamında hissetmiyor. İşsizlik bir numaralı sorun. Devlet yatırım yapamıyor. Özel sektöre kredi aktarma görevi bankalara düşmüyor mu 
   Bütün bunlara sıra gelecektir. Türk bankacılık sektöründe ekonomik işlevleri yerine getirme açısından herhangi bir maddi eksiklik olduğunu düşünmüyorum. Bankacılık sektöründe acil sermaye ihtiyacı yok. Bunu düşünmek BDDK'nın yaptığı üçlü denetimi hiçe saymak olur. Bunu bazen uluslararası kuruluşlar da yapıyor. 
   
   Dünya Bankası dahil... 
   Yanlış. Bankacılık sektöründeki değişiklikler, finans ve kapitalin kurallarını değiştirdi. Kredi artık, 'kredibilite' doğrultusunda verilecek. Türk reel sektöründe halen birçok firmamızın maalesef kayıt dışı ekonomi nedeniyle kredibilitelerinin bilançolarına doğru yansımadığını görüyoruz. Reel sektör elini çabuk tutmalı. Bankalar artık eskisi kadar rahat riske giremeyecek. 
   
   Reel sektöre destek verildi 
   
   Reel sektör de kendisine çekidüzen vermeli. 
   Çekidüzenin de ötesinde... Uluslararası rekabet etmek istiyorsanız uluslararası standartta mal üretmeli, bilanço dalgalandırmalısınız. Bankacılık sektörünün ciddi ve istikrarlı oyuncuları reel sektöre hiç sırtlarını dönmediler. 
   Türkiye'nin başka bir realitesi daha var. İç borç çevrilmeye devam edilmek mecburiyetinde. Allah'tan ki ülkemiz çok büyük kaynak ihtiyacıyla kavrulmuyor. Sektörün ve tasarrufçunun büyük bölümümün devletin iç borcunun döndürülebilirliğini sağlar şekilde tercihini bu yöne koyması da Türkiye'nin başka bir sıkıntısına çare olmaktadır. 
   
   Bankalar battığı zaman borçları vatandaşa yükleniyor. 
   Sorun devletin eşit rekabeti göz ardı eden tutumu, bazı şahısların da bu ortamı kötüye kullanmasıdır. Burada sivrisinek ve sıtmaya ne kadar kızarsak kızalım bataklığı kurutmalıyız. Bunun için de para ve sermaye piyasalarının sağlıklı işlemesi açısından mutlaka devletin hakem rolüne çekilmesi gerekiyor. Türkiye'nin 'ekonomik devlet' kimliğinin öne çıkması gerekiyor. 
   
   Ekonomik devlet .. 
   Çağımızda çok önemli bu tanım. Ekonomik devlet, Türkiye'ye gereken kimliktir. Vatandaşlarının ekonomik ve sosyal refahını sağlayabileceği kimliktir. Planlı, bilinçli bir gelecek kurmak için, yaşadığımız ekonomik depremin sonrasında sağlıklı temeller üzerinde iş yapmak gerekiyor. Reel sektöre finans sektörü fon aktarırken, geçmişteki hatalara düşmemelidir. Çünkü bankaların kaynaklarını kötüye kullanan yalnızca sahipleri, ortakları olmamıştır. Yanlış yatırımlarla, yanlış işletmelerle bankalardan aldıkları kredileri geri ödeyemeyen hatta fırsat bu fırsat diye ödemekten kaçınan kişiler de banka hortumcusudur. 
   
   Başarısızlık kader olamaz 
   
   Özgüven açısından Derviş'in Meclis'te verdiği örneğe ne diyorsunuz Irak savaşı ve İstanbul'daki terör olaylarına karşın, 2001 Şubat krizinde Anayasa kitapçığının fırlatılması gibi daha basit olaylardan etkilenen piyasaların bu defa sağlam durduğunu, istikrarını koruduğunu savundu. Aşırı iyimserlik nereden kaynaklanıyor 
   Güven ortamı geliştikçe toplumda özgüven de artıyor. Anayasa kitapçığının atıldığı günlerdeki ümitsizliğin, koalisyon hükümetleriyle yılların istikrarsızlığı içindeki yorgunluğun artık geride kaldığını görüyoruz. Bu sadece hükümetin, parlamentonun hissiyatı değil, böyle inanıyoruz. Bunu ham hayal olarak nitelemek de gereksiz. Dünyada bunu başaran pek çok ülke var. Başarısızlık kaderimiz olamaz. 
   Çok toz pembe de bakmamak lazım. Bizim çok ciddi sorunlarımızdan birisi de devletin reforme edilmesi. Türkiye'de en büyük istihdam kullanan devlet. Küçüldüğünde biz yeni işsizlik dalgasıyla da karşılaşabiliriz. Bir yandan diyoruz ki, ekonomik hayatın dengeleri ve maliyeti açısından devletin küçülmesi lazım, öte yandan biliyoruz ki, en büyük istihdamı devlet sağlıyor. Reel sektördeki reformları başta kayıt dışının kaldırılması olmak üzere bir an önce yapmamız lazım ki, istihdam alanları açmak üzere özel sektör seferber olsun. Biz bunları sağlamadıkça sermayenin ne yerlisini ne yabancısını hareketlendirmek mümkün değil. 
   
   Devlet tahvilini şahıslar alıyor 
   
   Aklında hiç bankacılık olmayanları finans sektörüne yönlendiren, batana kadar onları koruyan kimi siyasetçiler de oldu. 
   O da normal. Hakem düdük çalmazsa, ofsayttan golü atar futbolcu 
   
   Faizler düşüyor, bankalar ve tasarruf sahipleri açısından tahvil ve bono h l cazip mi 
   Cazip. Şöyle ki, ülkemizde kaynaklar kıt. Kaynak talep edenlerin başında da Hazine gelmektedir. 
   
   En büyük müşteri devlet. 
   Bankaların da, tasarruf sahiplerinin de devlet... Devlet, kendi menkul kıymetlerini de avantajlı kılıyor. Siz bugün devlet tahvili alırsanız sıfır faiz ödersiniz. Şirket tahvili alırsanız stopaj ödersiniz. Artık devlet tahvilinin en büyük yatırımcısı bankalar değil. Bizzat şahıslar. Tasarruf sahipleri. Bunu rantiye olarak nitelemek de doğru değil. Mıknatıs gibi en yüksek faizi çekiyor. Halen Türkiye'deki iç borç miktarı neredeyse mali sektörün büyüklüğü kadardır. 
   
   Spekülatif kazanç vergilendirilmeli 
   
   Bankalar devlet k ğıdı alıyordu ve iç borcun çevrilmesi için bu bir zorunluluk gibiydi. 
   Elbette. En yüksek ve en güvenli getiri, parayı mıknatıs gibi çeker. Bu para bankanın elindeyse de aynı yere gider, vatandaşın, tasarrufçunun elindeyse de... Reel sektör diyoruz. İlk 500 kuruluşun bilançoları incelenirse eşyanın tabiatı gereği onlar da devletten k ğıt almışlardır. 
   
   1990'lı yıllardaki 'rant ekonomisi' bu değil miydi, eskiden fabrika kuran, üretim yapan sanayici elindeki parayı gecelik faize, repoya yatırıp servetlerini katladı. Saadet zinciri 2000 Aralık krizinde son buldu. 
   Krizde - ki, bir likidite kriziyle başlamıştır - finans piyasasında inanılmaz getiriler sağlayanlar oldu. Oyunun kuralıdır. Ama bu tür olağanüstü kazançlar, sermaye piyasasının çok geliştiği ülkelerde dahi spekülatif kazanç olarak görülür. Ona göre vergilendirilir. 
   
      Çağdışı gelişmeler oldu    
   2004 sonunda AB'den müzakere takvimi alınması Türkiye açısından yeni fırsatlar oluşturacak. Dolar, euro paritesindeki Avrupa avantajı sürecek mi AB çıpası iyimserlik yaratıyor ama tersi olursa nasıl etkileneceğiz 
   AB'den takvim alınmazsa dünyanın sonu olmaz. Türkiye, kendi standartlarını AB'ye uydurmaya çalışmalıdır. Fakat bunun çok ciddi siyasal, kültürel yönleri olduğu aşikar. Duygusallıktan uzaklaşmalıyız. 'Atıldık, kovulduk, bağra basıldık' diye bakmamalıyız. AB'ye kendimizi, içimize sindirebildiğimiz şekilde kabul ettirebilirsek üyesi oluruz. Olmazsak da fevkalade bir komşusu oluruz. AB normlarında hayat standartları olan bir komşusu oluruz. Bu demek değildir, Batı bizi kabul etmezse mahvoluruz. AB'ye üye olmamak, dünyanın sonu değil. 
   Türkiye'nin jeopolitik önemi artıyor. Bölgemizde yeni istikrarsızlıklar olmazsa, yalnız petrol değil gaz rezervlerinin Türkiye coğrafyası üzerinden akacağı anlaşılıyor. Ortadoğu ve Hazar havzasının yeniden yapılanması çok ciddi etkileyecek. Bunu bir koyup üç alma şeklinde söylemiyorum ama ulusal güvenlik stratejileri dışında mutlaka ekonomik nedenler önde olmalı. Çünkü refahı, istikrarı ekonomik değerler kalıcı hale getiriyor. 
   
   Değerlendirmelerimiz aşırı 
   
   Güncel siyasi tartışmalarla noktalayalım isterseniz, 2004 başındaki tabloyu nasıl görüyorsunuz Tansiyon yine yükseldi. 
   Biz kimi zaman özgüveni tam hissedememiş bir toplum olarak sosyal demokrasiyi, milliyetçiliği, dindarlığı ya ifrat ya tefritle değerlendirmişiz. 
   Hep kaygılarımız olmuştur. Türkiye'nin artık demokratik hayatın gerçeklerini de, Cumhuriyet'in gücünü de sindirmesi gerektiği kanaatindeyim. Ben bir aymazlık içinde olmayı düşünecek değilim, hiçbir şeyi de hafife almıyorum. Çağla bağdaşmayan siyasi gelişmeler olduğunu da gördüm. 2004'e yine de iyimser bakıyorum. Herkes kendi üzerine düşen görevi yerine getirse sorunlar hafifler. 
   
   
   
</TEXT>
</DOC>
