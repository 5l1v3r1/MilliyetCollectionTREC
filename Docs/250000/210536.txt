<DOC>
<DOCNO> 210536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/guncel/gun01.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç pasaportlu soruşturma kaçağı 
</HEADLINE>
<TEXT>

   Interpol, Kemal Uzan'ı 25 Eylül 2003'te aramaya başlamış. Kırmızı Bülten'de Uzan'ın gülümseyen bir fotoğrafı yer alıyor 
      HABER MERKEZİ 
   
   Milliyet, İmar Bankası operasyonu nedeniyle kardeşi Yavuz Uzan ile birlikte aranan, oğlu Hakan Uzan hakkında da "gıyabi tutuklama kararı" bulunan işadamı Kemal Uzan için hazırlanan "kırmızı bülten"i ele geçirdi. 
   Belgeye göre Uzan, 25 Eylül 2003'den itibaren 40679 sayılı bülten ile aranmaya başlandı. Kırmızı bültende, Uzanlar'ın suçları tek tek anlatıldı. Adalet Bakanı Cemil Çiçek'in ABD'ye verdiği Uzan dosyasında yer alan ve dünyadaki 174 ülkede Kemal ve Yavuz Uzan'ın aranmasını sağlayan Interpol'ün kırmızı bülteni "Soruşturma kaçağı aranıyor" başlığıyla hazırlandı. Kemal Uzan'ın "gülümseyen bir fotoğrafının" bulunduğu bültende, bütün açık kimlik bilgileri yer aldı. 
   
   Nerede bulunur 
   Kırmızı bültende, Kemal Uzan adına kayıtlı üç ayrı pasaport bulunduğu belirtildi. Uzan'ın, İstanbul'dan Mayıs 2001 ve Mart 1997'de alınan pasaportların yanı sıra Ağustos 1982'de Cidde'deki Türk Konsolosluğu'ndan alınan üçüncü bir pasaportu daha bulunduğu ortaya çıktı. 
   Bültende, Uzan'ın bulunacağı bölgeler "Avrupa ve Ortadoğu" olarak belirtilirken, diğer bilgiler aynen şu ifadelerle yer aldı 
   Davanın bilgileri İstanbul, Şişli Temmuz 2003 Kemal Uzan İmar Bankası Yönetim Kurulu Başkanı , Yavuz Uzan ve 17 üst düzey yönetici Bankacılık Yasası'nı ihlal ve bankadan zimmetine para geçirmekle suçlanıyor. İmar Bankası, taahhütlerini yerine getirmemesine rağmen, bankacılık aktivitelerini yürütmeye devam etti. Bankanın aktivitelerini sürdürme ve para toplama yetkisi Bankacılık Düzenleme ve Denetleme Kurulu tarafından iptal edildi. Daha sonra bankanın offshore faaliyetlerinde yaklaşık 1 katrilyon 23 trilyon 672 milyar 644 milyon 900 bin TL'lik hayali ve açığa hazine bonosu satışı ve kayıtdışı para toplamayı içeren yasadışı uygulamalar ortaya çıkarıldı. Bir denetçinin, Kemal ve Yavuz Uzan'ın toplam 7 katrilyon 409 trilyon 95 milyar 636 milyon 436 bin 690 TL.lik banka kaynağını zimmetine geçirdiği ve daha başka suçlar da işlediği belirtildi.Suçortağı Yavuz Uzan. 1 Ocak 1937. Kırmızı bülten konusu 2003 40678.Suçlama Zimmete para geçirme, offshore usulsüzlüğü, suç örgütü kurmak, dolandırıcılık.Suçlamayı içeren yasa Bankacılık Yasası ve Türk Ceza Kanunu'nun 504. maddesinin 3. bendi, 102. maddesinin 2,3 ve 4. bentleri.Maksimum ceza 20 yıl hapis.Zamanaşımı süresi 3 Temmuz 2013.Yakalama emri Şişli 2. Asliye Ceza Mahkemesi'nin 27 Ağustos 2003 tarihli 2003 28650 nolu kararı. Yakalama emrinin kopyası, Genel Sekreterlik'te isteyen ülkenin dilinde mevcuttur. 
   
   
</TEXT>
</DOC>
