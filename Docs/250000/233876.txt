<DOC>
<DOCNO> 233876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy17.html </URL>
<DATE> 2004/04/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bahçeli ve Yazıcıoğlu Eroğlu'nu ziyaret etti 
</HEADLINE>
<TEXT>

     MHP Genel Başkanı Devlet Bahçeli, dün geldiği KKTC'deki bugünkü temasları çerçevesinde Ulusal Birlik Partisi UBP lideri Derviş Eroğlu'nu ziyaret etti. 
     Bahçeli, Eroğlu ile UBP merkezinde düzenledikleri basın toplantısında, KKTC'nin varlığının ve geleceğinin belirleneceği son derece hassas dönemlerden geçildiğini belirterek, Annan planını, ''tuzak bir plan, adayı Rumlaştıran bir plan, Rumların eve dönüş planı'' olarak niteledi. 
     ''Annan planının bir uzlaşma sağlanmadan 24 Nisan'da referanduma götürülmesini doğru bulmadıklarını'' ifade eden Bahçeli, Kıbrıs'ın Türk milleti için milli bir dava olduğunu kaydetti. Bahçeli, ''Türk milleti olarak, her zaman her şart altında Kıbrıs Türklüğünün yanındayız'' dedi. 
     Bahçeli, Türkiye'den gelen bazı parti mensuplarının ''hayır'' lehine propaganda yaptıkları ve karşı görüştekilerle tansiyonun artmasına neden oldukları yönündeki eleştirilerin hatırlatılması üzerine, şunları söyledi 
     ''24 Nisan öncesinde bu tür yaklaşımların amacının ne olduğu belli. Kıbrıs Türkünü 'evet' kıskacı altına almaya çalışanlar, gerilim stratejisi uyguluyorlar. Türk milliyetçileri şuurlu insanlardır, Kıbrıs Türklerine zarar verecek bir eylemin içinde olamazlar. Halkın hür iradesinin şekillenmesini karartacak bir davranış içinde olmayı düşünmezler. Bu tür davranışları yapan kimseler, Türk milliyetçiliğini amaçları için araç olarak kullanabileceklerini düşünmesinler.'' 
     
     EROĞLU 

     UBP lideri Eroğlu da Bahçeli'nin ziyaretinden mutluluk duyduklarını ifade ederek, ''Kıbrıs Türkünden dış baskılarla empoze edilen metinlere evet denmesinin istendiğini'' kaydetti. 
     ''Annan planının, gündeme geldiği ilk günden başlayarak sadece KKTC halkını tedirgin edip ikiye bölmekle kalmadığını, Türkiye'de de iki farklı görüşün oluşmasına neden olduğunu'' söyleyen Eroğlu, kendilerinin sürecin başından itibaren Annan planındaki olumsuzluklara dikkat çektiklerini belirtti. 
     Eroğlu, Annan planı uygulamaya konduğu takdirde, adadaki Türk varlığının zaman içinde ortadan kalkacağını da savundu. 
     
     BASIN MENSUPLARIYLA YEMEK 

     Bu arada, Bahçeli, UBP ziyaretinin ardından KKTC Dış Basın Birliği'nde basın mensuplarıyla öğle yemeği yedi. 
     Bahçeli, burada yaptığı konuşmada, ''Annan planına ilişkin olarak Kıbrıs Türkleri üzerinde çok fazla iç ve dış baskı olmasını doğru bulmadıklarını'' söyledi. 
     ''Türk hükümetinin görüşlerinin, Türk milletini tam olarak yansıtmadığını'' dile getiren Bahçeli, Rum tarafında sonuç ne olursa olsun KKTC'den ''evet'' çıkması şeklinde bir sonucun KKTC için yeni kapılar açıp açmayacağının sorulması üzerine, ''Buna güvenme ihtimalinizi yüksek tutacak hiçbir veri yok'' diye konuştu. 
     Bahçeli, bir başka soru üzerine de Genelkurmay Başkanı Orgeneral Hilmi Özkök'ün Kıbrıs konusuna ilişkin açıklamalarının KKTC'de farklı şekilde takdim edildiğini, ''Özkök'ün konuşma metninde evetçi politikaları destekleyen bir üslup bulunmadığını'' belirtti. 
     Yazıcıoğlu da ziyaret etti 
     KKTC'de bulunan Büyük Birlik Partisi BBP Genel Başkanı Muhsin Yazıcıoğlu, Ulusal Birlik Partisi lideri, eski Başbakan Derviş Eroğlu'nu ziyaret etti. 
     KKTC'ye dün akşam geldiklerini belirten Yazıcıoğlu, Kıbrıs Türk halkının, kaderini belirleyeceği referandum öncesinde düşüncelerini öğrenmek ve ''milli dava olarak kabul ettikleri Kıbrıs konusunda kendi görüşlerini ifade etmek'' amacında olduklarını söyledi. 
     Yazıcıoğlu, ''Annan Planı'nın Türk halkını imha edecek ve Kıbrıs'ı Girit'e çevirecek bir plan olduğunu düşündüğünü'' kaydetti. 
     Eroğlu da, Türkiye'den yapılan ziyaretlerin kendilerine güç ve moral verdiğini ifade ederek, ''Bu ulusal davada bizimle beraber olduklarını görmekten memnunum, biz kurulmuş olan devletin kalıcılığını savunuyoruz'' diye konuştu. 
     
</TEXT>
</DOC>
