<DOC>
<DOCNO> 247820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo04.html </URL>
<DATE> 2004/06/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
"Federasyonun genel kurul çağrısı, usüle aykırıdır" 
</HEADLINE>
<TEXT>

     Futbol Federasyonu eski başkanlarından Kemal Ulusu, Futbol Federasyonu Yasası'nda yapılan değişiklikle üstüste 2 dönem federasyon başkanlığı yapan kişilerin, 3. dönem için aday olamayacakları hükmünün kabul edildiğini belirterek, ''Bu durumda, 26-27 Haziran tarihinden önce 2 dönem federasyon başkanlığı yapan kişiler bu seçime giremeyeceklerdir'' dedi. 
     Kemal Ulusu, yaptığı yazılı açıklamada, Türk hukukunda daha önce bu duruma benzer konularda Danıştay'ın ve Yüksek Seçim Kurulu'nun vermiş olduğu kararlarda, 2 dönem üstüste görev yapan görevlilerinin yeniden aday olamayacaklarına hükmedildiğini vurguladı. 
     Ulusu açıklamasında, ''Bu durumda daha önce 2 dönem üstüste federasyon başkanlığı yapanların 3. dönem Futbol Federasyonu Başkanlığı için aday olamayacakları, kanun gereği ve yargı kararları uyarınca açıkca ortaya çıkmaktadır'' ifadesini kullandı. 
     Ayrıca genel kurul çağrısı yapan Futbol Federasyonu'nun gazetelere verdiği ilanların da yasaya ve yasanın getirdiği usüle aykırı olduğunu savunan Ulusu, açıklamasını şöyle sürdürdü 
     ''Çünkü yasa, gazete ilanına ek olarak 'Federasyon toplantısının gündemi ve tarihi, en az 15 gün önceden federasyon tarafından genel kurul üyelerine yazılı olarak bildirilir' hükmünü getirmiştir. Yargıtay'ın duraksamasız, devamlılık arzeden kararlarında da açıklandığı gibi tüzel kişilerin genel kurul delegelerine 15 gün önceden yazılı olarak bildirilme koşulunun yerine getirilmesi, uyulması zorımlu esasa ilişkin bir koşuldur. Bu koşula uyulmamasının ise yapılan genel kurulun yasal olamaması ve iptal yaptırımıyla karşılaşacağı kuşkusuzdur. 
     Futbol Federasyonu yönetimi, 11 Haziran 2004 günü Milliyet Gazetesi'nde çıkan ilanda ve kulüplere gönderdiği faks mesajlarında, yarın akşama dek federasyon delegelerinin belirlenmesini öngörmüştür. Bu tarihi izleyen 16 Haziran Çarşamba gününden itibaren 5. maddede öngörülen 15 günlük süre dikkate alındığında, federasyon genel kurulunun ileri ve mümkün olan en erken bir tarihte toplantıya daveti yasal zorunluluk iken, konuyu aceleye getirip yasanın buyurucu nitelikteki hükmüne aykırı olarak eksik işlemle genel kurulu toplantıya davet yanlıştır. 
     Federasyonun ilk aşamada, genel kurulun çağrısında yaptığı bu temel yanlışların devam ederek Türk futbolunun geleceğini kaos ve kargaşaya aday duruma düşürmemek içın 3813 sayılı yasanın 31. maddesi uyarınca Devlet Bakanı ve Başbakan Yardımcısı Sayın Mehmet Ali Şahin'e durumun düzeltilmesi ve berraklaştırılması için başvurulması zorunluluk haline gelmiştir.'' 
     
</TEXT>
</DOC>
