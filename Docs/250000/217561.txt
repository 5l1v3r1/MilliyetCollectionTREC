<DOC>
<DOCNO> 217561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/ekonomi/eko03.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Paşa paşa ödeyecekler' 
</HEADLINE>
<TEXT>

   Bakan Unakıtan, 'Batık bankalar borcunu ödemezlerse neler olacağını herkes gördü' dedi 
      UFUK AKTUĞ İskenderun DHA 
   
   Maliye Bakanı Kemal Unakıtan, batık bankaların hepsinin borçlarını 'paşa paşa ödeyeceğini, ödemedikleri takdirde ne yapılacağını herkesin gördüğünü' söyledi. 
   Temel atma ve açılış törenleri için dün Hatay'ın İskenderun İlçesi'ne gelen Bakan Unakıtan, banka batıranlarla mücadele etmeye kararlı olduklarını belirterek şöyle konuştu "Batık bankalarla ilgili çıkartılan yasalar herkes için uygulanacak. Devlet, milletin sırtından para kazananlara, tüyü bitmedik yetimlerin hakkına göz dikenlere fırsat vermeyecek. Batık bankaların hepsi borçlarını paşa paşa ödeyecek, ödemezlerse ne olacağını herkes gördü. Halkın parasını söke söke alırız. Biz yasaları bir banka ya da bir aile için çıkarmıyoruz. Bundan sonra bir takım kişilerin bankalar kurarak borçlara girmesi, bunları da milletin sırtına yüklemesi devri kapandı. Eski devrin hortumcularına da meydanı boş bırakmayacağız." 
   
   Ek vergi yok 
   Unakıtan, ek önlemler paketine ilişkin olarak da yeni vergilerin geleceği yönündeki iddiaların gündemlerinde olmadığını, sadece mali disipline uymak için bir takım düzenlemeler yapmak zorunda olduklarını kaydetti. 
   Milleti katrilyonlarca liralık borç batağından kurtarmak için düzenlemenin gerekli olduğuna da dikkat çeken Unakıtan, öncelikle kayıt dışı ekonominin kayıt altına alınacağını söyledi. 
   
   Unakıtan Mısır tavuklara yem oldu    ANKARA Milliyet 
   Maliye Bakanı Kemal Unakıtan, AB Gıda'nın sahibi oğlu Abdullah Unakıtan'ın gümrük vergisinin yükseltilmesine kısa bir zaman kala mısır ithal etmesinin "sıradan mal alımı" olduğunu belirtti. Oğlunun ithal ettiği mısırın 4 bin ton olduğunu ve fabrikasındaki tavuklara yem olarak verildiğini bildiren Unakıtan, 4 bin tonun, yılda 2 milyon ton mısır ithali içinde bindelik oranlarla ifade edildiğini belirtti. Unakıtan, vergi oranlarındaki değişimin beş yıldır belli dönemlerde düzenli olarak yapıldığını kaydetti. 
   
   
</TEXT>
</DOC>
