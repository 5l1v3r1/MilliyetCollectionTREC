<DOC>
<DOCNO> 227297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo17.html </URL>
<DATE> 2004/03/31/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ziya Doğan Gelecek sezon 4-5 oyuncu transferi düşünüyoruz... 
</HEADLINE>
<TEXT>

     Trabzonspor Teknik Direktörü Ziya Doğan, bordo-mavili takımın şampiyonluk yarışı yapmasının kendisi üzerinde bir baskı ve stres oluşturmayacağını söyledi. 
     Doğan, Mehmet Ali Yılmaz Tesisleri'nde düzenlediği basın toplantısında, ligde aldıkları sonuçlar sonrasında şampiyonluk ve şampiyonlar ligi yarışı içinde yer aldıklarını dile getirerek, ''Ancak bu yarış, 15 yaşından beri futbolun içinde olan bir kişi olarak bana bir baskı yapmaz, stres oluşturmaz'' dedi. 
     Camianın ve kendisinin bu konuda tecrübeli olduğunu ifade eden Doğan, ''Ben yarışmacı bir kişiyim. Yarışmayı severim. Her maç bittiğinde ter kurumadan diğer maçın heyecanını yaşıyorum. Benim korkum takımda baskı olmaması. Futbolun içindeyim, bende bir baskı olmaz. Takımda şampiyonluk yarışı hiç kovalamayan oyuncular var. Bunun sıkıntısını çekmemek için onlarla sürekli konuşuyoruz'' diye konuştu. 
     İstanbulspor ile yapacakları karşılaşmanın zorlu geçeceğini de kaydeden Doğan, şöyle konuştu 
     ''İstanbulspor, ligin en kaliteli kadrosuna sahip takımlarından biri. Bizim için her maç bir dönüm, final niteliğinde. Taraftarlara çok ihtiyacımız var. Sonuç ne olursa olsun, 90 dakika boyunca takımlarını desteklesinler. Hüseyin Avni Aker Stadı'nda puan kaybetmek istemiyoruz.'' Doğan, ligde şampiyonluk yarışı yapan Fenerbahçe ve Beşiktaş'a oranla daha dezavantajlı olduklarını belirterek, ''Bizim fikstürümüz daha zor. Ayrıca, biz ilk olarak kendimiz kazanıp, daha sonra onların maçlarına bakmak zorundayız. Kazanmazsak, onların maçlarına bakmanın bir anlamı yok'' diye konuştu. 
     
     ''4-5 OYUNCU TRANSFERİ YAPACAĞIZ'' 
     Ziya Doğan, gelecek yıl 4-5 oyuncu transferi gerçekleştireceklerini söyledi. 
     Doğan, önümüzdeki haftadan itibaren transfer komitesinin bu konuda çalışmalar gerçekleştireceklerini de belirterek, ''Bu oyuncular bazı mevkilere alternatif olacak. Alacağımız 4-5 oyuncu alternatif de olabilir, direkt forma giyebilecek oyuncular da olabilir. Medyaya bakıldığında gelecek sezon 25 santrforla oynayacağız. Forvette bir sorunumuz yok. Orta alan ve savunmaya transfer düşünüyoruz'' diye konuştu. 
     
</TEXT>
</DOC>
