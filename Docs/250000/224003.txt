<DOC>
<DOCNO> 224003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun34.html </URL>
<DATE> 2004/03/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kırgızistan ve Afganistan'da Nevruz kutlamaları... 
</HEADLINE>
<TEXT>

     Kırgızistan'da Nevruz Bayramı kutlamaları, Uluslararası Kırgızistan-Türkiye Manas Üniversitesi'nin düzenlediği etkinlikle başladı. 
     Üniversitedeki kutlama programı, üniversite girişinde düzenlenen ''deve oyunu'' ve Türk takviminde 2004 yılının sembolü olan ''maymunun karşılanması'' ve tören alanına yapılan yürüyüşle başladı. 
     Üniversite bahçesindeki kutlamaların açılışında, Rektör Prof. Dr. Karıbek Moldobayev ve Rektör Vekili Prof. Dr. Seyfullah Çevik'in kutlama konuşmalarından sonra, bu iki bilim adamına baharın müjdecisi ve bereketin sembolü olan çim verildi. 
     Nevruz duasının ardından, Türklerin Ergenekon'dan çıkışını simgeleyen ''demir dövme'' töreni yapıldı. 
     Kırgızistan'da yaşayan çeşitli Türk boylarının kültür merkezlerinin folklor ekiplerinin sunduğu gösterilerden sonra, bazı ülkelerden gelen Türk kökenli öğrenciler, katılımcıların Nevruz Bayramı'nı kutladı. 
     Kırgızistan-Türkiye Manas Üniversitesi'nin hazırladığı Nevruz programı, protokolün Nevruz çadırlarını dolaşması ve Nevruz yemeğine katılmasıyla sona erdi. 
     Kırgızistan'da devlet tarafından organize edilen Nevruz Bayramı kutlamaları yarın sabah başlayacak. 
     Devlet Başkanı Askar Akayev'in yapacağı kutlama konuşmasıyla başlayacak programa hükümet üyeleri, yabancı misyon şefleri ve uluslararası örgütlerin temsilcileri de katılacak. 
     Sabah yerel saatle 09 00'da TSİ 06 00 başlayacak kutlamalar, gece yarısından sonra sona erecek. 
     
     AFGANİSTAN 
     Afganistan'da da bu sabah başlayan Nevruz kutlamaları öğle saatlerine kadar sürdü. 
     Kültür Bakanlığı'nın organizasyonunda Kabil stadyumunda yapılan ve yaklaşık 10 bin kişinin katıldığı kutlamalarda, çeşitli gösteriler sunuldu. 
     Kutlamalara, NATO'nun Yüksek Sivil Temsilcisi Hikmet Çetin, Afganistan Kültür Bakanı Mahdum Rahimi ve yerel yetkililer katıldı. 
     
</TEXT>
</DOC>
