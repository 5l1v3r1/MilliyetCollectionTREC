<DOC>
<DOCNO> 212860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/yazar/akyol.html </URL>
<DATE> 2004/02/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kürt-Arap kavgası 
</HEADLINE>
<TEXT>

   
   ERBİL'DE KYB ve KDP'nin bürolarına yapılan canlı bomba saldırıları kimin işi 
   BBC'nin Bağdat temsilcisi Barbara Plett, bu terör saldırılarının "Amerika ile işbirliği yapanlara yöneldiğini" söylüyor, kurbanlarının Kürt olmasını değil, Amerika'ya yakınlığını öne çıkarıyor. Böyle ise, adres El Kaide veya taşeron İslamcı örgütlerdir. 
   Fakat Prof. Ahmet Davutoğlu farklı bir analiz yapıyor. "Stratejik Derinlik" kitabının yazarı Prof. Davutoğlu, Dışişleri Bakanı Gül'ün danışmanıdır ve birçok diplomatik görüşmelere katılıyor, birçok veriye sahip bulunuyor. Yaptığı analiz o bakımdan da önemli 
   - El Kaide ve benzeri örgütler Amerikan ve İngiliz hedeflerini vuruyorlar. Erbil'de doğrudan Kürt kuruluşlarına saldırı yapıldı. İstanbul'da sinagogları, HSBC'yi ve İngiliz Konsolosluğu'nu hedef alan terör saldırılarında Türk vatandaşlarının da ölmesi gibi bir durum Erbil'de yok. Kürtlere yönelik bir Arap saldırısı olması ihtimali daha kuvvetli... 
   Barzani ve Talabani de yaptıkları açıklamada "taleplerimizden geri adım atmayacağız" demekle, Erbil saldırılarının 'Arap' karakterini ifade ettiler. 
   
   TÜRKİYE'NİN en korktuğu olay Irak'ın etnik çatışmaya sürüklenmesi... 
   Prof. Davutoğlu, "Amerika'nın çekileceğinin belli olması etnik talepleri kamçıladı, olaylar arttı" diyor. 
   Amerika da 15 Aralık'ta bir çekilme takvimi açıkladı. 15 Şubat'ta geçici bir 'temel yasa' ilan edilecek. Yönetimin sivil yönü Iraklılara devredilecek. Seçimle değil ama 'temsilciler'den oluşan bir heyet anayasa hazırlayacak... 
   Ve hemen gruplar harekete geçti Kürtler etnik federasyon ve petrolüyle birlikte Kerkük için savaşı göze alacaklarını söylüyorlar 
   Şiiler ise mutlaka kazanacakları bir "genel seçim" için bastırıyorlar, etnik federasyona karşı çıkıyorlar. 
   Kerkük'te Türkmenlere yönelik kanlı saldırılar, Türkmen - Arap yakınlaşması yarattı. Hatta Şii İmam Sadr grubu Türkmenleri savunmak için KDP ve KYB'yi protesto etti. 
   Sünni Araplar öfke küpü... 
   Kerkük ve Süleymaniye'de KYB ve KDP bürolarına daha önce de saldırılar olmuştu, Erbil'deki son saldırı tam bir vahşet. 
   Bunlar ettik çatışmanın, hatta iç harbin ayak sesleri 
   
   Prof. DAVUTOĞLU, Yugoslavya'daki kanlı boğazlaşmanın da böyle başladığını söylüyor. ABD gezisinde Başbakan Erdoğan ve Dışişleri Bakanı Gül de, "ABD çekildikten sonra Irak'ta etnik çatışmanın başlaması" kaygısını dile getirdiler, yeni düzenin bunu önleyecek şekilde kurulmasını istediler. 
   Washington'da Gül'ün görüştüğü bir Irak heyeti, "etnik çatışmaya sürükleniyoruz" diye alarm vermiş, Gül de bunu tabii Amarikalılara detaylarıyla atlatmış. 
   Prof. Davutoğlu diyor ki 
   - Hadiselerin önü alınamazsa Ortadoğu'da büyük bir sorun patlar Arap - Kürt çatışması... 
   Çünkü Kürtlerin Irak'taki 'rakipleri' Araplar... Arap Birliği adına Amr Musa resmen ve alenen "aşırı Kürt taleplerine" karşı çıkarak Arap dünyasının tavrını ortaya koydu. 
   
   AMERİKA ne yapar ABD, Irak'ı bir "Yugoslavyalaşma" felaketine atma pahasına, hatta bütün Arap dünyasını karşısına alma pahasına Kürtlerin bütün taleplerini kabul eder mi 
   Etmeyeceğinin işaretlerini vermeye başladı. Başbakan Erdoğan'la Dışişleri Bakanı Gül'ün gezisinde kimse "etnik federasyon"a sarı ışık bile yakmadı, aksine, Irak'ın toprak bütünlüğü ve doğal kaynakların Bağdat'a ait olacağı açıkça ifade edildi. 
   Bir Kürt - Arap kapışması felaket olur. Erbil'deki kan gölü öyle bir felaketin küçük bir modelidir. 
   Davutoğlu diyor ki 
   - ABD gidince Kürtler Araplarla baş başa kalacak. Dostluğu yine Türkiye'den görecekler. Türkiye'nin Irak'ta dengeleyici bir rolü var ve bu rol Ortadoğu'da barış ve istikrar için 'stratejik' değerdedir. 
   
      
   
</TEXT>
</DOC>
