<DOC>
<DOCNO> 237911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur09.html </URL>
<DATE> 2004/05/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çakıcı "tahdit" ve "uyarıya" rağmen kaçmış 
</HEADLINE>
<TEXT>

     ANKARA Milliyet 

Organize suç örgütü lideri Alaattin Çakıcı'nın, Yargıtay'daki davasının onanmasının ardından, kararın yazılmasında gecikilmesinden değil, "ihmal" nedeniyle ortadan kaybolduğu anlaşıldı. 
     Uzun süredir serbest olan Çakıcı hakkında 2002'de verilmiş yurtdışına çıkış kararı bulunduğu, İstanbul Başsavcılığı'nın da Yargıtay'ın Çakıcı'nın cezasını onar onamaz sınır kapılarına uyarı yazısı göndererek kaçabileceği konusunda uyardığı anlaşıldı. 
     
     Daha ağır ceza istendi 

     Yargıtay 1. Ceza Dairesi, Karagümrükspor Lokali'nin basılmasına ilişkin davada İstanbul 1 Nolu DGM'nin organize suç örgütü olmak suçundan verdiği 3 yıl 4 aylık hapis cezasını onarken, 15 kişinin yaralanmasını azmettirme suçundan verilen 1 yıl 8 aylık hapis cezasını bozdu. Daire, Çakıcı'nın 12 yıldan 15 yıla kadar hapisle cezalandırılmasını istedi. 7 Nisan'da verilen, bir kısmı onama, bir kısmı bozma içeren karar, gerekçesi yazılarak, kararın verilmesinden 21 gün sonra Yargıtay Başsavcılığı'na gönderildi. Başsavcılık, karar düzeltme istemini 30 Nisan'da reddettiği Çakıcı'nın dosyasını 3 Mayıs'ta İstanbul DGM'ye postaladı. 
     
     Yargı ne yapsın 

     Yargıtay Başsavcısı Nuri Ok, "Çakıcı'nın avukatları var. Kararları gün gün takip ediyorlar. Zaten hakkında da yurtdışına çıkış yasağı var. Kararın yazılmasında ve bize gönderilmesinde bir gecikme yok. Biz de dosyayı zamanında gönderdik. Kamuoyunda bu yönde bir izlenim yaratmak doğru değil. Yargının ve Yargıtay'ın herhangi bir ihmali yok" dedi. 
     Başsavcılığın, dosya Yargıtay'a geldiği zaman 1. Ceza Dairesi'ne gönderdiği tebliğnamede de dairenin kararındaki onama ve bozmaları istediği, bu nedenle Çakıcı'nın karar düzeltme başvurusundan da umutlu olmadığı öğrenildi. 
     
     Hala duyum 

     Çakıcı'nın, karar düzeltme başvurusunun reddedilmesinin ardından İzmir Foça'dan Antalya'ya geçerek buradan Yunanistan'a gittiği bilgisi ise net biçimde doğrulanmadı. Emniyet Genel Müdürlüğü'nün Adalet Bakanlığı'na bir yazı göndererek, "Çakıcı'nın yurtdışına kaçtığı yönünde duyum alınmıştır" ifadesini kullandığı öğrenilirken, Çakıcı'nın ne zaman, nasıl kaçtığına ilişkin bir bilgiye yer verilmedi. 
     
     Hem yasak hem uyarı 

     Öte yandan İstanbul 2 Nolu DGM'nin Çakıcı hakkında 2 Aralık 2002'de verdiği bir yurtdışına çıkış yasağı kararı bulunduğu öğrenildi. Yargıtay'ın Çakıcı'nın son cezasını onadıktan bir gün sonra da İstanbul DGM Başsavcılığı'nın, polisin "ceza onandı" uyarısı üzerine sınır kapılarına yazı göndererek sözkonusu yasağı anımsattığı bildirildi. 
     İstanbul DGM'nin, 3 Mayıs'ta verdiği "yakalama" kararının, Çakıcı'nın kaçmamasına yönelik değil, bulunarak cezaevine konulması amaçlı olduğu bildirildi. Uzmanlar, emsal uygulamalara bakıldığında, İnfaz Yasası'na göre yaklaşık 8 ay cezaevinde kalması gereken Çakıcı için daha önce bir gıyabi tutuklama kararı çıkartılmasının da anlamlı olmadığını söyledi. 
     br 
</TEXT>
</DOC>
