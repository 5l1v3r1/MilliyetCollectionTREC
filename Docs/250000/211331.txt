<DOC>
<DOCNO> 211331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/dunya/dun01.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Clinton'a Hillary freni 
</HEADLINE>
<TEXT>

   ABD yönetimindeki Cumhuriyetçiler'in Demokrat rakibi Senatör Hillary Clinton yüzünden Türkiye, Kıbrıs'ta yeni arabuluculuk görevi için düşünülen Bill Clinton'dan vazgeçip Dışişleri Bakanı Powell'ı gündeme getirdi 
      UTKU ÇAKIRÖZER New York 

   
   Başbakan Recep Tayyip Erdoğan'ın BM Genel Sekreteri Kofi Annan'la Davos'taki görüşmesinde dile getirdiği "kolaylaştırıcı" ve "daraltılmış metinle müzakere" önerileri, ABD'ye yaptığı resmi ziyaretin de gündemine oturdu. 
   Erdoğan'ın "tarafsız ülkeden tanınmış bir siyasetçinin görüşmelerde kolaylaştırıcı facilitator görev üstlenmesi" için düşündüğü isimler arasında olan eski ABD Başkanı Bill Clinton'dan, eşi Hillary Clinton, yönetimdeki Cumhuriyetçiler'in rakibi olduğu için vazgeçildi. Clinton'ın yerine gündeme gelen isimlerden biri de ABD Dışişleri Bakanı Colin Powell oldu. 
   Erdoğan New York'a giderken, Annan'la görüşmesinde planın tamamı yerine temel bölümleri kapsayan daraltılmış metnin müzakere edilmesini önerdiğini açıkladı. Erdoğan, müzakerelerde detaya inilmesi halinde sonuç almanın uzayacağını vurguladı. 
   Yetkililer, Annan ile Rum tarafının "evet" demesi durumunda uygulanabilecek yönteme ilişkin şu değerlendirmeyi yaptı 
   Annan, iki kez değiştirdiği eski planının egemenlik, devlet ve kurumların yapısı, toprak, geri dönüşler, mal - mülk meseleleri ve asker konuşlandırma gibi temel bölümlerini içeren ve detaylara girmeyen yeni bir versiyonunu müzakerelere getirebilir. Benzer bir metin Aralık 2003'te Kopenhag Zirvesi öncesinde getirilmiş, ancak Ankara ve KKTC imzalamamıştı. Türkiye'nin tavrı şimdi farklı olur.Yaklaşık 60 maddelik bu metin, "kolaylaştırıcı" ismin baskı ve telkinleriyle 1 Mayıs'a kadar müzakereler sonunda imzalanır.Çözüm konusundaki referandumlar 1 Mayıs'tan sonra, dışarıda bırakılan detayların da tamamlanmasından sonra yapılır. 
   
   
</TEXT>
</DOC>
