<DOC>
<DOCNO> 209936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo11.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu F.Bahçe-Çaykur Rize maçı oynanmamalıydı 
</HEADLINE>
<TEXT>

     Beşiktaş Teknik Direktörü Mircea Lucescu, Fenerbahçe-Çaykur Rizespor maçının oynanmaması gerektiğini, bunun Çaykur Rizespor kadar diğer takımlar içinde haksızlık olduğunu söyledi. 
     Lucescu, BJK Nevzat Demir Tesisleri'nde gerçekleştirilen idman sonrası basın mensuplarının sorularını yanıtladı. 
     Rumen teknik adam, Fenerbahçe Teknik Direktörü Christoph Daum'un Antalya'daki seminere katılmadığı için kendisini eleştirdiği ve durumun etik olmadığını ifade ettiğinin hatırlatılması üzerine meslektaşların birbirine karşı yorumda bulunmaması gerektiğini vurgulayıp, konuyu Fenerbahçe-Çaykur Rizespor maçının tekrarlanmasına getirdi. 
     Lucescu, bu karşılaşmanın oynanmaması gerektiğini ifade ederek, şunları söyledi 
     ''Öyle bir durum yaratıldı ki bundan sonra her ekip tekrar için başvuruda bulunabilir. Bu kararda sempati ve bazı menfaatler göz önüne alınmış olabilir. Ben olsaydım böyle bir maçı oynamazdım. Hak etmediğimiz puanları almamalıyız. Sahada bu mesleği yapan arkadaşlara haksızlık oluyor. Böyle bir şey olduktan sonra rakibin elini nasıl sıkarım. Burada sadece Hikmet Karaman'ı düşünmüyorum. Bu maçın tekrarı ile kaybeden diğer teknik direktörleri de düşünüyorum. Galatasaray, Gençlerbirliği ve diğer takımlar da bundan etkilendi.'' Rumen çalıştırıcı, lig maratonunun uzun olduğu ve böyle bir tekrar kararının alınmaması gerektiği vurgulayarak, ''Komisyonun aldığı karar kendi içinden geçen istekle çıktı, kuralla değil. Böyle bir gerekçe yoktu. Federasyon kendince haklıydı, ama gelecekte de böyle kararlar alınabilir. Kariyerinin sonunda bir hakem bir takıma katkıda bulunmak isterse bunu yapabilir'' diye konuştu. 
     ''Kararların değil de sahada iyi olanın kazanmasını istiyorum'' diyen Lucescu, ikinci yarıda ligin dürüstçe geçeceğine inandığını belirtti. Hakemlerin lige nasıl hazırlandığını izlediğini ve Merkez Hakem Kurulu Başkanı Bülent Yavuz'a güveninin sonsuz olduğunu anlatan Rumen teknik adam, ''Yavuz'un hakemlerle nasıl ilgilendiğini gördüm. Bu şampiyonada hakemlerin pozitif bir etkisi olacağına inanıyorum. Dürüst ve zor bir şampiyonanın oynanacağını düşünüyorum. Benim zaten değinmek istediğim hakemler değil, onların dışında alınan kararlar. Arkasında gerçekler düşünülmeden alınan kararlardır.'' 
     
     ILIE 

     Son olarak yeni transfer Ilie'nin lige hazır olup olmadığıyla ilgili bir soruya Lucescu, şöyle yanıt verdi 
     ''Şimdilik hazır değil. İyi çalışıyoruz. Çok efor gösteriyor. Ancak biraz daha zamana ihtiyacı var.'' 

     
</TEXT>
</DOC>
