<DOC>
<DOCNO> 237871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo11.html </URL>
<DATE> 2004/05/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Dünya şampiyonu bir güreşçinin sitemi... 
</HEADLINE>
<TEXT>

     2004 Atina Olimpiyat Oyunları'na hazırlanan grekoromende dünya şampiyonu güreşçi Mehmet Özal, ilgisizlikten yakınıyor. 
     Özal, AA muhabirine yaptığı açıklamada, Türk halkından kendilerini tanımasını beklediklerini ifade ederek, ''Olimpiyatta yarışacak oyuncusu kimdir, ne seviyededir, olimpiyat sporcusu ne demek, olimpiyat ne demek Halkımız bunları bilsin. Basından beklentimiz de insanlara olimpiyatı, olimpiyat sporcularını tanıtması'' dedi. 
     Olimpiyatlara hak kazanan sporcu olduğunu vurgulayan Mehmet Özal, şöyle konuştu 
     ''Bir popstar yarışmasındaki kişiyi çok özelliği varmış gibi herkes tanıyor. Akademi Türkiye'de 2 hafta eğitim alıyor, rol yapıyorlar, bütün Türkiye onları tanıyor. Dünya şampiyonuyum, ama televizyon kanallarının hiçbirinde yokum. Basın bize değer vermezse ülke insanı hiç vermez. 
     Bir imza günü oluyor, orada adam robotla resim çektiriyor, seninle resim çektirmiyor. Korkuyor senden, tanımıyor ki. Bu kadar kötü durumdayız. Ülkemiz spordan bu kadar kopuk, bu kadar uzak. Basınımız da uzak. Spor deyince akla futbol geliyor. Beni sırf magazin yönümle tanıyanlar da var. Bunlar yazılmasın demiyoruz. Bunlar olayın sadece süsü olması lazım. Oysa bizim şampiyonluğumuz bunların süsü oluyor. Basında yer almak için olay mı yapmak lazım, boynuz mu kırmak lazım. Ya da ABD'den bayan hayranınızın maçlarınıza mı gelmesi lazım. Boynuzun yanında, bak Avrupa şampiyonu da olmuş, ya da ABD'li hayranı var, dünya şampiyonu da olmuş deyip geçiliyor, yazık.'' Mehmet Özal, Türkiye'de bilinçsiz bir ortam olduğunu ifade ederek, ''Sokaklara çıkıp, Olimpiyatlara kimler gidiyor diye kamuoyu araştırması yapsanız, herhalde Hakan Şükür, Sergen, Tuncay diye cevaplar alırsınız. Hala spor diye insanlara sadece futbol gösterilirse ne diyecekler. Ya da Popstar olimpiyatlara katılıyor mu diyecekler. Bu kadar bilinçsiz bir ortam var. Elbette bilinçli bir kesim de var. Onlar da destek olmalı'' şeklinde konuştu. 
     
     ''SÜREYYA'YI HERKES TANIYOR, BENİ KİMSE TANIMIYOR'' 
     Moskova'da dünya şampiyonu olmasının ekonomik olarak kendisine fazla getirisi olmadığını dile getiren Mehmet Özal, ''Visa sponsorluğu hariç bana hiçbir getirisi olmadı. Devletin verdiği ödül o zaman kısıtlıydı. Özel kuruluş olsun, sponsorluk yapmak isteyen şirketler olsun hiç kimse ilgi göstermedi'' dedi. 
     Süreyya Ayhan ile aynı dönemde şampiyon olduğunu ifade eden Mehmet Özal, Süreyya'yı herkesin tanımasına rağmen kendisini hiç kimsenin tanımamasından yakındı. Özal, şunları kaydetti 
     ''O Avrupa, ben dünya şampiyonu olmuştum. En fazla 3 gün haberim çıktı. Süreyya Ayhan'ı bütün Türkiye tanıyor. Dünya şampiyonu olmuşsun hiç kimse tanımıyor seni. Bunlar sporcuyu motive eden çok önemli şeylerdir. Grekoromen milli takımı şampiyonluğa doymuş bir takım. Dünya şampiyonu da var, olimpiyat şampiyonu da var. Bir Avrupa şampiyonluğu haberini bütün Türkiye her yerde gördü. Medyatik bir olaydan dolayı belki. Belki spor yaşamında çok önemli bir başarı ve kariyerdir, ama aynı kariyer sahibi diğer sporcuları da ihmal etmemek lazım. 
     Sporcu dünya şampiyonu olmuş, sen para vermiyorsun, gidiyor başka bir ülke adına yarışıyor. Sinan Şamil Sam benim sınıf arkadaşım. Boksta ilk defa büyüklerde ağır sıklette dünya şampiyonu oldu. Neden gitti. Çünkü para verilmedi. Verilebilirdi, imkan yok muydu, Türkiye Cumhuriyeti o kadar güçsüz bir ülke mi Şimdi gitti, profesyonel oldu, para için dövüşmeye başladı. Oysaki şimdi olimpiyatlarda en büyük madalya ümitlerinden bir tanesiydi. Biz bunları kaybedersek, sonunda kimseyi bulamayız. Sporcu bulursun, kendi imkanlarıyla yarışır. İşte yelkenci Ali Enver Adakan, tamamen kendi imkanlarıyla çalışıyordu. Gideyim ben olimpiyatlarda ülkeme madalya kazandırayım diyor. Ülke buna bürokrasiden dolayı hiçbir şey vermiyor. Zaten senin maddi imkanın var diye çocuğa harcırah bile vermeyecek neredeyse. Yani bir de bunu suiistimal ediyorlar.'' 
     
     ''ÜZERİMİZDE ÇOK BÜYÜK BASKI OLUYOR'' 
     Güreşçilerin yıllarca kendilerini ispatladığını ama nedense her olimpiyatta kendilerinden bir ispat beklediğini kaydeden Özal, ''Çünkü biz size yatırım yapıyoruz ve karşılığını bekliyoruz şeklinde bir yaklaşım var. Bu tabii ki üzerimizde çok büyük bir baskı oluşturuyor'' dedi. 
     Spor camiasından, basından, Türk halkından ve sporu destekleyen kurum ile insanlardan, manevi ve maddi beklentileri olduğunu anlatan Mehmet Özal, şunları söyledi 
     ''Bunları göremiyoruz. Devlet büyükleri bizi yalnız bırakmıyor. Ellerindeki imkanlar dahilinde gerekli ilgiyi zaten gösteriyorlar. Biz gerçekten destek buluyoruz, spor salonumuz da var. Bunun fazlasını istersiniz. Olimpiyatlarda halk sizden madalya bekliyor. En ufak bir açığınızda bunun faturası güreş camiasına çıkıyor. 
     Sydney Olimpiyat Oyunları'nda güreşten bir altın madalya çıktı, ama hiç madalya görülmedi. Başka şeyler görüldü. Oysaki olimpiyatlarda madalya almak çok zor. Ama biz yakaladık. Keşke 3-4 tane çıkarsaydık.'' 
     
     ''TÜRKİYE'DE SPORCU DEDİN Mİ BAŞARILI SPORCU AKLA GELİYOR'' 
     Mehmet Özal, şampiyon olabilecek kapasitedeki sporculara daha şampiyon olmadan sahip çıkmak ve gerekli imkanları vermek gerektiğini dile getirdi. 
     Özverili olamayan sporcunun hiçbir şekilde potaya giremediğini ifade eden Özal, ''Türkiye'de sporcu dedin mi başarılı sporcu akla geliyor. Herkes başarılı olmak ister. Bayram şampiyon oldu, iş sorunu çözüldü. Ama onun gibi şampiyon olabilecek kapasitede o kadar çok güreşçi var ki, biz bu bakımından çok zengin bir alt yapıya sahibiz. Ama bunların hepsi harcanıyor, spordan soğuyor, mecbur kalıyorlar, uzaklaşıyorlar. O yüzden daha fazla şampiyon olması gerekirken az sayıda kalıyor'' dedi. 
     
     ''MİLLİ SPORCULARA YARDIMCI OLUNMALI'' 
     Son birkaç hükümete kadar sporcular konusunda çalışmaların olmadığını belirten Mehmet Özal, şu anda hükümetlerin bu konuda güzel şeyler yaptığını ve şampiyon olan sporculara devletin imkanlar sağladığını söyledi. 
     Özal, şöyle devam etti 
     ''Devlet şimdi kadro, iş, sosyal güvence olarak şampiyon sporcuya imkan sağlıyor. Keşke bunu her milli sporcuya yapabilseler. Bununla ilgili güreş federasyonu güzel çalışmalar yapıyor. Genel müdürlük de bunun farkında. 
     Milli olmuş bir sporcu Beden Eğitimi Yüksek Okulu'nu bitiriyor, ama beden eğitimi öğretmenliği yapamıyor. Devlet memurluğu sınavından senden 70 puan bekliyorlar. Bütün hayatın kamplarda geçmiş. Liseden sonra belki hayatında matematik, fen görmemişsin nasıl bu puanı alacaksın. Çok belli kariyer yapmış olmana rağmen beden eğitimi öğretmenliği yapamıyorsun. Bununla ilgili bazı kanun değişiklikleri yapılmaya çalışılıyor. İnşallah olumlu sonuçlanır. Birazcık daha hızlanması lazım. Çünkü her gün değerler kaybediyoruz. Her gün yeni şampiyonlar, eski şampiyonlar zor durumda kalıyor. Yeni şampiyonlara bir kıvılcım verecek ortam hazırlanmıyor. Bu tür girişimler sporcuları motive eden şeylerdir. Ödül yönetmenliği çıktı, madalya sayısı arttı. Bu tür şeyler çok önemli.'' Başarısızlık olduğu zaman medyanın ve herkesin ilgisini çektiğini ifade eden Mehmet Özal, ''Yerden yere vurmayı çok iyi biliyorlar. Çalışmamışsın, formda değilsin, bu ülke senden neler bekliyor, sen gidiyorsun orda burada eğleniyorsun, kendini yeteri kadar vermiyorsun diyorlar. Bunun sakatlığı var, motivasyonu var, aile geçindiriyorsun, özel hayatın var, psikolojin var. 150 kilo kaldırabilen halterci, konsantre olamadığı zaman 100 kiloyu kaldıramıyor. Nasıl madalya beklersin. Sen bunun aile ve ekonomik durumunu güzelleştireceksin ki, sosyal sorunlarını spor yaşamına taşımasın'' diye konuştu. 
     
     ''ATİNA'DA BİRDEN FAZLA MADALYA KAZANMAK İSTİYORUZ'' 
     Artık 2004 Atina Olimpiyat Oyunlarına konsantre olduklarını ifade eden Mehmet Özal, sözlerini şöyle tamamladı 
     ''Sporda şans faktörü çok önemli. Kuranız güzel olacak, o gün gününüzde olacaksınız, hakemler tarafsız olacak, psikolojik ve sosyal probleminiz olmayacak. O gün mutlusunuz, konsantreli çıkacaksınız ve kazanacaksınız. Keşke o gün bütün Türk takımı o motivasyona girse de hepsi madalya alsa. Çünkü madalyaya yakınız. Çok yakınız, ama aynı ölçüde de çok uzağız. Çünkü insan faktörü var, insan işin içinde olduğu zaman hiçbir şeyin garantisi olmuyor. Hamza Yerlikaya, gerçekten çok şanslı bir sporcu. 2 dünya, 2 olimpiyat şampiyonluğu var. En güzel yerde şampiyonluklarını yaşadı. Bizim şimdiki hedefimiz güreşçiler olarak Atina'da birden fazla madalya almak. Bunu başarmak istiyoruz.'' 
     
</TEXT>
</DOC>
