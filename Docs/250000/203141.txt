<DOC>
<DOCNO> 203141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yazar/bila.html </URL>
<DATE> 2003/12/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Denktaş'ın kararı 
</HEADLINE>
<TEXT>

   
   KKTC seçimlerinden sonra gündemin ilk sırasında yeni hükümetin oluşturulması var. Önce bu sürecin sonuçlanması gerekiyor. 
   Ankara'da Dışişleri Bakanlığı'nın Annan planını esas alarak hazırladığı yeni planla, Denktaş'ın hazırlıklarının uyumlaştırılması çalışmaları başlayacak. Ancak, bu sürecin önümüzdeki haftadan önce başlaması mümkün değil. 
   Başbakan Erdoğan, Özbekistan'a giderken, Ankara'nın planının haftaya açıklanacağını belirtti. 
   Bu arada KKTC'de CTP lideri Mehmet Ali Talat, Cumhurbaşkanı Rauf Denktaş'ın görüşmeciliği bırakması konusundaki ısrarını sürdürüyor. Talat'ın tezi, görüşmeciliği siyasi sorumluluğu bulunan hükümetin, dolayısıyla başbakanın yürütmesi biçiminde. 
   Cumhurbaşkanı Denktaş ise görüşmecilik konusunda ısrarcı olmadığını söyledi. Başsavcının durumu inceleyeceğini ifade etti. 
   Denktaş'ın verdiği izlenim, görüşmeciliği bırakabileceği yönünde... 
   Denktaş'a bu görevi veren KKTC Meclis'i... 
   Ayrıca Annan planında da, daha önceki belgelerde de "toplum lideri" tanımı kullanılıyor. Cumhurbaşkanı'nı da doğrudan halk seçiyor. Bu koşullar bir arada değerlendirildiğinde, Denktaş kendiliğinden çekilmezse, ancak KKTC Meclisi görüşmecilik görevini başkasına verebilir ki, bu dahi, toplum lideri olarak doğrudan seçilmiş Cumhurbaşkanı açısından tartışılabilir. 
   Durum böyle olduğu halde KKTKC Cumhurbaşkanı Denktaş, görüşmecilik görevinden ayrılabilir ve bu görevi yeni hükümetin ve Meclis'in tercihine bırakabilir. 
   Denktaş, böyle bir karar alırsa sürpriz sayılmamalıdır. 
   Görüşmeciliği bırakması ise sonuca etkili işlev görmeyeceği anlamına da gelmez. Cumhurbaşkanı olarak nihai onay mercii olduğu gibi görüşme sürecinde de etkili olabilecek bir konumdadır. Eğer ortaya KKTC açısından kabul edilmeyecek bir durum veya belge ortaya çıkarsa, bunu onaylamama, nihai imzayı atmama yetkisi yine vardır. 
   Önümüzdeki süreçte, Denktaş, önerildiği gibi yeni görevi yeni görüşmeci veya görüşmecilere bırakarak, sadece denetim görevine çekilebilir. 
   Böylece, AB, Rum kesimi, KKTC muhalefeti ve hatta Ankara'da hükümeti açısından da bir "gerekçe"yi ellerinden alabilir. 
   
      
   
   
</TEXT>
</DOC>
