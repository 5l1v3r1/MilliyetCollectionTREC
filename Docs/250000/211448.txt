<DOC>
<DOCNO> 211448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko09.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytin dalında dondu, fiyatlar yükselebilir... 
</HEADLINE>
<TEXT>

     Sofralık zeytin üretiminin lider kuruluşu Marmara Zeytin Tarım Satış Kooperatifleri Birliği MARMARABİRLİK , bu yılki kampanya çerçevesinde, 42 bin ton ürün almayı hedeflerken, olumsuz hava koşulları sonucu meyvenin olgunlaşmaması ve donması yüzünden 17.5 bin ton alım gerçekleştirebildi. 
     Bu yıl zeytin arzının az olması yüzünden, ''Gemlik tipi'' sofralık zeytin fiyatlarının yükselebileceği bildirildi. 
     MARMARABİRLİK Genel Müdürü İsmail Muzaffer Eren, yaptığı açıklamada, rekolte tahminleri doğrultusunda, bu kampanya döneminde 35 bin ton kaplık, 4 bin ton ezmelik, 3 bin ton da yağlık zeytin almayı hedeflediklerini kaydederek, kaplık zeytinde hedefin tutmadığını belirtti. 
     Eren, ezmelik ve yağlık zeytin alımında hedeflerin aşıldığını, ancak olumsuz hava koşulları yüzünden ürünün kararmaması ya da tam olgunlaşmaması ve son günlerde dalında donması yüzünden kaplık zeytin alımında büyük sorun yaşadıklarını ifade etti. Eren, ''Zeytin hasadı bitmedi, Şubat ayına kadar devam edeceğini tahmin ediyoruz. Ancak, bundan sonra gelen zeytin sadece yağlık olur'' dedi. 
     ''Üreticiler gerçekten zor bir sezon geçiriyor. İznik, Gemlik ve Orhangazi'de hasat için zeytinliğine hiç giremeyen üreticilerimiz var'' diyen Eren, üreticinin mağdur olmaması için ilk kez ''Kızıl zeytin'' alımı yaptıklarını anımsattı. 
     Eren, MARMARABİRLİK'in stoklarında 10 bin ton dolayında zeytin bulunduğunu, bu yılki alımlarla birlikte eldeki sofralık zeytin miktarının toplam 27.5 bin tona ulaştığını kaydederek, şunları söyledi 
     ''Rekoltenin az olacağını düşünerek, tüccar sezon içinde çok yüksek fiyatla alım yaptı. Biz elimizden geldiği kadar piyasayı dengelemeye çalışacağız. Fakat, ürün arzının az olması, fiyatları yükseltecektir. Bu piyasanın kuralı.'' 
     
     ZEYTİN AĞAÇLARININ DURUMU 
     Tarım İl Müdürü Hasan Küçükballı da, doğal floranın dışına çıkan yüksek kesimlerdeki zeytinliklerde, olumsuz hava koşullarının daha fazla etkili olduğunu söyledi. 
     Küçükballı, denizden çok uzak yerlerde zeytinliklerin oluşturulmaması gerektiğine dikkati çekerek, zarar gören ürünün yanı sıra ağaçların ağır kar yükü altında kaldığını, don olaylarının uzun sürmesi halinde zararın artabileceğini söyledi. 
     Hasan Küçükballı, zeytin ağaçlarındaki tahribatın şubat-mart aylarında ortaya çıkacağını belirterek, kar yağışının yeraltı suları ve toprak için faydası olduğunun da unutulmaması gerektiğini kaydetti. 
     
</TEXT>
</DOC>
