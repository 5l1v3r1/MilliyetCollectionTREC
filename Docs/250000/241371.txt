<DOC>
<DOCNO> 241371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko06.html </URL>
<DATE> 2004/05/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Renault, Bursa fabrikasının kapasitesini artıracak... 
</HEADLINE>
<TEXT>

     Fatma Metin 

Renault Başkanı Louis Schweitzer, hem iç pazar talebine cevap vermek hem de Avrupa'da çok büyük başarıya ulaşan ve sadece Türkiye'de üretilen Megane Sedan'ın teslimat süresini kısaltabilmek için Bursa'daki Oyak Renault Fabrikası'nın kapasitesini artırmak niyetinde olduklarını açıkladı. 
     Renault'un küçük otomobili Modus'ün Madrid'de düzenlenen uluslararası tanıtım toplantısında soruları yanıtlayan Schweitzer, ''Türkiye'de pazar çok büyük ölçüde artıyor. Türkiye'deki üretimi artıracak mısınız 2005 ve sonrası için Türkiye pazarı hakkında ne öngörüyorsunuz '' sorusu üzerine, ''Türkiye'de yapısal bir büyüme söz konusu, fakat bilinmeyen unsurlar da içeren bir pazar. Bu büyüme artış göstererek devam edecek'' dedi. 
     Renault Bursa Fabrikası'nın 10-15 yıl önce sadece Türkiye pazarına yönelik olduğuna işaret eden Schwitzer, bugün artık Avrupa sistemine entegre olduğunu belirtti. 
     Schwitzer, ''Türkiye artık kaplı pazar değil, Avrupa'ya araç ihraç eden ülke. Renault'un tüm modellerinin satıldığı bir ülke. Modus'u da ithal edecek'' diye konuştu. 
     Türkiye'deki üretim tesislerinin kalite açısından çok başarılı oluğunu vurgulayan Schweitzer, hem iç pazar talebine cevap vermek hem de Avrupa'da çok büyük başarıya ulaşan ve sadece Türkiye'de üretilen Megane Sedan'ın teslimat süresini kısaltabilmek için Bursa fabrikasının kapasitesini artırmak niyetinde olduklarını söyledi. 
     
     300 MİLYON EURO YENİLEŞTİRME YATIRIMI 
     Renault'un yeni ürünü Modus hakkında da bilgi veren Schweitzer, bu aracın sadece İspanya'da üretileceğini bildirdi. 
     Bunun nedeni olarak İspanya'yı Renault'un ikinci vatanı gibi gördüklerini ifade eden Schweitzer, Modus'ün üretimi için İspanya'daki Valladolid fabrikasındaki yenileştirme çabalarına 300 milyon euro yatırım yaptıklarını kaydetti. Schweitzer, bu aracın kendileri açısından Nissan-Renault platform ortaklığının ilk ürünü olduğuna da dikkat çekti. 
     Schweitzer, Valladolid Fabrikası'nın günde 3 vardiya çalışma ile yılda 300 bin araç üretim kapasitesine çıkarılacağını, Modus'ün kendileri için bir pazar payı kazanma aracı olduğunu söyledi. 
     Renault Başkanı Schweitzer, ''Küçük segmentte yeni müşterileri çekmek istiyoruz. Avrupa'da satılan 3 araçtan biri bu segmentte'' dedi. 
     Modus'un Clio'nun üstünde konumlanacağını, buna göre aracın fiyatının da Clio'nun biraz üzerinde olacağını bildiren Schweitzer, ''A ve B segmentinde 2 yılda tamamen yenilenmiş bir ürün gamına sahip olacağız'' diye konuştu. 
     
     MODUS 2005 YILINDA TÜRKİYE PAZARINA GİRECEK 
     Verilen bilgiye göre, Renault'un sadece İspanya'daki Valladolid Fabrikasında üreteceği ve sonbaharda Avrupa'da satışa sunacağı araç, 2005 yılının ilk yarısından itibaren Türkiye pazarına girecek. 
     Aracın 75, 98 ve 113 beygir gücünde 3 benzinli, 65 ve 80 beygir gücünde 2 dizel motorlu modeli bulunuyor. 4 kapılı ve geniş iç hacimli araçta özel bisiklet taşıyıcı ve ilave viraj farları yer alıyor. 
     Arka koltuk, raylı sistemle 170 milimetre ileri geri kayabiliyor ve bu sayede diz mesafesi artırılabiliyor. Bagaj kapağının iki farklı şekilde açılması dar park alanlarında kullanıcıya avantaj sağlıyor. 
     50 üretici firmanın son model otomobillerinin sergilendiği Uluslararası Madrid Fuarı'nın açılışı ile aynı gün yapılan Modus'un uluslararası tanıtım toplantısına, 40 ülkeden yaklaşık 600 basın mensubu katıldı. 
     Oyak Renault Bursa fabrikasında günde halen tam kapasitede 2 vardiyada 700 araç üretiliyor. Nisan ayında 18 bin 800 adet üretimle de rekor kırıldı. 
     Fabrikada geçen yıl 132 bin 500 aracın üretimi gerçekleştirilirken, 1 milyar doları aşan ihracata da imza atıldı. 
     
</TEXT>
</DOC>
