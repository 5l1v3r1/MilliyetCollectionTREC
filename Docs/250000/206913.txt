<DOC>
<DOCNO> 206913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/guncel/gun01.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bana çıksa durur muyum 
</HEADLINE>
<TEXT>

   Aydın'da büyük ikramiye talihlisi olduğu iddia edilen Behçet Öz, "Ailem bana şüpheyle bakıyor. Bilet bile almadım. Hem bana çıksa burada işim ne " diyor 
      YALÇIN ATA DHA 
   
   Milli Piyango'nun yılbaşı özel çekilişinde çeyrek biletine 10 trilyon lira isabet eden ve ikramiyesini sessiz sedasız alan Aydınlı talihlinin kimliği merak konusu oldu. Talihli olduğu öne sürülen Behçet Öz, "Ben bilet bile almadım" dedi. Adnan Menderes Mahallesi 506 Sokak'taki bir apartmanın zemin katında oturan Öz, "İsim benzerliği olabilir. Televizyonda ismim çıkınca Ortaca'daki çocuklarım da aradı. Kendilerinden olayı gizlediğimi zannediyorlar. Bu kadar para çıksa burada işim ne Söylendiği gibi emekli de değilim. Seyyar manavlık yapıyorum" diye konuştu. 
   Muhtar Sabri Kendirlioğlu da, Behçet Öz'ün dört yıldır mahallesinde oturduğunu belirterek, şöyle konuştu "Davranışlarında bir tuhaflık görmedik. Her akşam olduğu gibi yine kahveye geliyor. Belli de olmaz ama çıktığını zannetmiyorum." 
   
   'Evli ve üç çocuklu' 
   Talihlinin teslim ettiği biletle Milli Piyango Muhasebe ve Mali İşler Daire Başkanı Şener Varol'dan 2.5 trilyon liralık çeki alan Ziraat Bankası Aydın Şube Müdürü Yılmaz Altın da açıklanan ismin doğru olmadığını söyledi. İsminin gizli tutulması konusunda talihliye güvence verdiklerini söyleyen Altın, "Ankara'ya yalnız gittim. Talihli evli ve üç çocuklu. Kendisi adını açıklamak isterse gazetecileri ben çağıracağım. Şimdilik bunu unutun" dedi. 
   
   
</TEXT>
</DOC>
