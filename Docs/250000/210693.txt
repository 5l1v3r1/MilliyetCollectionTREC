<DOC>
<DOCNO> 210693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo24.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, Nihat'ın AB'ye girmesini tartışıyor... 
</HEADLINE>
<TEXT>

     İspanya'nın Real Sociedad takımında oynayan milli futbolcu Nihat Kahveci'nin AB statüsünde oyuncu olarak tanınmasıyla ilgili tartışmalar sürerken, Futbol Yüksek Konseyi, Nihat durumunda olan diğer futbolcuların bu haktan yararlanmaması için mücadele veriyor. 
     Real Sociedad'ın başvurusu üzerine Nihat'ın Avrupa Birliği AB içinde B tipi vatandaş olarak tanınmasına ve İspanya Ligi'nde yabancı oyuncu statüsünden çıkarılmasına karar veren Madrid Yüksek Mahkemesi, İspanyol futbolunda büyük tartışmalara yol açtı. 
     İlk kez karşılaştıkları karara uymalarına karşın gerekçeleri net olarak anlayabilmek için Anayasa Mahkemesi'ne başvuracağını açıklayan Futbol Yüksek Konseyi CSD , Nihat'ı örnek göstererek İspanya'da bulunan diğer yabancı futbolcuların aynı haktan yararlanmasını önlemek istiyor. 
     İspanya basınında verilen haberlerde, Real Sociedad'ın Rus futbolcusu Karpin için de yabancı oyuncu statüsünden çıkarılması hususunda başvuruda bulunduğu belirtildi. Mahkemenin, Karpin'i çalışma yoluyla AB içinde B statüsünde tanımasına karşın henüz resmi kararın çıkmadığı söyleniyor. Mahkemenin Nihat için verdiği kararda, ''Nihat ile aynı durumda olan diğer futbolcular için bu karar uygulanamaz'' denildiği kaydediliyor. 
     Bu arada basına açıklama yapan Türk futbolcu, ''Ben de henüz ne olduğunu ve bu kararın yalnızca İspanya mı yoksa tüm Avrupa için mi geçerli olduğunu bilmiyorum'' diye konuştu. ''AB statüsünde oyuncu olduğum için artık daha fazla gol atacağım diye birşey yok. Sahada hiçbir statü gerekmiyor'' diye konuşan Nihat, sözleşmesi sona erdiğinde geleceğini ilk olarak kulübü Real Sociedad ile konuşacağını söyledi. 
     Real Sociedad'ın yıldız futbolcusu, pazar günü deplasmanda Celta De Vigo ile yapacakları karşılaşmayı ''6 puanlık bir maç'' olarak gösterdi. AB vatandaşı olarak ilk maçına çıkacak olan Nihat, ''Bizim gibi Celta De Vigo'ya da 3 puan gerekiyor. Bundan çok karışık bir maç. Celta De Vigo evinde bu sezon iyi sonuçlar alan bir takım değil. Eğer kazanırsak 6 puan almış gibi olacağız. Hedefimiz 45 puanı geçmek ve daha sonra başka hedefleri düşünebiliriz. 18 maçımız var ve bu hafta sonu da bir final maçı yapacağız'' dedi. 
     25 Ocak Pazar günü TSİ 18.00'de yapılacak maç öncesinden Real Sociedad 24 puanla 13., Celta De Vigo da 21 puanla 17. sırada bulunuyor. 
     
</TEXT>
</DOC>
