<DOC>
<DOCNO> 230990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy09.html </URL>
<DATE> 2004/04/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
TBMM Başkanı Arınç ''Tartışma olacaksa Kıbrıs'ta olması lazım'' 
</HEADLINE>
<TEXT>

     TBMM Başkanı Bülent Arınç, ''Kıbrıs'ta yol haritası devam ederken, Türkiye'yi bu tartışmanın içerisine çekmenin doğru olmadığına inandığını'' belirterek, ''Bu konu üzerinde bir tartışma olacaksa, evet ve hayırların sandıklara dolacağı Kıbrıs'ta olması lazım'' dedi. 
     Arınç, İstanbul Büyükşehir Belediye Başkanı Kadir Topbaş'ı ziyaretinden sonra basın mensuplarının Kıbrıs konusundaki sorularını yanıtladı. 
     ''Başbakan Tayyip Erdoğan'ın KKTC Cumhurbaşkanı Rauf Denktaş için 'Kıbrıs'ta konuşsun' açıklamasının ardından sizin Meclis'e konuşma yapmak için davet etmeniz çelişki midir '' sorusu üzerine Arınç, ''Kıbrıs'la ilgili New York'ta başlayan, Ada'da devam eden ve İsviçre'de son noktaya gelen Annan Planı'nın referanduma sunulacağı 24 Nisan tarihiyle noktalanacak bir süreç içinde olunduğunu'' anlattı. 
     Arınç, Türk Hükümeti'nin başarılı girişimleriyle bu sürecin başladığını hatırlatarak, ''Türk Hükümeti'nin bu diplomatik başarısını kutluyorum'' dedi. 
     Bülent Arınç, sürecin yeniden başlayarak müzakere yapılmasının, Türkiye'nin Ada'da kalıcı adil bir barışa yol açacak girişimlerinin dünya kamuoyunda kabul görmesinin takdir edilecek bir başarı olduğunu vurguladı. 
     Denktaş'ın, New York ve Ada'daki görüşmelere katıldığını, İsviçre'ye ise gitmeyi kabul etmediğini belirten Arınç, şunları kaydetti 
     ''24 Nisan'da bu planın bir parçası olarak iki toplumda referandum yapılacak. Bence çok önemli bir gün. Kendi açımızdan meseleye baktığımızda, KKTC'de yaşayan vatandaşlarımız, soydaşlarımız, 24 Nisan'da bu plana 'evet' ya da 'hayır' diyecekler. Karar halka bırakılmıştır. Halkın kararına hepimizin saygı duyması gerekir. İster plana evet, ister hayır olsun, Ada'da yaşayan insanların geçmişi de bilerek, geleceği de düşünerek kullanacakları oya hepimizin saygı duyması gerekir. Bu referandum Türkiye'de yapılmayacak, Ada'da yapılacak. Orada yapılacak referandumda eğer evet oyları çıkarsa, sonuçta bir anlaşmaya dönüşecek.'' 
     
     ''SON SÜREÇ TBMM'YE GELECEKTİR'' 

     TBMM Başkanı Arınç, anlaşmanın Anayasa gereğince TBMM'de onaylanması için yeni bir süreç başlayacağını ve bu sürecin kısa olduğuna işaret ederek, sözlerini şöyle sürdürdü 
     ''Ancak o zaman Meclis'te bulunan milletvekillerimiz, bu anlaşmanın onaylanması veya uygun bulmaması yönünde oylarını kullanacaktır. Son süreç TBMM'ye gelecektir. 
     Şimdi yol haritası böyle devam ediyorken, Türkiye'yi bu tartışmanın içerisine, bütün sokaklarıyla, caddeleriyle, toplantı salonlarıyla ve en sonunda Meclisi ile tartışmanın içerisine çekmenin doğru olmadığına inanıyorum. Bu benim kişisel düşüncem. Kıbrıs sorununu Türkiye'de ve Kıbrıs'ta herkes az çok biliyor. Bu planın bu noktaya nasıl geldiğini de biliyor. Ne getirip, ne götürdüğünü de biliyor. Ancak bu konu üzerinde bir tartışma olacaksa, 'evet ve hayır'ların sandıklara dolacağı Kıbrıs'ta olması lazım. Kıbrıs Türk halkının, bu konuda kullanacakları oya kendilerinin, serbestçe ve güçlü iradeleriyle karar vermesi gerekir.'' Arınç, KKTC Cumhurbaşkanı Rauf Denktaş'ın partiler üstü, dernekler üstü bir şahsiyet olduğuna inandığını belirterek, ''O, bizim gözümüzde KKTC'nin Cumhurbaşkanı'dır. Ve Türk halkının gözünde bir milli kahramandır. O'nu bir dernek binasına sığdırmak, parti grubunun toplantı salonuna sığdırmaya çalışmak doğru değildir'' dedi. 
     Arınç, İstanbul Büyükşehir Belediyesi'nde basın mensuplarının Kıbrıs'a ilişkin sorularını yanıtlarken, KKTC Cumhurbaşkanı Denktaş'ı, çok sevdikleri ve çok takdir ettikleri bir büyükleri olarak gördüğünü ve her zaman takdir eden bir insan olduğunu belirterek, şöyle dedi 
     ''Sayın Denktaş'ın zaman zaman Türkiye'ye davet edilerek bir kısım derneklerin, bir kısım partilerin güç gösterisine dönüştürme gayretlerini uygun bulmuyorum. Bir kısım kuruluşlar, Sayın Denktaş üzerinden siyaset yapıyor olabilirler. O'nun üzerinden kendilerine göre bir rant temin ediyor olabilirler ve Türkiye'yi tartışmanın bir parçası haline getirmek istiyor olabilirler. Ben Denktaş'ın, partiler üstü, dernekler üstü bir şahsiyet olduğuna inanıyorum. O, bizim gözümüzde KKTC'nin Cumhurbaşkanı'dır. Ve Türk halkının gözünde bir milli kahramandır. O'nu bir dernek binasına sığdırmak, parti grubunun toplantı salonuna sığdırmaya çalışmak doğru değildir. Kendisinin bu tür taleplere bugüne kadar samimiyetle koştuğunu biliyorum. Ama Türkiye'de bunun üzerinden siyaset yapmaya çalışıldığının ne kadar farkında olduğunu düşünmüyorum. Bu benim kişisel düşüncelerim...'' 
     
     DENKTAŞ'LA GÖRÜŞME 

     Arınç, Denktaş'ın bugüne kadar kendisini defalarca telefonla aradığını, ancak TBMM'de konuşma yapma arzusunu bugüne kadar dile getirmediğini ifade ederek, şunları kaydetti 
     ''Sanki Sayın Denktaş gelmek istiyor da meclis kendisine kapalı gibi bir hava meydana getirildi. Bu beni fevkalade üzdü. Kendisini telefonla aradım. Düşüncelerimi ifade ettim. Sizin yıpranmanızı arzu etmiyorum. Sizin üzerinizden siyaset yapılmasını istemiyorum. Sizi, dernek ve partiler üstü bir şahsiyet olarak arzu ediyorum. Siz, Cumhurbaşkanımızsınız. Arzu ediyorsanız buyrun, meclisimize gelin ve konuşmanızı yapın diye kendisine arz ettim. O da, her şeye rağmen mecliste konuşma yapma isteğini ifade etti. Sayın Cumhurbaşkanımızın talebi benim için bir emirdir. Bana düşen bunu yerine getirmektir. O yüzden 15 Nisan Perşembe günü TBMM'de konuşmalarını yapmak üzere Türkiye'ye geleceklerdir ve bütün milletvekillerimiz kendilerini rahatlık içinde dinleyeceklerdir. 
     Sayın Cumhurbaşkanı, belki de bu konuşmayı kendi siyasi hayatı, kendi ömrü içinde bir dönüm noktası olarak görmesi sebebiyle son olarak mecliste bir konuşma yapmayı arzu etmiştir. Meclisimiz, milletin meclisidir. Milletimizin bu değerli şahsiyeti bir kez daha Genel Kurul'da dinlemesinin yararı da olabileceğini düşünüyorum. Meselenin altı, üstü, önü, arkası budur.'' Bir gazetecinin ''Sayın Erdoğan'ın açıklaması ile sizin davetiniz çelişki midir '' yönündeki sorusuna Arınç, Başbakan'ın konuşmalarını yorumlama noktasında olmadığını, Denktaş'ın da buna nasıl cevap verdiğini, bunun ne anlama geldiğini söylemenin edebine yakışmayacağını söyledi. 
     Arınç, kişisel düşüncelerini dürüstçe ifade ettiğini, Denktaş üzerinden Türkiye'de siyaset yapılmasının doğru olmayacağını ve buna izin ve imkan verilmemesi gerektiğini söylediğini kaydetti. 
     Bülent Arınç, 9. Cumhurbaşkanı Süleyman Demirel'in ''Kıbrıs'ın, Kıbrıs'ın meselesi olmaktan çok, Türkiye'nin çok önemli bir sorunu olduğunu'' söylediğini belirten ve bu görüşe katılıp katılmadığını soran bir gazeteciye de, bunları yorumlama noktasında olmadığını ifade ederek, bu soruların Sayın Başbakan yurda döndükten sonra kendisine sorulmasını istedi. 
     
     REFERANDUM 

     Arınç, bir gazetecinin, bu referandumun Türkiye'de de yapılıp yapılamayacağına ilişkin sorusuna, ''Hayır. Bu, planda öyle bir şey yok'' yanıtını verdi. 
     Arınç, KKTC Cumhurbaşkanı Denktaş'ın, Başbakan'ın yanlış bilgilendirildiği yönünde bazı açıklamaları olduğunun hatırlatılması üzerine de, Denktaş ile Erdoğan arasındaki konuşmaların ne anlama geldiğinin kendisine sorulmamasını istedi. 
     TBMM Başkanı Arınç, yakın tarihi herkes kadar çok iyi bildiğini belirterek, şunları kaydetti 
     ''Toprak aldık, toprak verdik. Şunu yaptık, bu gitti, bu geldi. Bunların tartışılma zamanı değil. New York'ta müzakereler öncesi görüşmeler yapılırken, bu yol haritası üzerinde mutabık kalanların içerisinde Cumhurbaşkanı Denktaş da vardı, Başbakan Talat da ve O'nun yardımcısı Denktaş da vardı. Dolayısıyla bütün bu süreç 3 ay içerisinde oldu. Bütün bunlardan benim haberim yoktu, muvafakatım yoktu, benim dışımda cereyan etti diyemez hiç kimse. 
     Annan Planı'nın Türk tarafını yüzde 100 tatmin etmediğini herkes biliyor. Bu çok iyi bir şey oldu diye sokaklara dökülüp bayram yapan yok. Ama Kıbrıs sorunu bugünün sorunu değil, dünün de değil. Şu kadar yıl öncesinden geliyor. Bu sorunun bir şekilde çözülmesi lazım. Bunun için de adımlar atılmıştır. Bu adımların yeterli olup olmadığını ne siz, ne ben, Kıbrıs'ta yaşayan Türk soydaşlarımız karar verecek. Halkın kararından kimler ürküyor ki onu bir şekilde etkilemeye çalışıyorlar Bırakalım 200 bin kişi kendi yaşadıkları sorun hakkında hem geçmişi, hem de geleceği içerisine alabilecek bir karar verebilsinler. Bütün bunların hepsinin referandumda ortaya çıkmasını beklemek ve ona göre hareket etmek bize düşen görevdir.'' Arınç, Güney Kıbrıs Rum Kesimi'nin referandumu öteleme talebinin ''oyun'' olarak değerlendirildiği şeklindeki hatırlatmalar üzerine, ''Ona karar verecek olan ben değilim. BM Güvenlik Konseyi'nin iyiniyet misyonu çerçevesinde yürütülen görüşmelerde bu yol haritasına taraflar evet demişlerdir. Benim, ertelensin veya ertelenmesin diye katkıda bulunmam mümkün değil. Mümkün olsa bile benim sözümü dikkate alacak hiçbir mercii yok'' dedi. 
     Arınç, Rum tarafının ister evet ister hayır desin kendisini hiç ilgilendirmediğini söyledi. 
     Bir gazetecinin, Kıbrıs'ta yapılacak referandumda evet çıkmamasının Türkiye'de nasıl değerlendirileceği yönündeki bir soruya, ''Biz tezkereler görmüş bir meclisin başkanıyız. Bu söyledikleriniz çok basit şeyler'' diye yanıt verdi. 
     

     
</TEXT>
</DOC>
