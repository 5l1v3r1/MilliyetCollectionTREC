<DOC>
<DOCNO> 207739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo09.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray taraftar derneklerini bütünleştirme toplantısı... 
</HEADLINE>
<TEXT>

     Galatasaray Taraftar Dernekleri Bütünleşme Projesi'nin tanıtımı, İstanbul'da yapıldı. 
     Florya Metin Oktay Tesisleri'nde bulunan Calsberg Cafe'de gerçekleştirilen tanıtıma, 28 dernekten 68 üye katılırken, proje amacının dernekleri tek çatı altında toplayarak oluşan potansiyeli kulübe aktarabilmek, tüm dernekleri ortak bir kalite standardına taşımak ve kısa vadede kulübe en az 1.5 milyon dolar gelir sağlamak olduğu açıklandı. 
     Önceliğin Galatasaray'a maddi destek vermek olduğunu belirten Proje İcra Komitesi Dönem Başkanı Ömer Parıldar, ''Biz taraftar dernekleri olarak sadece televizyondan ya da stattan maç izleyip, yenilince üzülüp, kazanınca da alkışlamak istemiyoruz. Kulübümüze her konuda kayıtsız şartsız destek olmayı amaçlayıp, amatör şubelere finansman, futbol takımımızın da bazı giderlerine destek sağlamayı hedefledik. Kulübümüzle entegre olarak daha güzel şeyler yapmak istiyoruz'' dedi. 
     Tanıtımda Galatasaray Kulübü adına Genel Sekreter Sinan Kalpakçıoğlu yer alırken, üyeler proje tanıtımı sonrası aralarında Hakan Şükür ve yönetici Derya Taşdelenler ile birlikte fotoğraf çektirip, tesisleri gezdiler. 
     
     SONUÇ BİLDİRİSİ OKUDULAR 
     Taraftar dernekleri, tanıtım sonrasında bir sonuç bildirisi okuyarak yönetim kurulu, futbolcular ve teknik heyete destek verdi. 
     Derneklerin bildirisinde şöyle denildi 
     ''Son dönemlerde futbol takımımızın aldığı bazı başarısız sonuçlar sonrasında başkanımız Özhan Canaydın, yönetim kurulumuz, teknik heyetimiz ve sporcularımıza karşı kamuoyunda aşırı haksız bir tavır sergilenmektedir. Bizler Galatasaray Spor Kulübü'nün futbol takımından ibaret olmadığını, takımımızın bundan çok kısa bir süre önce Türkiye'de ve Avrupa'da aldığı başarılı sonuçlarla bizleri bir ulus olarak nasıl gururlandığını hatırlatmak isteriz.'' 
     
</TEXT>
</DOC>
