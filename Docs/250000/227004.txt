<DOC>
<DOCNO> 227004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonyas05.html </URL>
<DATE> 2004/03/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İsa'nin Çilesi, Kuveyt'te Sünnilerle Şiileri birbirine düşürdü 
</HEADLINE>
<TEXT>

     Avustralyalı aktör Mel Gibson'un yönettiği ''İsa'nın Çilesi'' adlı film, Kuveyt'te Şiilerle Sünnilerin arasını açtı. 
     Resmi yetkililerden henüz filmle ilgili açıklama gelmedi, ancak Sünniler filmin oynatılmasına karşı çıkarken, azınlıktaki Şiiler filmin gösterilmesini istiyor. 
     Kuveytli Sünniler için fetva makamına sahip İlahiyat Fakültesi Dekanı Muhammet Ettebtebey, filmin İslam'a aykırı olduğuna hükmetti. Ettebtebey, filmin yasaklanmasını istedi ve filmi izleyen her Müslümanın günaha gireceğini söyledi. 
     Kuveytli Şiilerin önde gelen ismi Ayetullah Muhammed Bakır Elmuhri ise, filmin gösterilmesinde sakınca olmadığını söyledi ve yetkililerin filme izin vermesini istedi. 
     Elmuhri, ''Yahudilerin İsa'ya ve diğer peygamberlere yaptıkları kötülükleri göstermek için bu güzel bir fırsat. Yahudilere ve Yahudiliğe saygılıyız, Siyonist Yahudilere değil'' dedi. 
     Hıristiyan aleminde de tartışma yaratan ve bazı kesimlerin tepkisini çeken filmde, İsa peygamberin son saatleri anlatılıyor. 
     
</TEXT>
</DOC>
