<DOC>
<DOCNO> 241505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur31.html </URL>
<DATE> 2004/05/20/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Çetin Alp'in oğlu cenazede kırgındı ''Babam sadece 'Opera' değil'' 
</HEADLINE>
<TEXT>

     Kadıköy'deki evinde vefat eden sanatçı Çetin Alp Küçükarslan , Feriköy Mezarlığı'nda toprağa verildi. 
     Alp'in cenazesi, Şişli Camii'nde kılınan ikindi namazının ardından Feriköy Mezarlığı'na defnedildi. 
     Alp'in oğlu Ahmet Küçükarslan, gazetecilere yaptığı açıklamada, babasının ölümünün Eurovision Şarkı Yarışması'yla ilgisi olmadığını söyledi. 
     Küçükarslan, babasının mesleğini devam ettirdiğini belirterek, şunları söyledi 
     ''Babam sadece Eurovision Şarkı Yarışması'na katılmadı. ABD ve Bulgaristan'da da yarışmalara katıldı, birincilikler aldı. Babam sadece Eurovision veya cenazede anılacak bir kişi değildi. İstanbul'daki Eurovision Şarkı Yarışması'nın finaline davet edildi, ancak gitmedi.'' Kırgın olduğunu da ifade eden Küçükarslan, ''Bu dünyaya Çetin Alp'ler her zaman gelmez. Acaba babam, yıllar sonra anılacak mı Opera şarkısıyla mı, yoksa ABD ve Bulgaristan'da elde ettiği başarılarla mı anılacak Sizlerden insan olarak rica ediyorum. O sadece 'Opera' değil'' dedi. 
     Özdemir Erdoğan da Çetin Alp'in inanılmaz güzel bir sesi olduğunu belirterek, ''Böyle sesler yetişmiyor. Layık olduğu yere gelemedi ve Türkiye ondan yeteri kadar istifade edemedi'' diye konuştu. 
     Suna Yıldızoğlu da Alp'in çok iyi bir insan olduğunu ifade ederek, ''9 yıl beraber yaşadık. En merhametli insanlardan biriydi. Sanatçı olarak hak ettiklerini görmedi. Böyle gitmemesi gerekirdi'' dedi. 
     Cenaze törenine, Alp'in kızı Filiz Küçükarslan, sanatçılar Ali Rıza Binboğa, Serdar Gökhan, Özdemir Erdoğan, Atilla Atasoy, Müjdat Gezen, Ümit Besen, Adnan Şenses ve Füsun Önal ile çok sayıda seveni katıldı. 
     
</TEXT>
</DOC>
