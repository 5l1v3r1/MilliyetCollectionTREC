<DOC>
<DOCNO> 239847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/ekonomi/eko01.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan ve Önal'a Yüce Divan yolu 
</HEADLINE>
<TEXT>


Devlet eski bakanlarından Hüsamettin Özkan ve Recep Önal'ın Halkbank'ı zarara uğrattıkları gereksiyle Yüce Divan'da yargılanmasına karar verildi 

SALİHA ÇOLAK Ankara 

Yolsuzlukları Araştırma Komisyonu'nun önerisiyle kurulan Soruşturma Komisyonları'ndan ilk Yüce Divan kararı çıktı. Siyasette fırtınalı bir döneme damgasını vuran, bir zamanların perde arkasındaki etkili isimleri eski devlet bakanı ve başbakan yardımcısı Hüsamettin Özkan ile ekonomiden sorumlu eski devlet bakanı Recep Önal'ın, "Halkbank'ı zarara uğrattıkları gerekçesiyle, Türk Ceza Kanunu TCK 230. maddede düzenlenen görevi ihmal suçundan Yüce Divan'da yargılanması"na karar verildi. Dönemin banka yöneticileri hakkında da suç duyurusunda bulunma kararı alındı. 
Raporun, Genel Kurul'da, gizli oylamada üye tam sayısının salt çoğunluğuyla kabul edilmesiyle karar kesinleşecek. Genel Kurul'daki görüşmeler sırasında isterlerse kendilerini savunabilecek olan Özkan ve Önal, "Halkbank'ın usulsüz kredileriyle ilgili soruşturma raporlarını zamanında işleme koymayarak, zararın, 3.5 katrilyon liraya ulaşmasına yol açmakla" suçlanıyor. 

CHP'li vekil çekimser 
Özkan ve Önal'ın ikişer kez gelip savunma verdikleri Soruşturma Komisyonu'nda karar, Özkan dosyasında dokuz kabul oyuna karşı bir çekimser oyla, Önal dosyasında da sekiz kabul oyuna karşı iki çekimser oyla verildi. 
Her iki oylamada da çekimser oy kullanan CHP Ardahan Milletvekili Ensar Öğüt, yeterli inceleme yapılmadan karar verildiği gerekçesiyle kabul oyu kullanmadığını bildirdi. Kararı 28 Şubat'ın rövanşı diye nitelendiren Öğüt, Özkan'ın mal varlığına ilişkin yeterli incelemenin yapılmadığını söyledi. Önal'ın ise görev yaptığı 73 günde bir tek dosya geldiğini onu da havale ettiğini belirten Öğüt, bu nedenle sorumluluğu bulunmadığını anlattı. 

Özkan ailesi gayrimenkul zengini... TBMM Halkbank Soruşturma Komisyonu, eski Başbakan Yardımcısı Hüsamettin Özkan'ın malvarlığını Meclis Başkanlığı'ndan istedi. Başkanlık, Özkan'a ait mal bildirimi bulunmadığı bilgisini iletti. Komisyon bunun üzerine, tapuya başvurarak, Özkan ve ailesine ait gayrimenkullerin listesini istedi. 
Özkan'ın gayrimenkul listesi 1997 - 2004 
Hüsamettin Özkan adına, Topçular'da bir mesken, Ortaköy'de üç dükkan.Kızı Nafize Özlem Alkın adına, Beykoz Konakları'nda iki villa intifa hakkı Hüsamettin Özkan'a ait .Kızı Didem Özkan adına, Beykoz Konakları'nda villa intifa hakkı Hüsamettin Özkan'a ait .Anne ve babası Şehribay ve Mustafa Özkan adına, Beşiktaş'ta bir mesken. Sarıyer'de bahçeli ev. Sarıyer'de üç arsa.Kardeşi Necdet Özkan adına, Zekeriyaköy'de üç arsa.Kayınvalidesi Hatice Betül Özbay adına, Kadıköy'de iki ev. 


</TEXT>
</DOC>
