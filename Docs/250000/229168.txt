<DOC>
<DOCNO> 229168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/spo04.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağduyuya davet 
</HEADLINE>
<TEXT>

   Trabzonspor Başkanı Atay Aktuğ, Bursaspor maçı için hedef göstermeden Futbol Federasyonu ile MHK'nın dikkatini çekti, "Her kurumun bu karşılaşma konusunda duyarlı olmalarını bekliyoruz" dedi 
      
   'Kritik haftalar' 
   TRABZONSPOR Başkanı Atay Aktuğ, ligde kritik haftalara girildiğini her kurumun çok duyarlı olması gerektiğini ifade etti. Bu hafta oynayacakları Bursaspor maçının önemine dikkat çeken Aktuğ, "Rakibimiz kümede kalmak için üç puan almak isteyecek. Biz de şampiyonluk mücadelesinde kazanmak istiyoruz" diye konuştu. 
   
   'Mazeret değil' 
   SON dönemde tartışılan hakemler konusunu da gündeme getiren Aktuğ, "Biz hakemlerin art niyetli olmadıklarına inanıyoruz. Hakem gördüğünü çalar ama görmemek de mazeret değildir" yorumunu yaptı. Başkan, "Trabzonspor olarak, Şu hakemi isteriz, bu hakemi istemeyiz gibi bir yaklaşımımız da bulunmuyor" dedi. 
   
   'Gelsinler, görüşelim' 
   ATAY Aktuğ, Gökdeniz'e İngiltere'nin Tottenham kulübünün 4 milyon pound bonservis ücreti vermek istediği biçiminde haberlerin gerçeği yansıtmadığını belirtti, "Varsa böyle bir şey, gelsinler pazarlık edelim. Bunlar maksatlı şeyler" diye konuştu. Aktuğ, yabancının Macar ya da Polonyalı olabileceğini de söyledi. 
   
   Trabzonspor nefes açtı    FUTBOLCU izlemek üzere gittiği Avusturya ve Belçika'dan dönen Teknik Direktör Ziya Doğan, dün yapılan antrenmana katıldı. Bordo-Mavililer'in Bursaspor maçının hazırlığı şeklinde geçen çalışmada, sakatlığı bulunan Tayfun dışında tüm futbolcular katıldı. Doğan, futbolculara kondisyona yönelik bir çalışma gerçekleştirdi. Öte yandan antrenmanın ardından Bordo-Mavili futbolcular A takıma yeni yükselen Muhammet Reis'in dün ölen babası Harun Reis'in cenazesine gitti. 
   
   Prim zenginleri    TRABZONSPOR'UN ligde son 8 maçını kazanması, futbolcuların prim gelirini de artırdı. Bordo - Mavililer ilk yarıda alınan 10 galibiyetin karşılığı olan 600 milyar lira alırken, ikinci devrede 650 milyar liralık bir prim aktarıldı. Ankaragücü, Denizlispor, Malatyaspor ve İstanbulspor maçlarının primlerinin de eklenmesiyle ödenecek rakamın 890 milyar lirayı bulacağı bildirildi. 
   
   Gürcistan harekatı    GAZİANTEP - Ankaragücü maçını izleyen Trabzonspor Futbolcu İzleme Komitesi Üyesi Cemil Canalioğlu'nun, Gürcistan'a gittiği belirtildi. Ankaragücü'nden Umut, Gaziantepspor'dan da Bülent Bölükbaşı'nı izleyen Canalioğlu'nun, Dinamo Tiflis'ten Otar Khizaneishvili ile Revaz Kemiglidze ve Lokomatif Tiflis'in oyun kurucusu David Sradze'yi yakın takibe alacağı öğrenildi. 
   
   
</TEXT>
</DOC>
