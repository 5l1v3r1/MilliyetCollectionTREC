<DOC>
<DOCNO> 201284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/spor/spo03.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özür dileriz 
</HEADLINE>
<TEXT>

   Terim, kaybedilen tur için Türk halkına özürlerini iletti, "Torino'daki Juventus, İstanbul'daki Real Sociedad maçlarında futbolumuzun karşılığını alsak böyle olmazdı" diye konuştu 
      ERHAN TELLİ 

   
   'Gol çok basitti' 
   GALATASARAY Teknik Direktörü Fatih Terim, 1-1'lik beraberlik ve Şampiyonlar Ligi'nden elenmeleri nedeniyle Türkiye'den özür diledi. Real Sociedad karşısında işi orta sahada bitirmek istediklerini vurgulayan Terim, "Rakibimizin savunmayı orta sahaya yakın tutacağını düşündük ve böyle pozisyon bulmayı hesapladık. Golü de erken attık. Ama çok basit bir gol yedik. Bundan sonra fırsat yakaladık ama sonuca gidemeyince Şampiyonlar Ligi'ne veda ettik" dedi. 
   
   'Nöbet değişimi var' 
   TURU kaybetmelerinde Torino'daki Juventus ve İstanbul'daki Real Sociedad maçlarının etkili olduğunu vurgulayan Fatih hoca, "Bu maçlarda futbolumuzun karşılığını alamadık" diye konuştu. Takımdaki sıkıntılara dikkat çeken Galatasaray çalıştırıcısı, "Oyunu atak düşündüğümüz için tehlikeler yaşıyoruz. Ama gol yememeyi bir türlü başaramıyoruz" yorumunu yaptı. Terim, şöyle devam etti "Bu saattten sonra revizyon değil, takım içinde nöbet değişimi olabilir." 
   
   Olimpiyat sudan ucuz 
   GALATASARAY Olağan Divan Kurulu toplantısı dün Galatasaray Lisesi'nde yapıldı. Yönetimi Özkan Olcay temsil etti. Olcay, "Beşiktaş ile İnönü Stadı'nı kullanmak için görüştük. 5 milyon dolar istediler. Biz Olimpiyat Stadı'na yıllık 150 bin dolar ödedik" dedi. Bu arada toplantıda kürekçilere de ödül verildi. Üyeler, ismi Ali Şen olan bir sporcuya, "Adını değiştir" diye takıldı. 
   
   
</TEXT>
</DOC>
