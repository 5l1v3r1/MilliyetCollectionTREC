<DOC>
<DOCNO> 243870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/ekonomi/eko02.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Harran'a golf yatırımcısı aranıyor 
</HEADLINE>
<TEXT>


Türkiye Golf Federasyonu dört yılda 100 golf sahası için 500 milyon dolarlık proje hazırladı. Saha kurulması önerilen yerler arasında Harran da var 

DİLEK TAŞ 

Turizm Bakanlığı'nın 9 golf sahası yapımı için arazi tahsisine 150'den fazla yerli ve yabancı şirket başvurunca Türkiye Golf Federasyonu TGF 4 yılda 100 golf sahası yapmak için karar aldı. Pazartesi günü TGF'nin düzenlediği ve Dünya Golf Federasyonu Başkanı ile Avrupa Golfçüler Birliği Başkanı'nın da katılacağı konferansta yerli ve yabancı yatırımcılar bir araya gelerek Türkiye'de golf yatırımlarını tartışacak. 
Gençlik ve Spor Bakanlığı'nın işbirliğiyle turizm gelirlerini artırabilmek ve turizmi 12 aya yayabilmek için yapılacak konferansta golf turizmi ile turizm gelirlerinin 1 milyar dolar artırılması hedefleniyor. 

'Şimdi tam zamanı' 
TGF Başkanı Ahmet Ağaoğlu, şu anda Türkiye genelinde toplam 9 olan golf sahası sayısının, turistik golf sahalarının inşası ile 4 yılda 100'e çıkarılmasının hayal olmadığını belirterek amaçlarının golf turizminin toplam turizm gelirleri içindeki payının artırılmasını amaçladıklarını söyledi. 
TGF'nin önerdiği yatırım alanları içinde İstanbul, İzmir, Datça, Mersin, Tarsus, Adana, Side, Çolaklı, Manavgat ve Harran bulunuyor. Ağaoğlu "Ben bir zamanlar 'Ne zaman bu ülke Harran'da golf sahasına sahip olur, o zaman AB'ye girer' demiştim. Şimdi zamanıdır" şeklinde konuştu. 
Ortalama bir golf tesisinin 4.5 - 5 milyon dolara inşa edildiğini belirten Ağaoğlu, 100 golf projesinin 500 milyon dolara malolacağını söyledi. Yatırımların tamamlanmasıyla 1.5 milyon golf turistinin Türkiye'ye gelmesinin planlandığını söyleyen Ağaoğlu, bunun 1 milyar dolar getiri sağlayacağına dikkat çekti. Ağaoğlu, projenin en büyük problemi olan arazi tahsisleri konusunda Turizm Bakanlığı ile Orman Bakanlığı'nın olumlu görüş içinde bulunduğunu sözlerine ekledi. 
72 golf sahasına sahip İtalya ile 272 golf sahası olan İspanya'yı örnek almak gerektiğini söyleyen Ağaoğlu, "Rakip olarak gördüğümüz Yunanistan'da bizden az 5 tane golf sahası var. Ancak onlar da AB'den aldıkları teşviklerle bu sayıyı 4 - 5 yılda 20'ye çıkaracaklar. O zaman geriye dönüp suçlu aramaya başlayacağız" dedi. 

İstanbul'a 20 saha önerisi Yer Saha sayısı İstanbul 20 İzmir 12 Denizli 2 Kapadokya 4 Datça 10 Dalaman - Sarıgerme 4 Marmaris 4 Bodrum 6 Fethiye 2 Kemer, Tekirova, Çıralı 4 Aksu, Kundu, Lara 4 Side, Çolaklı, Manavgat 10 Alanya 4 Mersin, Tarsus, Adana 12 Ankara 4 Bursa 2 G.Antep, Kayseri, Eskişehir, Bolu 1 Şanlıurfa - Harran 2 
Türkiye Golf Federasyonu'nun önerdiği yatırım alanları. 

İspanya golf turizminden 4.5 milyar dolar kazanıyor Türkiye Portekiz İspanya Nüfus 70 milyon 10 milyon 39 milyon Gelen turist sayısı 15 milyon 14 milyon 78 milyon Toplam turizm geliri 10 milyar 9 milyar 50 milyar Gelen golf turisti sayısı 160 bin 1.1 milyon 2.5 milyon Golf turizm geliri 20 milyon 1 milyar 4.5 milyar Golf sahası sayısı 9 72 272 
Kaynak EGA, Avrupa Golf Birliği 


</TEXT>
</DOC>
