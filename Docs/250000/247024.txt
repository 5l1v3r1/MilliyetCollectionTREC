<DOC>
<DOCNO> 247024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/siyaset/axsiy01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çerkezler bayram etti 
</HEADLINE>
<TEXT>


TRT'deki Çerkezce için, "Bugün bizim için bayram günüdür" yorumunu yapan Düzceli Çerkezler, Kuzeybatı Kafkasya lehçesinde yayınlar istedi 

ÇANKARA Milliyet DÜZCE AA 


Türkçeden farklı dil ve lehçelerde yayına başlayan TRT'nin, aynı haberleri tekrar etme, önemli ve sıcak haberlere yer vermeme uygulaması dün de sürdü. 
Dünya ajanslarının bile "flaş" haber olarak verdiği 4 eski DEP milletvekilinin cezaevinden tahliyesine ilişkin haber Çerkezce yayında yer bulmadı. "Bugün bizim için bayram günüdür" diyerek mutluluklarını ifade eden Düzceli Çerkezler de, yayınların Kuzeybatı Kafkasya lehçesinde yapılmasını istedi. 
Radyo 1'den 06.10 - 06.45, TRT - 3'ten de 10.30 - 11.00'de yapılan yayında Leyla Zana ve arkadaşlarına ilişikin tek kelimeye bile rastlanmazken daha önce gösterilen haber ve belgesellerin aynılarına yer verildi. Dünkü yayının Boşnakça, Arapça ve Kırmanci lehçelerinde verilen haberlerden tek farkı Güney Marmara Kafkas Dernekleri Şenliği'ne ilişkin haber oldu. Önceki günkü Kürtçe yayın sırasında da Diyarbakır Kültür ve Sanat Festivali'ne ilişkin habere yer verilmişti. 

Neredeyse NBA bitecek 
Tekrar haberler, spor yayınlarında da kendini gösterdi. Beşiktaş'ın geçen hafta Denizlispor'dan transfer ettiği Çağdaş'ın imza törenine ilişkin görüntüler tekrarlanırken, Beşiktaş'ın yeni teknik direktörü Vicente Del Bosque'nin transferinden hiç bahsedilmedi. Amerikan Profesyonel Basketbol Ligi NBA konferans finallerinin görüntülerine yer verilmesi de dikkati çekti. 
Kafkas Halk Dansları Topluluğu'nun Kafkas ezgileri eşliğindeki gösterisine yer verilen yayında, "Maviden Yeşile" ve "Anadolu'nun Güzellikleri" başlıklı kısa belgeseller Çerkezce sunuldu. 


</TEXT>
</DOC>
