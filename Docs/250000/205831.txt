<DOC>
<DOCNO> 205831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur19.html </URL>
<DATE> 2004/12/31/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kızılay, Endonezya, Tayland ve Srilanka'ya 3'er kişilik ekip gönderiyor 
</HEADLINE>
<TEXT>

     Genel Müdürü Ömer Taşlı, Güney Asya Depremi'nden en çok etkilenen Endonezya, Tayland ve Srilanka'ya 3'er kişiden oluşan 15 kişilik operasyonel bir ekip göndereceklerini bildirdi. 
     Ömer Taşlı, Afet Operasyon Merkezi'nde deprem bölgesine gidecek ekip ile birlikte düzenlediği basın toplantısında, Türk vatandaşlarının Kızılay'ı burada görmek istediklerini bildirmeleri üzerine, yerinde yardıma karar verdiklerini söyledi. 
     Taşlı'nın verdiği bilgiye göre, 15 kişilik Kızılay ekibi, 2 Ocak Pazar günü Esenboğa Havalimanı'ndan hareket edecek. 
     Ekip bölgede, diğer ülkelerin Uluslararası Kızılay ve Kızılhaç örgütleri ile organizasyonu sağlayacak ve koordineli olarak hizmet verecekler. 
     Türk ekibi, her ülkede bir kasabanın sorumluluğunu üstlenecek, 500 aile ve 2500 kişiye acil beslenme ve sağlık konularında yardımcı olacak. Ekip, maddi gücünün yetmesi halinde 2. ve 3. kasabaların sorumluluğunu da yüklenecek. 
     Ekip, Tayland ve Endonezya'da birer koordinasyon merkezi oluşturacak ve 3'er kişilik ekipler de birbirleri ile koordineli çalışacak. 
     Türkiye'de açılan kampanyadan elde edilmesi planlanan 1 milyon dolar, felaketten zarar gören halkın acil beslenme ve sağlık giderleri için kullanılacak. 
     Türk Kızılay ekibi, ilk 2 ay acil müdahale hizmeti verecek, 3 ay da bölgedeki halkın rehabilitasyon çalışmalarına katılacak. 
     
     ''BÖLGEYE YERİNDE YARDIM' 
     Ekipte yer alan Ali Akgül de Türk Kızılay'ının diğer Kızılay ekipleri ile ortaklaşa hizmet vereceğini, ancak daha çok organizasyon hizmetlerini gerçekleştireceklerini belirterek, halkın da insani yardım faaliyetlerine katılımlarını sağlayacaklarını bildirdi. 
     Deprem bölgesinde bilgi merkezi olmayı amaçladıklarını kaydeden Akgül, yardım malzemelerinin halka dağıtılmasında görev alacaklarını da bildirdi. 
     Kızılay Genel Müdürü Taşlı, daha sonra gazetecilerin sorularını yanıtladı. 
     Taşlı, bir soru üzerine, 3 bankada açılan hesaplarda toplanan paranın şu ana kadar 100 milyar liraya ulaştığını belirterek, hedeflerini 200 bin dolardan 1 milyon dolara çıkardıklarını söyledi. 
     Vatandaşlar ve sivil toplum örgütlerini yardım kampanyasına katkıda bulunmaya çağıran Taşlı, ''Ekibimiz yardımı yerinde yapacak. Gıda ve sağlık ihtiyaçlarını götürmeyeceğiz, dünya gıda örgütünün sağladığı yardımları dağıtacağız. Kendi yardımlarımızı da ihtiyaca göre satın alıp, ulaştıracağız'' diye konuştu. 
     Taşlı, bölgedeki kayıp Türk vatandaşları için de uluslararası örgütler nezdinde girişimlerde bulunduklarını, ancak henüz bir bilgi alamadıklarını ifade ederek, bölgeye gidecek ekibin bu konuda da araştırma yapacağını bildirdi. 
     Kızılay'ın kampanya hesap numaraları şöyle 
     ''Koçbank Başkent Şubesi Türk Lirası hesabı 11100111, Dolar hesabı 22200222, Euro hesabı 33300333. 
     Ziraat Bankası Etimesgut Şubesi Türk Lirası hesabı 404 37140-5001, Dolar hesabı 404 37140-5002, Euro hesabı 404 37140-5003.'' Kampanya, 10 Ocak 2005 Pazartesi günü sona erecek. 
     
</TEXT>
</DOC>
