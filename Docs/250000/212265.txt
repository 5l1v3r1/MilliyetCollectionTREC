<DOC>
<DOCNO> 212265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur20.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Columbia'nın son anlarında astronotlar kahkaha atıyormuş 
</HEADLINE>
<TEXT>

     Uzay mekiği Columbia'nın 1 Şubat 2003'te atmosfere girdikten sonra parçalanmasından önce mürettebatın kaydettiği video görüntüleri yayınlandı. 
     Görüntülerde, astronotların, mekiğin bir ateş topuyla çevrelendiği sırada, rahat bir şekilde lombozlardan bakarak dönüşe hazırlandıkları gösteriliyor. 
     Video görüntülerinde, yardımcı pilot Bill McCool'un ''Dışarısı gerçekten çok parlak'' dediği, kaptan Rick Husband'ın ise ''Şimdi dışarıda olmayı kimse istemez'' ifadesini kullandığı, Columbia'nın pilot mahallindeki bir astronotun da, ''Geminin burnu parlak sarı, turuncu'' dediği duyuluyor. 
     Kazada kısmen yanan kayıtlar kesilmeden bir dakika önce, son olarak astronotların gülmekten kırıldıkları izleniyor. 
     Astronotların bir lombozdan kaydettiği görüntülerde ise çok sıcak gazlardan oluşan turuncu ışıkların ve bunların mekiğin etrafında bir ateş topu oluşturdukları açıkça görülüyor. 
     Toplam 13 dakika süren kaydın son görüntülerinin, Columbia ile Houston arasındaki bağlantının kopmasından 11 dakika önce kaydedildiği anlaşılıyor. 
     Video kaset, Teksas eyaletindeki Dallas kentinin güneydoğusunda bulunan Palestine bölgesi yakınlarında, 10 bin parçanın toplandığı enkaz çalışmasında bulunmuştu. 
     Columbia Uzay Mekiği, 63 bin metre yükseklikte, saatte 20 bin kilometre hızla seyretttiği sırada alev almış ve parçalara bölünmüştü. 
     
</TEXT>
</DOC>
