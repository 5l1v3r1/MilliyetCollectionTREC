<DOC>
<DOCNO> 237766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun49.html </URL>
<DATE> 2004/05/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Necef'te 41 Iraklı öldürüldü 
</HEADLINE>
<TEXT>

     Irak'ın Necef kentinin doğusunda çıkan çatışmalarda, 41 Şii direnişçinin öldürüldüğü bildirildi. 
     Reuters ajansının haberine göre Amerikan ordusundan üst düzey bir yetkili, Amerikan askerlerinin, Fırat nehrinin karşısında, Necef'in doğu kesiminde Mukteda El Sadr'ın Mehdi Ordusu'yla çatıştığını söyledi. 
     Yetkili, olayda 41 direnişçinin öldüğünü açıklarken, Amerikan tarafından ne kadar kayıp olduğu konusunda bilgi vermedi. 
     AP ajansı da Amerikan askerlerine dayanarak, Kufe civarında Amerikan askerlerinin direnişçilerle çatışmasında 28 direnişçinin öldüğünü duyurdu. 
     Ajans, daha önce, Amerikan askerlerinin tank ve zırhlı araçlar desteğinde Necef'teki valilik binasının kontrolünü aldığını bildirmişti. Haberde, olayın ardından silah sesleri duyulduğu ve kent üstünde Amerikan helikopterlerinin alçaktan uçtuğu kaydedilmişti. 
     ABD'nin Irak'taki sivil yöneticisi Paul Bremer de, Necef kentine yeni vali atadığını açıklamıştı. 
     
</TEXT>
</DOC>
