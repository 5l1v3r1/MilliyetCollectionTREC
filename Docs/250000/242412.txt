<DOC>
<DOCNO> 242412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo12.html </URL>
<DATE> 2004/05/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sporda Kalite Sempozyumu'nda Mehmet Atalay dert yandı... 
</HEADLINE>
<TEXT>

     Türkiye Kalite Derneği KalDer ve Türkiye Milli Olimpiyat Komitesi'nin TMOK işbirliği ile organize edilen Sporda Kalite Sempozyumu, İstanbul'da başladı. 
     Lütfi Kırdar Uluslararası Kongre ve Sergi Sarayı'nda gerçekleştirilen sempozyomun sabah bölümünde, konuşan UEFA 1. Başkan Yardımcısı Şenes Erzik, Avrupa'daki futbol kulüplerini belirli bir standarta ulaşmak için UEFA'nın çalışmalar yaptığını ifade ederek, ''Bu kulüplere kurumsal iletişimin önemini anlattık. Düzgün ve kaynağı güvenilir yatırımlara güven vermenin gerektiğini düşündük ve tüm faaliyetlerinin denetlenmesini istedik. UEFA Kriterleri Projesi birkaç kez ertelendi. Ancak, 2004-05 sezonundan itibaren UEFA kriterlerinin uygulanması lisans alan 52 ülkede uygulanacak'' dedi. 
     UEFA kriterlerinin uygulanacağını, ancak bunun yanında etik ve fair play uygulamalarının çok önem taşıdığını anlatan Erzik, ''Biz istediğimiz kadar disiplin uygulamalarını getirelim, etik ve fair play anlayışının vurgulanmadığı ortamlar olursa, burada federasyonların, UEFA'nın ve kulüplerin işi zor. Bana göre, etik değerlere kıymet veren, fair play anlayışıyla yürümesi gereken ve futbolda kalite anlayışını ortaya koyan proje, UEFA Kriterleri Projesi'dir'' diye konuştu. 
     Şenes Erzik, konuşmacı olarak katılan UEFA Hukuk Hizmetleri Yöneticisi Marcel Benz'i de överek, kendisinin UEFA Kriterleri Projesi'nin babası olduğunu vurguladı. 
     
     ATALAY DERT YANDI 

     Gençlik ve Spor Genel Müdürü Mehmet Atalay, genel olarak kaliteyi arttırmak için herkesin kendi görevini eksiksiz yapması gerektiğini söyledi. 
     Konuşmasında dert yanan Atalay, ''Türkiye'de maalesef bu olmuyor. Herkes yere ve zamana göre hareket ediyor. Kaliteyi yakalamaya dünyanın ihtiyacı var, ama Türkiye'nin daha fazla ihtiyacı var. Herkes kendi görevini eksiksiz yaparsa kalite kendiliğinden gelir'' dedi. 
     Atalay, şampiyon sporcuların yetiştiğini ancak, bunlara kültürel kalitenin katılamaması halinde, sporcuları kaybettiklerini vurguladı. 
     Türkiye'de yapımı devam eden tesislerin bitirilmesi için 1 katrilyon liraya ihtiyacın bulunduğunu anlatan Atalay, bulunan tesislerin onarımı için de bir o kadar paranın gerektiğini ifade etti. 
     Mehmet Atalay, İsviçre'nin 8 IOC üyesi olduğunu, ancak Türkiye'nin Sinan Erdem'den sonra bir IOC üyesinin olmadığını dile getirerek, ''IOC üyeleri çoğunlukla uluslararası spor federasyonlarının başkanlarıydı. Ancak, bizim federasyon başkanlarımızın çoğu bu uluslararası federasyonlarda görev almadığı için etki yapamadı'' diye konuştu. 
     
     "OLİMPİYATLAR iSTANBUL'DA OLSAYDI, 2010'DA DA AB'YE GİRERDİK" 

     Türkiye Milli Olimpiyat Komitesi TMOK Başkanı Togay Bayatlı, 2012 yılında düzenlenecek olimpiyat oyunlarını İstanbul'da yapamamanın kendileri için üzücü olduğunu belirterek, ''2012'deki olimpiyat oyunlarını İstanbul'da düzenleme hakkını elde etseydik, 2010 yılında da Avrupa Birliği'ne girebilirdik'' dedi. 
     Lütfi Kırdar Uluslararası Kongre ve Sergi Sarayı'nda gerçekleştirilen ''Sporda Kalite Sempozyumu''na katılan Bayatlı, olimpiyat oyunlarının sporun temel aktivitelerinden biri olduğunu vurgulayarak, ''Bu nedenle sporda kaliteyi aramak da normal. Çünkü olimpiyat oyunlarını 6 milyara yakın insan izliyor. Bu organizasyondan sonra en fazla ilgi çeken Dünya Futbol Şampiyonası Finalleri'dir'' diye konuştu. 
     Sporda etik değerlerin çok önemli olduğunu kaydeden Başkan Bayatlı, şöyle konuştu 
     ''Bunun yanında fair play anlayışı da önemli. Ayrıca politika da sporun içinde yer alan bir unsur. İyi veya kötü politika sporun içine girmiştir. Sporun en önemli vasıflarından biri de ülke sevgisidir. Temel gayelerimizden biri spor etiğini geliştirmek olmalı. Sporun en önemli işlevlerinden biri de gençliğe hizmettir. TMOK olarak olimpiyat oyunlarını ülkemizde yapmak için çaba gösteriyoruz. Gelecek sezon bilindiği gibi Avrupa Şampiyonlar Ligi finali Atatürk Olimpiyat Stadı'nda yapılacak. Bu final maçı için şimdiden 4 bin 500 yatak doldu.'' 
     
     MARCEL BENZ 

     UEFA Hukuk Hizmetleri Yöneticisi Marcel Benz ise sempozyumda UEFA'nın projelendirdiği lisans sistemi konusunda bilgi verdi. 
     Benz, futbolun saha içi ve saha dışı unsurlarının bulunduğunu, bu nedenle kalitenin artırılması gerektiğini ifade ederek, ''Lisans sisteminden 52 Avrupa ülkesi yararlanacak. Ancak bu projeyle şu anda her sorunu çözmemiz mümkün değil. UEFA bu projeyle Avrupa'da kaliteyi yerleştirmeyi amaçlıyor. Uygulamaya başladığımız ilk dönemde bazı standartları yakaladık. Ama henüz istenilen noktaya gelmedik. Bu projeyle gelecekte çok başarılı olmak istiyoruz'' diye konuştu. 
     Marcel Benz, Fenerbahçe Kulübü Asbaşkanı Murat Özaydınlı'nın ''Türkiye'de kulüpler transferleri yayın gelirlerine göre yapabiliyor. Ancak sezon başından düşünülen yayın gelirleri sezon ortasında yarıya düşebiliyor. Bu konuda UEFA'nın bir uygulaması var mı' '' sorusunu ''Bu UEFA'nın ilgileneceği bir konu değil. Bu sorun dahili bir konudur. Kulüplerle Futbol Federasyonu birlikte çözebilir'' şeklinde yanıtladı. 
     Bu arada Benz, şike konusundaki soruyu da ulusal liglerin kendi içinde çözebileceğini ifade etti. Benz, ''Türk kulüpleri zaman zaman yabancı oyuncularla sorunlar yaşayabiliyor. Bu nedenle kulüplerin lisans alma konusunda sıkıntı yaşaması söz konusu mu '' sorusunu ''Bu konuda kulüplerin lisans alma sorunu şu aşamada olmayacaktır. Ancak yaşanan sorunla ilgili karar alındığında bu gelecek sezonu etkileyebilecektir'' diye yanıt verdi. 
     
     "BU YOĞUNLUKTA FEDERASYON BAŞKANLIĞINI DÜŞÜNEMEM" 

     UEFA Asbaşkanı Şenes Erzik, UEFA'da çok önemli görevler yaptığını belirterek, ''Bu yoğunluktaki birinin Futbol Federasyonu Başkanlığı'nı düşünmesi mümkün değil'' dedi. 
     Lütfi Kırdar Kongre ve Sergi Sarayı'nda gerçekleştirilen ''Sporda Kalite Sempozyumu''na katılan ve sempozyumun ara verilen bölümünde basın mensuplarının sorularını yanıtlayan Erzik, Futbol Federasyonu'nun başkanlığını yapacak eski, yeni ve mevcut insanların bulunduğunu vurgulayarak, ''Ben yoğun bir şekilde çalışıyorum. Başkanlık konusunda bana bir teklif yapılmadı. Olmasını da istemem'' şeklinde konuştu. 
     Erzik, yeni çıkan Spor Yasası konusundaki soruları ise şöyle yanıtladı 
     ''Futbol Federasyonu onursal başkanı ve UEFA asbaşkanı olarak maalesef henüz bu yasayı görmedim. Sadece Devlet Bakanı ve Başbakan Yardımcısı Mehmet Ali Şahin ile Futbol Federasyonu Tahkim Kurulu ve Merkez Hakem Kurulu konusunda konuştuk. Yeni yasayla anladığım kadarıyla delege sayısı değişiyor. Dünya ve Türk futbolu bir değişim yaşıyor. Bu nedenle bazı değişiklikler yapılmalı.'' Şenes Erzik, UEFA kriterlerinin sonuçlarının da iyi olmasını dilediğini sözlerine ekledi. 
     
</TEXT>
</DOC>
