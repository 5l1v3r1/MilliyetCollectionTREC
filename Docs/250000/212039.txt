<DOC>
<DOCNO> 212039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur33.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukat, bürosunda bacağından vuruldu... 
</HEADLINE>
<TEXT>

     Fatih'teki bürosunda silahlı saldırıya uğrayan avukat Hasan Koç, bacağından yaralandı. 
     Avukat Hasan Koç'un 31 , Millet Caddesi Karagül İşhanı'ndaki bürosuna gelen bir kişi, silahını çıkartarak Koç'un bacaklarına ateş etti. 
     Sağ bacağına isabet eden kurşunla yaralanan Koç, Haseki Eğitim ve Araştırma Hastanesi'ne kaldırılarak tedavi altına alındı. 
     Polise verdiği ilk ifadesinde saldırganı tanımadığını söyleyen Koç'un, işten çıkarılan Ayşe A'nın açtığı tazminat davasını üstlendiğini, ilk celsenin olumlu geçtiğini, ancak müvekkilinin davadan çekilmek isteyerek, dosyayı talep ettiğini söylediği belirtildi. 
     Ayşe A'ya, avukatlık ücreti olan 1-1.5 milyar lirayı almadan dava dosyasını vermeyeceğini söylediğini anlatan Koç'un, bu nedenle saldırıya uğramış olabileceğini ileri sürdüğü belirtildi. 
     Bunun üzerine A'nın ifadesini almak için harekete geçen polis, olayla ilgili başlattığı soruşturmayı sürdürüyor. 
     
</TEXT>
</DOC>
