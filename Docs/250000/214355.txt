<DOC>
<DOCNO> 214355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur30.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da okullar Perşembe ve Cuma günü tatil 
</HEADLINE>
<TEXT>

     İstanbul Valisi Muammer Güler, olumsuz hava koşulları nedeniyle 12 Şubat Perşembe ve 13 Şubat Cuma günleri İstanbul'da örgün ve yaygın eğitime ara verileceğini açıkladı. 
     İstanbul'u geçtiğimiz günlerde etkileyen kar yağışı sırasında yaşanan kaosun önüne geçmek amacıyla Valilik bu kez erken harekete geçti. Meteorolojinin 'etkili kar ve fırtına geliyor' uyarısı üzerine önce Belediye alarma geçip 'B' planını uygulamaya koydu. 
     Bugün de Valilikte Milli Eğitim Müdürü, Sağlık Müdürlüğü, Meteoroloji yetkililerinin katıldığı bir toplantı yapıldı. Toplantıda öncelikle kar yağışı sırasında öğrencilerin yollarda kalmaması için Perşembe ve Cuma günü tatil ilan edildi. 
     Trafikte yaşanması olası sıkışıklığa karşı bir önlem olarak Kamu kuruluşları da Perşembe öğleden sonra tatil edilecek. Kamu kuruluşlarında çalışanların Cuma günü işe gidip gitmeyecekleri ise Cuma sabahı belli olacak. 
     İstanbul'da Cuma günü hava sıcaklığının sıfırın altında 4 dereceye düşmesi ve tipi yağışının sürmesi bekleniyor. 
     
</TEXT>
</DOC>
