<DOC>
<DOCNO> 231878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/siyaset/siy08.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK görüşmelerinde cumhuriyet tartışması 
</HEADLINE>
<TEXT>

   AKP'nin, 'Türk milletini aşağılama' başlıklı maddedeki 'Türklüğü, Cumhuriyeti, TBMM'yi...' denilen düzenlemeden Cumhuriyet'i çıkarmasını CHP fark etti 
   GÜNSELİ ÖNAL 

   
   Türk Ceza Kanunu tasarısı üzerin-de çalışan Adalet Alt Komisyonu' nun AKP'li üyelerinin, yurtdışında bayrağı aşağılayanlara uygulanan ceza artırımını ve "Cumhuriyet"e hakareti suç kapsamına alan maddeyi değiştirme girişimi CHP'den döndü. Uzlaşarak imzaladıkları iki önergede neyi kabul ettiklerini sonradan fark eden CHP'lilerin girişimiyle, önergeler yeniden görşülecek. 
   
   Fark edilmedi... 
   Önceki gün kabul edilen ve "Devletin egemenlik alametlerini aşağılama"yı değiştiren önergede, Türkiye Cumhuriyeti Devleti'nin egemenlik alameti olarak kullanılan her türlü işareti aşağılayan kişilere 6 ay - 2 yıl ceza verilmesi öngörülüyordu. Ancak bu madde değiştirilirken tasarıdaki, "Bu maddede yazılı cürüm, yabancı bir ülkede bir Türk vatandaşı tarafından işlenirse, ceza üçte bir oranında artırılır" hükmü metinden çıkarıldı. CHP, bu fıkranın çıkarıldığını fark etmeyerek önergeyi önceki gün imzaladı. 
   "Türk milletini, devletin kurum ve organlarını aşağılama" başlıklı maddeyi yeniden düzenleyen önergeye de, "Türklüğü, Türk Milleti'ni, Türkiye Cumhuriyeti Devleti'ni veya TBMM'yi alenen aşağılayan kişi, 1 - 3 yıl hapisle cezalandırılır. Türkiye Cumhuriyeti Hükümeti'ni, devletin yargı organlarını, askeri veya emniyet teşkilatını alenen aşağılayan kişi, 6 ay- 2 yıl hapisle cezalandırılır" hükmü getirildi. 
   
   Yeniden görüşülecek 
   Ancak bu önergede de tasarıda, "Türklüğü, Cumhuriyeti, TBMM'yi...." denilen düzenlemeden "Cumhuriyet" sözcüğü fark ettirmeden çıkarılarak yerine, "Türkiye Cumhuriyeti Devleti" konularak, Cumhuriyet'e hakaret edilmesi suç olmaktan çıkarıldı. "Devletin birliğini ve ülke bütünlüğünü bozmak" başlıklı maddede yapılan değişikliklerin yeniden görüşülmesine karar verildi. 
   
   
   
</TEXT>
</DOC>
