<DOC>
<DOCNO> 208528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/tamer.html </URL>
<DATE> 2004/01/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AKP, bilimsel araştırmalar önemsiz mi diyor 
</HEADLINE>
<TEXT>

   Maliye Bakanlığı, üniversitelerde Ar - Ge kültürünün yerleşmesini baltalayacak olan kararından derhal vazgeçmeli 
   
   Dün sabah ilk arayan Ankara Gazi Üniversitesi Rektörü Prof. Dr. Rıza Ayhan oldu. "Üniversitelerin kendi kazandıkları paralardan döner sermaye bilimsel araştırma için ayırdıkları fonlara, bir gecede el konulması kanuna uygun olabilir, ama hukuki değildir. Toplumdaki hukuki güvenliği gerçek anlamda sarsmıştır. Aynı zamanda üniversitede özerkliği ortadan kaldırmıştır. Biz ne araştıracağımıza, Maliye Bakanlığı'ndan izin alarak mı karar vereceğiz " diye yakındı. 
   Devlet üniversitelerinin döner sermayenin en az yüzde 5'ini, bilimsel araştırmalar için ayırmaları gerekiyor. Üniversite yönetimi, ihtiyaca göre bu oranı arttırabiliyor, arttırdığı oranda öğretim üyelerinin ceplerine girecek para azalıyor. 
   
   Katlanarak artıyordu 
   Gazi Üniversitesi son 2 yıl bu oranı önce yüzde 6'ya, sonra 9'a yükseltmiş. Zaten Prof. Ayhan'ın verdiği rakamlar da, Gazi Üniversitesi'nde bilimsel araştırmalara verilen önemin katlanarak arttığını gösteriyor 
   2000 yılında 161 bilimsel araştırma projesine, 156 milyar lira harcanmış.2001'de 219 proje için 327 milyar lira harcanmış.2002'de Avrupa Birliği eğitim projelerine dahil olunacak diye döner sermayeden aktarılan oranı yükseltmişler. Proje sayısı 2 katına, harcanan para 10 katına çıkmış. 417 araştırma projesi için 3.9 trilyon lira harcanmış.2003'te yeni bir hamleyle 11.9 trilyon lira harcanarak 474 bilimsel araştırma projesinin yolu açılmış. 
   Prof. Ayhan, "Bu 11.9 trilyon lira öğretim üyelerinin ne yolluğu, ne konferanslar için seyahat gideri. Sadece bilimsel araştırma için laboratuvar kuruyorlar, yeni cihaz ve madde alıyorlar. Bizim 4.2 trilyonumuza el koydular. Ama bu ay içinde ödememiz gereken 4.5 trilyon liralık faturamız var." 
   
   Toplam 170 trilyon 
   Maliye Bakanlığı, Gazi Üniversitesi'nin bu ayki faturalar için ayırdığı 4.2 trilyon liranın yanı sıra Erzurum Atatürk Üniversitesi'nin 7.9 trilyonu, Ankara Üniversitesi'nin 11 trilyonu, İstanbul Üniversitesi'nin 14 trilyonu, İstanbul Teknik Üniversitesi'nin 1 trilyonu olmak üzere 53 devlet üniversitesinin kendi kazandığı paradan bilimsel araştırmalar için ayırıp da 2003'te kullanmadığı toplam 170 trilyon lirayı bütçeye aktarmış. 
   Bundan sonra ne olur dersiniz 
   Bu konuda tahminde bulunmak için uzman ya da kahin olmaya gerek yok 
   Birincisi döner sermayeden ayıracakları parayı, en azından bu yıl yasanın öngördüğü yüzde 5'in üzerine çıkarmazlar. 
   
   Para çarçur olabilir 
   İkincisi 2004 için ayrılan paranın tümünü, ister istemez bu yıl içinde kullanma telaşına gireceklerdir. Yıl sonunda kalacak parayı devlete kaptırmamak için Bu telaş, bilimsel araştırmaların kalitesini aşağı çekebilir, paranın kısmen çarçur olması riski doğar.Üçüncüsü günübirlik yaşayan bir araştırma ortamı düşünülemez. Araştırmacılarda motivasyonu sıfıra indirir. Alman üniversiteleri 5 yıllık bütçe yapıyorlar. Adamlar 3 yıl sonra harcayacak kaç parası olduğunu biliyor. Gerekirse bütçeyi revize ediyorlar. 
   
   Teşvik gerekirken... 
   Dördüncüsü öğretim üyeleri artık "Üniversite olarak kendi kazandığım parayı bile kullanma yetkisine sahip değilsem, o zaman ben niye para kazanayım " diye düşüneceklerdir. Hükümetin "Sen para kazan, ben ondan vergi de almayayım" demesi gerekirken, vergi alınması yetmiyormuş gibi bir de paranın kullanımı Maliye Bakanlığı'nın iznine tabi hale getirilmektedir. 
   Özetle bu karar, devlet üniversitelerimizin bir kısmında son yıllarda hızla filizlenen ve diğerlerini de peşinden sürükleyebilecek üniversitelerde Ar - Ge kültürünün yerleşmesini de baltalayacaktır. Dünya pazarlarında markalaşma iddialarımızın bulunduğu bir dönemde tez vakitte bu hatadan dönülmesi gerekir. 
   
      
   
</TEXT>
</DOC>
