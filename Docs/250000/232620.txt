<DOC>
<DOCNO> 232620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas05.html </URL>
<DATE> 2004/04/18/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Ben Affleck, "Beyaz Gölge" olarak karşımıza çıkacak... 
</HEADLINE>
<TEXT>

     Sinemanın iki ünlü aktörü Ben Affleck ile Will Smith, konusu gerçek hayattan uyarlanan projelerde kamera karşısına geçmeye hazırlanıyor. 
     Affleck, yeni filminde tümü siyahlardan oluşan basketbol takımını şampiyon yapan koç Don Haskins'i, Smith ise Kuzey Kutbu'ndan Amazonlar'a kadar dolaşan Dr. Allen Carter'ı canlandıracak. 
     Internetteki ''empire'' sitesinin haberine göre, Ben Affleck, yeni filminde bir dönem milyonları televizyon ekranlarının başına çivileyen ''Beyaz Gölge'' dizisini andıran bir filmde rol alacak. 
     Disney stüdyoları ile Jerry Bruckheimer'ın yapımcılığını üstleneceği ''Glory Road'' adlı filmde, Affleck, 1966'da tümü siyah öğrencilerden oluşan basketbol takımını üniversitelerarası turnuvada şampiyon yapan koç Don Haskins'i canlandıracak. 
     Affleck, ''Armageddon'' ve ''Pearl Harbor'' adlı filmlerde de Jerry Bruckheimer ile birlikte çalışmıştı. 
     
     SEYYAH OLDUM GEZDİM DÜNYAYI... 
     ''Siyah Giyen Adamlar'', ''Ali'' gibi filmlerin ünlü aktörü Will Smith ise yeni filminde ''Evliya Çelebi'' gibi dünyayı gezecek. 
     Dr. S. Allen Counter'ın hayat hikayesini işleyen film için sözleşme imzalayan Will Smith, Amazonlar'dan Kuzey Kutbu'na Mısır'dan And Dağları'na kadar gezen araştırmacı Counter'ı canlandıracak. 
     Counter'ın araştırmalarını konu alan bir macera romanından beyazperdeye aktarılan filmin çekimlerine, diğer oyuncuların belirlenmesinin ardından başlanacağı bildirildi. 
     Yoğun bir çalışma trafiği olan Smith, ''I, Robot'' adlı projede kamera karşısına geçti. ''The Last First Kiss'' isimli filmin çalışmalarını sürdüren aktör, ''Shark Tale'' adlı animasyonun seslendirmesini de gerçekleştirmişti. 
     
</TEXT>
</DOC>
