<DOC>
<DOCNO> 230014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur21.html </URL>
<DATE> 2004/04/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İzmir Hilton'da ''grev kararı"... 
</HEADLINE>
<TEXT>

     DİSK'e bağlı Otel, Lokanta, Eğlence Yerleri İşçileri Sendikası OLEYİS tarafından İzmir Hilton Oteli'nde alınan grev kararı, giriş kapısına asıldı. 
     Otelin girişi önünde toplanan sendika üyesi çalışanlar, slogan ve alkışlarla işvereni protesto ettiler. 
     OLEYİS Sendikası Ege Bölgesi Şube Başkanı Hüseyin Güler, yaptığı konuşmada, 2002 yılından bu yana süren toplu iş sözleşmesi görüşmelerinin ''uyuşmazlıkla'' sonuçlanması üzerine ''grev kararı'' aldıklarını bildirdi. 
     Güler, ''Biz anlaşmaya ve görüşmeye açığız. Ancak konunun Yüksek Hakem Heyeti'ne gitmesi taraftarı değiliz. Ya masada anlaşacağız, ya da greve gideceğiz. Anlaşma olmaması halinde 60 gün içinde greve başlayacağız'' dedi. 
     Açıklamanın ardından, ''grev kararı'', otelin bagaj giriş kapısına asıldı. 
     OLEYİS Sendikası ile Hilton işvereni arasında yaklaşık 300 kişi adına yürütülen toplu iş sözleşmesi görüşmelerinde, sendika, 2002 yılı için geriye yönelik yüzde 29.7, 2003 yılı için yüzde 35, 2004 yılı için ise yüzde 30 zam yapılmasını talep etti. İşverenin ise geriye yönelik zammı kabul etmediği, 2004 yılının ilk 6 ayı için yüzde 10, ikinci 6 ay için yüzde 2 zam önerdiği bildirildi. 
     
</TEXT>
</DOC>
