<DOC>
<DOCNO> 209232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/spor/spo04.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi hemen asmayın 
</HEADLINE>
<TEXT>

   Trabzon teknik patronu Turgay Semercioğlu ve Kaptan Fatih, turnuvada alınan sonuçların çok abartıldığını dile getirdiler. Fatih, "Bunlar hazırlık maçı. Takımın üzerine gelmeyin" dedi 
      
   İsyan ettiler 
   EFES Cup'ta PSV Eindhoven'a penaltılarla yenildikten sonra, Werder Bremen'e de 1 - 0'lık sonuçla teslim olan Trabzonspor'da teknik heyet ve futbolcular eleştirilere sert yanıt verdi. Teknik Direktör Turgay Semercioğlu, "Eleştiri için erken. Bu maçları dikkate almadan program hazırladık. Takımın günde zaman zaman 4 saati bulan yüklenmelerden sonra, böyle dünya devi rakipler karşısında çok iyi oyunlar çıkarması beklenmemeli" diye konuştu. 
   
   Fatih'ten tepki 
   İKİ maç sonrasında topa tutulmalarını eleştiren Kaptan Fatih ise, "Bizi hemen asmayın" dedi. Yıldız futbolcu şunları söyledi "Sadece bir Efes Cup'a bakarak bizi yargılamayın. Ligde yine en zorlu takım olacağız. Arkadaşlarımızın üzerine fazla geliniyor. Saha şartları, rakiplerin çok güçlü olması ve aşırı yorgun düşmemiz, bekleneni veremeyişimizde etkili oldu. İnsanlar canlı yayınla izledikleri için yanlış yorumlayabilirler." 
   
   'Dünya kulübü olmalıyız'    BAŞKAN Atay Aktuğ, Trabzonspor'u zirveye ulaştırmak istediklerini açıkladı. Aktuğ, "Trabzonspor'u hiç kimseye muhtaç etmeden, dünya kulübü yapmak istiyoruz. İddialıyız ama, ihtiraslı değiliz. Tarih göstermiştir ki, kulüp iddialı ve ısrarlı yönetildiği zaman başarılı olmuştur" dedi. Bu arada merakla beklenen dayanışma gecesi bugün Grand Cevahir Otel'de yapılacak. 
   
   Baidoo iddiası    TRABZONSPOR'UN transferde rotayı Ankaragücü ve Samsunspor'un eski oyuncusu Baidoo'ya çevirdiği öğrenildi. Augustine'nin de akrabası olan tecrübeli futbolcu için temasların başladığı açıklandı. Bu arada yönetimin, Afrika Kupası maçlarını büyüteç altına aldıracağı öğrenildi. Genel Sekreter Yusuf Ziya Yılmaz, "Hedefimiz yeni yıldızlar bulmak" diye konuştu. 
   
   
   
</TEXT>
</DOC>
