<DOC>
<DOCNO> 209133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur12.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'te esnaf kurayla satış yapıyor... 
</HEADLINE>
<TEXT>

     Rotasyon kapsamında Adana İncirlik Üssü'ne girecek Amerikan askerlerine hediyelik eşya satacak İncirlik esnafı kura ile belirlendi. Üsse her uçak inişinde 5 esnaf stant açacak. 
     İncirlik Esnafları Kalkınma, Dayanışma ve Yardımlaşma Derneği Başkanı Müjdat Akçınar, AA muhabirine yaptığı açıklamada, rotasyon kapsamına tabi tutulacağı bildirilen 125 bin ABD askerine İncirlik'te bulundukları sırada satış yapabilmek için başlattıkları çalışmadan sonuç aldıklarını kaydetti. 
     Üs yetkilileri ile yaptıkları görüşmeler sonrası, hangarlar içinde oluşturulan alışveriş merkezine belli sayıda esnafın alınmasının kararlaştırıldığını belirten Akçınar, şunları söyledi 
     ''Bize üye 128 esnaf ve sanatkar var. Bunların hepsinin aynı anda üs içinde satış yapması mümkün olmadığı için sayıda sınırlamaya gidildi. Üsse her uçak inişinde 5 esnaf stant açacak. İlk kez dün akşam kura ile 5 esnafı belirleyerek üs içine girmelerini sağladık ve alışveriş merkezinde rotasyona tabi tutulan ABD'li askerlere satış yaptık. Bundan sonraki gruplar da belli. Esnaf ve sanatkarlarımız aralıklarla üs içine alınacak. Bu uygulamayı çok olumlu buluyoruz. Aylardan beri yaşadığımız sıkıntı bir ölçü de olsa giderilecek.'' Akçınar, üsse giriş öncesi çok büyük güvenlik önlemleri alındığını, cep telefonu ve fotoğraf makinesi gibi elektronik cihazların girişine izin verilmediğini bildirdi. 
     
</TEXT>
</DOC>
