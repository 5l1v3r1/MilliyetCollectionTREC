<DOC>
<DOCNO> 207902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko04.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK prim yükü, net ücretin yarısından fazla... 
</HEADLINE>
<TEXT>

     SSK prim yükünün, işveren tarafından işçiye ödenen net ücretin yarısından fazla olduğu bildirildi. 
     Türkiye İşveren Sendikaları Konfederasyonu TİSK tarafından yapılan ''2002 Yılı Çalışma İstatistikleri ve İşgücü Maliyeti'' araştırmasına göre, SSK prim yükü 1999 yılında net ücretin yüzde 22.8'ni oluştururken, bu oran 2000'de yüzde 40.7'ye, 2001'de yüzde 52.4'e çıktı. Prim yükü, 2002'de, bir önceki yıla göre 1.5 puan azalmasına karşılık net ücretin yüzde 50.9'u olarak gerçekleşti. 
     Araştırmaya göre, 2002'de işverenin işçi çalıştırmak için ödediği her 100 liranın sadece lirası işçinin cebine girerken, işçinin gelirine yansımayan 47 liranın 38 lirası istihdam vergisi olarak alındı. 
     İşletmelerin işçi başına ödediği yıllık ortalama sosyal güvenlik prim yükü 1999'da 685 milyon lira iken, bu tutar 2000'de 1 milyar 916 milyon liraya, 2001'de 3 milyar 33 milyon liraya, 2002'de ise 4 milyar 234 milyon liraya yükseldi. 
     TİSK araştırmasında, 2002'de SSK prim yükünün işveren tarafından işçiye ödenen net ücretin yarısını geçtiği vurgulanarak, bu durumun kayıtdışı istihdamı teşvik ettiği belirtildi. Kayıtdışı istihdam ile mücadele için SSK prim yükünün makul düzeyde tutulması gerektiği belirtilen araştırmada, hükümetin istihdamı teşvik edici adımlar atması istendi. 
     
     İŞVERENE KOLAYLIK 

     Bu arada, brüt 423 milyon lira olarak saptanan asgari ücret ile SSK primine esas kazancın alt sınırı arasında farktan ötürü işverenin maliyetini azaltmak amacıyla yeni bir uygulama yapılacak. 
     Buna göre, 1 Nisan 2004'ten itibaren yüzde 26 artırılarak 577 milyon 98 bin 900 liraya yükseltilmesi gereken SSK primine esas kazanç alt sınırı, artışta yüzde 6 indirim yapılarak ve uygulama 3 ay öne çekilerek 549 milyon 618 bin 984 lira olarak gerçekleştirilecek. 
     1 Ocak 2004'ten itibaren SSK prime esas kazancın alt sınırı 549 milyon 618 bin 984 lira ile brüt asgari ücret 423 milyon lira arasındaki farka ilişkin işçi ile işveren, sigorta ve işsizlik sigortası primi olan 46 milyon 215 bin 929 lira, devlet tarafından karşılanacak. Buna göre, yeni asgari ücretli işçinin işverene maliyeti 513 milyon 945 bin lira olacak. 
     
</TEXT>
</DOC>
