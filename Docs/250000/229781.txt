<DOC>
<DOCNO> 229781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/siyaset/siy03.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AKEL, Papadopulos'un aksine 'evet' diyecek 
</HEADLINE>
<TEXT>

   Rum basını gözyaşları döken Papadopulos'u, "halkı etkilemek için Makarios gibi konuşmakla" suçladı. İktidar ortağı AKEL de Papadopulos'u eleştirdi 
      YORGO KIRBAKİ Atina 

   
   Kıbrıs Rum Kesimi lideri Tasos Papadopulos'un gözyaşları içinde Rumları referandumda "hayır" oyu kullanmaya davet ettiği "ulusa sesleniş" konuşması Rum Kesimi'nde tepkilere neden oldu. Rum basını, Papadopulos'u "halkı etkilemek için Makarios gibi konuşmakla" suçladı. 
   "Evet" kararını 14 Nisan'da açıklaması beklenen, kabinede dört bakanı bulunan iktidarın büyük ortağı komünist AKEL partisinin basın sözcüsü Andros Kipriyanu, konuşmadaki bazı bölümlere katılmadıklarını açıkladı. Kipriyanu, AKEL'in, "Annan planının adanın bölünmüşlüğünü yasallaştırdığı" yönündeki değerlendirmeye katılmadığını, aksine federasyona yönelttiğine inandığını belirtti. "Türkiye'nin adaya müdahale hakkının arttığı" yönündeki görüşü de paylaşmadıklarını söyleyen Kipriyanu, 1960 anlaşmalarına kıyasla olumlu gelişmeler olduğunu kaydetti. 
   
   Klerides'ten evet 
   Eski liderlerinden Yorgo Vasiliyu'nun başkanı olduğu Sosyal Demokratlar Hareketi EDİ , referandumda "evet" deme kararı aldı. Karar, EDİ'nin genişletilmiş merkez konseyinde alınırken, 170 üyeden sadece üç üye plana "hayır" oyu kullandı. Vasiliyu, Kıbrıs'ın birleşmesini, barış ve güvenli bir gelecek istediğini, bu nedenle "evet" kararı aldığını söyledi. 
   Eski Kıbrıs Rum yönetimi lideri Glafkos Klerides de, plana destek vererek, "85 yaşımda sorumluluk üstleniyor ve büyük 'evet'i söylüyorum" dedi. 
   
   Kıbrıslı öğrencilerden 'evet'    Türkiye'de öğrenimlerini sürdüren KKTC'li öğrenciler, referanduma katılmak üzere ülkelerine gitmeye hazırlanıyor. KKTC'li öğrenciler "evet" oyu vereceklerini belirtirken, referandumun sonucunu da bu yönde bekliyorlar. İstanbul Üniversitesi İÜ öğrencisi Devrim Barçın 22 , halkın artık tellerin gölgesinde yaşamak istemediğini söyledi. Öğrenci Cemaliye Beysoylu 18 da KKTC'de referanduma "evet" denileceğini kaydederek, "Rum Kesimi'nden şüpheliyiz. 'Evet' dememizde, ekonomiden çok barış içinde yaşama isteğimiz etkili olacak" dedi. n IŞIL KUŞİN İstanbul 
   
   
   
</TEXT>
</DOC>
