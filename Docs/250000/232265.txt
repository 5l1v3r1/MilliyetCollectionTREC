<DOC>
<DOCNO> 232265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun38.html </URL>
<DATE> 2004/04/17/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Gazze'deki intihar saldırısını Hamas ve El Aksa şehitleri Tugayı üstlendi 
</HEADLINE>
<TEXT>

     Gazze ve İsrail arasındaki Erez geçiş noktasında bulunan bir sanayi bölgesinin girişinde meydana gelen intihar saldırısını, Hamas ve El Aksa Şehitleri Tugayı üstlendi. 
     Hamas ile El Aksa Şehitleri Tugayı, ortak üstlendikleri intihar saldırısını düzenleyen kişinin, Beyt Lahiya'dan 22 yaşındaki Fadi El Amudi olduğunu duyurdular. 
     İsrail ordusu, intihar eylemcisinin Gazze Şeridi'ne dönmek üzere sanayi bölgesinden ayrılırken üstündeki bombayı patlattığını, saldırganın öldüğünü açıkladı. Askeri kaynaklar da, saldırının olduğu yerde bir karakolun bulunduğunu belirtti. Saldırıda yaralanan 4 İsrail güvenlik görevlisinden birinin durumunun ağır olduğu belirtildi. 
     İsrail'in, saldırının olduğu Gazze'nin kuzeyindeki sanayi bölgesinde tekstil, elektronik, plastik gibi üretimlerin yapıldığı fabrikalarda 6 bin Filistinlinin çalıştığı kaydediliyor. 
     
</TEXT>
</DOC>
