<DOC>
<DOCNO> 228906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun30.html </URL>
<DATE> 2004/04/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Japonya, Irak'ı askıya aldı 
</HEADLINE>
<TEXT>

     Irak'ın güneyindeki Semava kentindeki Japon askerlerinin, artan güvenlik endişeleri nedeniyle yeniden yapılandırma çalışmaları askıya alındı. 
     Kyodo ajansının haberine göre, Japonya Savunma Bakanlığı'ndan Iwao Kitahara, askerlerin güvenliği için bakanlığın bu yönde karar aldığını söyledi. 
     Japon askerlerinin, okulların ve yolların onarımı gibi kamp dışındaki faaliyetlerinin, Şiilerin pazar gününe rastlayan, Kerbela'da İmam Hüseyin ve yandaşlarının öldürülmesinin kırkıncı gününün yıldönümü törenlerine kadar duracağı belirtildi. 
     Hükümet sözcüsü Yasuo Fukuda da ''Irak'taki durumdan endişeli olduklarını'' belirterek, durumun kötüleşmesi halinde yeniden yapılandırma faaliyetlerinin tamamen yerine getirilemeyeceğini kaydetti. 
     Japonya, yeniden yapılandırma çalışmalarına katkıda bulunmak amacıyla Irak'ın güneyine bugüne kadar 550 asker konuşlandırdı. 
     Irak'ta Şii lider Mukteda El Sadr yandaşlarının başlattığı ayaklanma dalgasıyla birlikte, ülkenin birçok yerinde Amerikan güçlerine karşı onlarca kişinin hayatına mal olan şiddetli çatışmalar sürüyor. 
     Aralarında Bağdat, Amara, Basra, Kerbela, Necef ve Kut'un da bulunduğu birçok yerleşim biriminde pazar gününden beri çıkan çatışmalarda en az 105 Iraklı öldü, 500'ü yaralandı. 
     
</TEXT>
</DOC>
