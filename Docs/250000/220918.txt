<DOC>
<DOCNO> 220918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun02.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Boucher "Karamanlis ile Kıbrıs için yakın çalışmayı bekliyoruz" 
</HEADLINE>
<TEXT>

     ABD Dışişleri Bakanlığı, Yunanistan seçimlerini kazanarak iktidara gelen Yeni Demokrasi Partisi lideri Kostas Karamanlis'i kutlayarak, Washington'ın, yeni Atina yönetimiyle Kıbrıs'ta çözüm konusunda yakın çalışma sürdürme beklentisi içinde olduğunu bildirdi. 
     ABD Dışişleri Bakanlığı sözcüsü Richard Boucher, basına yaptığı açıklamada, ''Yunanistan'da başbakanlığa atanan Karamanlis'i seçim sonuçlarından dolayı kutluyoruz. Kendisi ve yeni hükümetiyle ozellikle Kıbrıs'ta 1 Mayis'a kadar çözüm sağlanması ve Olimpiyatlar'ın güvenlik içinde gerçekleştirilmesi konularında yakın bir çalışma sürdürmeyi bekliyoruz'' dedi. 
     ABD'nin daha önceki dönemde de anamuhalefet partisi lideri sıfatıyla Karamanlis ile temasta bulunduğunu kaydeden Boucher, ''Karamanlis, ilk açıklamasında Kıbrıs'ta çözümün en yüksek öncelikleri arasında yer aldığını açıkladı ve bunu tabii ki memnuniyetle karşılıyoruz'' diye konustu. 
     Sözcü, seçimleri yitiren PASOK'un lideri Yorgo Papandreu ile de anamuhalefet başkanı sıfatıyla işbirliğini sürdüreceklerini belirtti. 
     
</TEXT>
</DOC>
