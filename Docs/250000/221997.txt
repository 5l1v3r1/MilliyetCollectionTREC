<DOC>
<DOCNO> 221997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko05.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 5 yılda toplam 20.3 milyar dolar tutarında vergi kaçırıldı... 
</HEADLINE>
<TEXT>

     Vergi kaçağının giderek arttığı belirtilerek, son 5 yılda toplam 20.3 milyar dolar tutarında vergi kaçırıldığı bildirildi. 
     Türk-İş'e bağlı Petrol-İş Sendikası tarafından hazırlanan ''Ekonomide Yalancı Bahar, Evlerde Kara Kış'' başlıklı araştırmada, ekonomik kriz ile birlikte vergi kaçağının arttığı ve vergi ödemelerinin geciktirildiği kaydedildi. 
     Araştırmada, emekçi halkın vergi yükünü sırtlamasına karşın, diğer kesimlerin vergi kaçağının hızla arttığına dikkat çekilerek mükelleflerin beyan ettiğinin 2 katı vergiyi kaçırdığı görüşü savunuldu. 
     Son 5 yılda vergisi ödenen her 100 liraya karşılık 225 liranın devletten gizlendiği vurgulanan Petrol-İş Sendikası'nın araştırmasında, son 5 yıldaki vergi kaçağının 20.3 milyar dolar düzeyinde bulunduğu kaydedildi. 
     
     225 LİRA GİZLENDİ 

     Vergi barışı ile vergisini kaçıran mükelleflere her türlü kolaylığın gösterildiği, faiz ve cezaların çok büyük bölümünün silindiği, 2002 yılında yüzde 173 olan denetime alınan mükelleflerdeki kaçak oranının vergi barışına karşın, 2003 yılında yüzde 214'e çıktığı kaydedilen araştırmada, vergisi ödenen her 100 liraya karşılık 225 liranın devletten gizlendiği belirtildi. 
     2003 yılında KDV mükelleflerinin beyan ettiği 1'e karşılık kaçırdıkları gelirin 0.1 birim olduğu ifade edilen araştırmada, kurumlar vergisi mükelleflerinin kaçırdıkları gelirin ise 2.3 birim olduğu vurgulandı. 
     Araştırmada gelir vergisi mükelleflerinin 1 birim beyanına karşılık 7.8 birim, veraset ve intikal, damga ek gelir, kurumlar ile geçici vergiden beyan edilen 1 birime karşılık kaçırılan gelirin 5.1 birim olduğu belirtilerek, vergi barışından istenilen sonucun alınamadığı, bu uygulama ile toplam vergilerin yüzde 3'ü tutarında tahsilat yapıldığı bildirildi. 
     
</TEXT>
</DOC>
