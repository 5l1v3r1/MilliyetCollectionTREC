<DOC>
<DOCNO> 236848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun30.html </URL>
<DATE> 2004/05/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İsrail, Gazze'de yeni bir mahalle inşa etmeye başaldı 
</HEADLINE>
<TEXT>

     İsrail Başbakanı Ariel Şaron'un Gazze Şeridi'nden tek taraflı çekilme planının, lideri olduğu Likud partisi tarafından reddedilmesinin sonra İsrailliler, Gazze Şeridi'nde yeni bir mahalle inşa etmeye başladı. 
     Neve Dekalim yerleşkesinin 150 sakini, bugün, 1,2 hektarlık 22 parsel arazide, İsrail bayraklarıyla temel attı. 
     Yerleşimciler, bunun, Şaron'un planına ve Filistinlerin dün bir İsrailli anneyle 4 çocuğunu öldürmesine yanıt olduğunu söyledi. 
     Şaron, Gazze Şeridi'ndeki 21 ve Batı Şeria'daki 4 yerleşim yerinden çekilmeyi önermiş, ancak Likud partisi, yaklaşık yüzde 60 oy oranıyla planı reddetmişti. 
     Bu arada, bir grup aşırı milliyetçi İsraillinin, sabaha karşı karanlıktan istifade ederek, yeni bir yerleşke kurmak amacıyla Doğu Kudüs'teki Arap mahallesi Ebu Dis'te bulunan 2 eve taşındığı bildirildi. 
     Yerleşimcilerin sözcüsü Daniel Luria, ''4 ailenin Yahudi topraklarında Yahudiler tarafından edinilen 2 eve'' taşındığını söyledi. Luria, evlerin bulunduğu toprakların, bir Yahudi kooperatifi tarafından, mahalle kurulması için 1924'te satın alındığını öne sürdü. 
     
</TEXT>
</DOC>
