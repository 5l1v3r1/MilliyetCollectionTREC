<DOC>
<DOCNO> 226114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/soneko06.html </URL>
<DATE> 2004/03/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk işçisi yerli malı tüketiyor... 
</HEADLINE>
<TEXT>

     Türk-İş üyesi işçilerin büyük çoğunluğu Türkiye'de üretilen malı tüketirken, tüketimde sendikalı ve sigortalı işçilerin çalıştığı işyerlerinde üretilen ürünlere öncelik veriyor. 
     Türk-İş Teşkilatlandırma Uzmanı Sinan Vargı, İstanbul, İzmir, Bursa, Eskişehir, Adana, Samsun, Sivas, Diyarbakır ve Erzurum'da konfederasyon üyesi 500 işçinin katılımı ile ''Türkiye'de Üretilen Malın Satın Alınması'' konulu anket yaptı. 
     Ankete göre, işçilerin yüzde 91'i bir ürün satın alırken Türkiye'de üretilen malı tercih ediyor. Ankete katılan işçilerin yüzde 81'8'i ise ülkede üretilen ürünlerin satılması kampanyalarını yetersiz buluyor. 
     Türk-İş'in anketine katılan işçilerin yüzde 86.4'ü Türkiye'de üretilen malların üzerinde ''Türk Malı'' ibaresi bulunmamasının tüketicinin yerli malı satın almasını engellediği yönünde görüş bildirdi. 
     Ankete katılan işçilerin çoğunluğu, Türkiye'de üretilen ürünlerin garantisinin, yetkili servislerinin ve yedek parçalarının bulunması nedeniyle tercihini yerli üründen yana kullanırken, yine ankete katılan işçilerin çoğunluğu Türkiye'de kaliteli ürünlerin üretildiği görüşünde. 
     Türk-İş üyesi işçiler, yabancı malları toplumda daha iyi imaj verdiği için tükettiğini belirtirken, işçilerin yüzde 93'ü çalışanların üretimden gelen güçleri kadar tüketimden gelen güçlerinin de etkili olduğu fikrine sahip. 
     İşçilerin yüzde 94'ü bir ürün satın alırken, o ürünün üretildiği işyerinde çalışan işçilerin sigortalı ve sendikalı olmalarının kendileri için çok önemli olduğu ve öncelikli olarak sendikalı işyerlerinin ürettiği ürünleri tüketmeyi tercih ettikleri yönünde görüş bildirdi. 
     
     ''TÜRK İŞÇİSİ SEÇİCİ DAVRANIYOR'' 

     Anketi gerçekleştiren Türk-İş Teşkilatlandırma Uzmanı Sinan Vargı, konfederasyon üyesi işçilerin ve ailelerinin tüketimde öncelikli olarak yerli ürünleri tercih ettiğini vurgulayarak,işçilerin özellikle sendikalı işyerlerinde üretilen ürünleri de tercih ettiğini anket ile belirlediklerini söyledi. 
     Türk işçisinin tüketimde seçici davrandığını anlatan Vargı şunları söyledi 
     ''İşçilerin büyük çoğunluğu yerli malı tüketim kampanyalarını yetersiz bulduklarını bildirirken, çalışanın üretimden gelen gücünü kullanma kadar, tüketimden gelen gücünü de gösterebileceğini ifade ederek, sendikalı işyerlerinin ürünlerini tüketmede kararlı olduklarını açıkladılar. Ülkemizde üretilen malın tüketimi konusundaki duyarlılık, işçi ve sendikalar kadar, sanayi, ticaret odaları ile sivil toplum örgütleri tarafından yürütülecek ortak kampanyalarla artırılabilir. Türk-İş olarak, yerli ürün kullanmak kadar, sendikalı işyerlerinin ürünlerinin tüketilmesine yönelik kampanyalarımız bundan sonra yoğun olarak sürecek.'' 
     
</TEXT>
</DOC>
