<DOC>
<DOCNO> 206787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko03.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel seçimler, enflasyonu nasıl etkiler 
</HEADLINE>
<TEXT>

     Ekonomistler Platformu'nun Aralık ayı enflasyon raporunda, şu anki göstergeler dahilinde yerel seçimlerin, enflasyon üzerinde olumsuz bir etki yaratmayacak gibi göründüğü belirtildi. 
     Prof. Dr. Taner Berksoy, ekonomist Özlem Derici ve Ceyda Pekel'in önerileri ile hazırlanan raporda, ''2004 yılında siyaset, fiyatları olumsuz yönde kışkırtmaz, kamu maliyesi disiplininde gevşeme yaşanmaz ve dünya ekonomisinde maliyetleri arttırıcı yönde gelişmeler olmazsa, enflasyondaki düşüş trendinin devam edeceği'' kaydedildi. 
     Sepetin yapısı gereği tarım fiyatlarında artışın çok önemli bir gösterge olmadığı ifade edilen raporda, ekonomistlerin eğilimleri izlemek için özellikle imalat sanayine bakması tavsiye edildi. 
     Ekonomistler Platformu uzmanları tarafından, ciddi oranda negatif baz etkisi oluştuğunun dikkat edilmesi gerektiği belirtilirken, herkesin şimdiden beklentileri buna göre şekillendirmesi gerektiğine işaret edildi. 
     Raporda, kamu sektörünün enflasyonu tutmak için çaba gösterdiği ve fiyatlar üzerine baskı uyguladığı kaydedilirken, bu baskı sonucu kamu açıklarının artmasından endişe edildiği görüşü dile getirildi. 
     Ekonomistler Platformu Başkanı Tuna Beklevic de olumlu tabloya karşın endişelerinin sürdüğünü ifade ederek, raporda anlatılan olası riskleri, Türkiye ekonomisinin değerlendirileceği Ekonomi Değerlendirme Kurulu'nda gündeme getirerek kamu kurumlarına endişelerini ileteceklerini bildirdi. 
     
</TEXT>
</DOC>
