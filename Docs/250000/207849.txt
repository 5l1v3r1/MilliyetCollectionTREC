<DOC>
<DOCNO> 207849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/yasam/yas06.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Marketteki tuzak sonunda öldürdü 
</HEADLINE>
<TEXT>

   Edirne'de, bir markette açık unutulan depo kapağından düşen emekli öğretim görevlisi Şerafettin Ercan, beş gün direnebildi 
      GURBET GÖKÇE Edirne DHA 
   
   Edirne'de 5 Ocak'ta alışveriş yaptığı bir markette açık unutulan kapaktan depoya düşerek ağır yaralanan emekli öğretim görevlisi Şarafettin Ercan, dün sabah tedavi gördüğü hastanede son nefesini verdi. 
   Trakya Üniversitesi emekli öğretim görevlisi Ercan 59 eşi Nesrin Ercan'la birlikte Edirne Balıkpazarı Caddesi üzerindeki Özar Market'ten alışveriş yaptı. Kasaya ödemeyi yapan Şerafettin Ercan, aldıkları ürünleri kasanın arkasında poşete koyduğu sırada, geri adım atmasıyla açık unutulan kapaktan yaklaşık 2 metre aşağıdaki depoya düştü. Beton zemine çakılan ve Trakya Üniversitesi Tıp Fakültesi Hastanesi'nde ilk tedavisi yapılan Ercan'ın, sağ kolu ve omurga kemiğinde kırık tespit edildi. 
   
   Kalbi aniden durdu 
   Ortopedi servisinde tedaviye alınan Ercan'ın kalp ve solunumu önceki gece aniden durdu. Yaşam destek makinesine bağlanan Ercan, dün 06.00'da yaşamını yitirdi. Doktorlar, Ercan'ın kesin ölüm nedeninin otopsiden sonra belirleneceğini söylerken, düştüğü sırada markette büyük panik yaşayan ve sürekli gözyaşı döken eşi Nesrin Ercan yıkıldı. Ercan, market sahiplerini ihmal ve sorumsuzlukla suçlayarak, dava açacaklarını belirtmişti. 
   
   
</TEXT>
</DOC>
