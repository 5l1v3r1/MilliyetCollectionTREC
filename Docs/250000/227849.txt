<DOC>
<DOCNO> 227849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun06.html </URL>
<DATE> 2004/04/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rum yönetiminin tavrı, referandum öncesi endişe yaratıyor... 
</HEADLINE>
<TEXT>

     İsviçre'deki Kıbrıs müzakerelerinin ardından Rum yönetiminin uzlaşmaz ve olumsuz tavrı, adada yapılacak referandumlar öncesi BM'de endişe yaratıyor. 
     BM çevreleri, Türk tarafının görüşmelerdeki yapıcı tutumuna karşın Rum yönetiminin olumsuz ve hevessiz tavrına dikkat çekerken, Rum liderliğinin referandum öncesi açık olmasa bile perde arkasından Annan planını reddeden bir kampanya yürütebileceğini belirtiyorlar. 
     Buna örnek olarak Rum kesimindeki bazı yorumcuların da bu yöndeki endişelere işaret ettiklerini belirten BM kaynakları, özellikle Rum yönetimi lideri Tasos Papadopulos'un geçmişi ve kilisenin aşırı uçlarıyla ilişkilerine dikkat çekiyorlar. 
     
     RUM GAZETESİNİN İDDİASI 

     Kıbrıs Rum kesiminde İngilizce yayımlanan liberal Sunday Mail adlı haftalık gazetede Lucas G. Charalambous imzasıyla yer alan makalede, ''Rum yönetimi lideri Papadopulos'un Annan planını perde arkasından sabote etmek amacıyla din adamlarıyla aktif siyasi işbirliğine yöneldiği'' ileri sürülüyor. 
     Londra-Zürih anlaşmasından 2 yıl sonra Rum papazların idaresindeki hükümetin 1963'te Kıbrıs sorununu yarattığına dikkat çekilen makalede, geçmişteki dinci ''Akritas'' örgütünün Glafkos Klerides hariç, Papadopulos, Dr Lisarides, Hristodulos Hristodulu ve hayattaki diğer üyelerinin bugün muhalefetlerini ortaya koydukları kaydediliyor. 
     Rum liberal Sunday Mail gazetesindeki makalede ayrıca, geçmişteki deneyimler ışığında, Papadopulos yerine, asıl Türk tarafının müzakerelerde güvence istemesi gerektiği ifade ediliyor. 
     Gazetedeki bir başka makalede de Rum yönetiminin ve kamuoyunun, aslında Kıbrıs sorununa nasıl bir çözüm istediğini de hala bilmediği belirtiliyor. 
     
     DE SOTO, KAPALI KAPILAR ARDINDA BİLGİ VERECEK 

     Öte yandan BM Genel Sekreteri'nin Kıbrıs özel temsilcisi Alvaro de Soto'nun bugün Güvenlik Konseyi'nde yapacağı bilgilendirme toplantısı, gündemin belirlenmesinin ardından kapalı oturum halinde olacak. 
     Yunan tarafının uluslararası baskılardan kaçınmak amacıyla yaptığı girişimler sonucu toplantının açık olmasından vazgeçildiği ve kapalı oturumda de Soto'nun konseyi bilgilendirmesinin kararlaştırıldığı bildirildi. 

     
</TEXT>
</DOC>
