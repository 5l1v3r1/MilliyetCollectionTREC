<DOC>
<DOCNO> 216931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun24.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel Kekilli konuştu Parasızdım, porno filmlerde oynadım 
</HEADLINE>
<TEXT>

     54. Berlin Film Festivali Berlinale'de Altın Ayı ödülünü kazanan ''Gegen die Wand'' Duvara karşı adlı filmin başrol oyuncusu Sibel Kekilli 23 , ''paraya ihtiyacı olduğu için porno filmleri çevirdiğini'' söyledi. 
     Kekilli, Frankfurter Allgemeine Sonntagszeitung gazetesine yaptığı açıklamada, yasadışı bir şey yapmadığını ve yaptıklarının kendisi dışında kimseye zarar vermediğini belirtti. 
     ''Gençtim ve paraya ihtiyacım vardı'' diyen Kekilli, ailesine bu konuyu hiç anlatmadığını, olayı bu şekilde öğrendikleri için çok üzgünün olduğunu kaydetti. Kekilli, ''Ancak geçmişimden ve yaşantımdan dolayı hiç kimseden özür dilemeyeceğim'' diye konuştu. 
     ''Gegen die Wand'' filminin yönetmeni Fatih Akın'a geçmişini anlattığını ve bunu açıklamamaya karar verdiklerini ifade eden Kekilli, ''Tüm bu olaylardan dolayı Altın Ayı'nın kazanıldığının unutulmaması gerekir. Bu Almanya adına 18 yıldan sonra yeniden, Türkiye adına ise ilk kez kazanılan bir ödüldür'' dedi. 
     Kekilli, Bild gazetesinin haberi veriş şeklini de eleştirerek, ''Geçmişimin ortaya çıkacağını tahmin ediyordum, ancak gazetenin konuya ilişkin haberi birinci sayfada bu kadar büyük ve çirkin şekilde vereceğini düşünmemiştim'' diye konuştu. 
     
</TEXT>
</DOC>
