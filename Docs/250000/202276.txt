<DOC>
<DOCNO> 202276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo11.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal potada şampiyonluğu konuşuyor 
</HEADLINE>
<TEXT>

     Türkiye Basketbol Ligi'nde güçlü rakibi Efes Pilsen'i yenen Beşiktaş'ta şampiyonluk konuşuluyor. 
     Menajer Zeki Can, bu sezon iddialı bir takım kurduklarını belirterek, ''Efes Pilsen ve Ülkerspor'u yenemiyorsan, hedefleri konuşmak anlamsız olur. Biz Efes Pilsen'i yendik, Ülkerspor maçını son anda şanssız bir şekilde kaybettik'' dedi. 
     Finale kadar adım adım gitmek gerektiğini anlatan Can, şöyle konuştu 
     ''Efes Pilsen ve Ülkerspor'u 2. yarıda kendi sahamızda yapacağımız maçlarda yenerek, ligi üst sıralarda tamamlamak istiyoruz. Daha sonra adım adım finale ve şampiyonluğa gitmeyi hedefliyoruz. Tabii ki diğer takımları da çok ciddiye alıyoruz. Ama şampiyonluğu konuşmak için Efes Pilsen ve Ülkerspor'u yenebilmelisin.'' Can, şampiyonluk yolunda Efes Pilsen ve Ülkerspor'a göre taraftar desteklerinin fazla olmasının avantaj olduğunu vurgulayarak, ''Şampiyonluk yolunda taraftarımız artı bir güç. Bu sezon başarılı ve hedefleri olan bir takımları var. Beşiktaş camiasının bu takımıyla gurur duyması ve daha çok sahip çıkması lazım. Salonları doldurup, bizi sonuna kadar desteklesinler'' diye konuştu. 
     
     ''KONTROLLÜ OYNADIK, KAZANDIK'' 
     Zeki Can, Efes Pilsen karşısında oyunun kontrolünü elinde bulundurduklarını, savunmada ve hücumda çok iyi mücadele ederek maçı kazandıklarını söyledi. 
     Son haftalarda savunmada iyi bir grafik çizdiklerini kaydeden Can, ''Takım olarak savunma yapmaya başladık. Maçta rakibin dış oyuncularını iyi tuttuk. İçerde bir tek Kaya'dan sayılar yedik. Oyuncularımız çok istekli oynadılar. Başarıda onların çok büyük katkısı var. Beşiktaş formasını terlerinin son damlasına kadar ıslatıyorlar. Bu mücadele devam edecek'' diye konuştu. 
     Sezon içinde Pınar Karşıyaka'dan eski takımına dönen Nedim'in çok iyi performans sergilediğini ifade eden Zeki Can, Mustafa Abi'nin de çıkış yaşadığını kaydetti. Can, Mustafa'nın Ülkerspor'da beklediği şansı bulamadığını belirterek, ''Şimdi bizde her zaman katkısı oluyor. Hedefi milli takım olması lazım. Mustafa bu sezon altın yılını yaşayacak'' dedi. 
     Can, kulüp başkanı Serdar Bilgili'nin her maçtan sonra kendilerini kutladığını, başkanın başarılarını yakından takip ettiğini sözlerine ekledi. 
     
</TEXT>
</DOC>
