<DOC>
<DOCNO> 205359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun36.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş "Annan planı çözüm için referans.." 
</HEADLINE>
<TEXT>

     Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş, Annan planının çözüm için referans olduğunu söyledi. 
     Serdar Denktaş, Güney Kıbrıs'ta Rum siyasi partilerine başlattığı ziyaretler çerçevesinde Rum hükümetinin küçük ortağı Demokratik Parti DİKO Genel Başkan Vekili Nikos Kleanthus ile görüşmesinden sonra yaptığı açıklamada, Kıbrıs Türk ve Rum halkının çözüm istediğini, ancak dışardan dayatılan herhangi bir çözüm formülüne karşı olduklarını vurguladı. 
     Serdar Denktaş, ''Çözümün bize dışardan baskıyla yaptırılması değil, bizim Rum siyasi partilerle kendi aramızda konuşarak var olan farklılıkları ne kadar düzeltebiliriz, bunu bulmamız, kendi açımızdan son derece önemlidir'' diye konuştu. 
     DİKO ile ''son derece açık ve birbirlerinin farklılıklarını kabul ederek'' görüştüklerini anlatan Serdar Denktaş, ''Karşılıklı belli bir iyi niyetle farklılıklarımızın ortada durduğu şekliyle bile diyalogu devam ettirebileceğimizi gördük'' ifadelerini kullandı. 
     
     ÇÖZÜMÜN ŞEKLİ 
     Denktaş, çözümün şekli konusunda şunları söyledi 
     ''Önümüzde referans olarak kullanabileceğimiz bir Annan planı var. Eğer biz bu plan üzerinden hareket ederek bir çözüm arayışını samimiyetle ortaya koyarsak, yapılması gereken şey anlaşmaya vardıktan sonra tabii ki bunu halkımıza da götürmektir. Bizim müzakere edip anlaşamadığımız ve sonuçta ne olduğu belli olmayan başkalarının bize dışarıdan 'şu şöyle olmalı bu böyle olmalı' diye önümüze koyacağı bir planla referanduma gitmek doğru bir yöntem değildir. Bu yöndeki düşüncemizi görüşmede DİKO yetkililerine aktardık. Bu farklılıklarımız, geçmişten kalan farklılıklar veya yeni çıkacak farklılıklar olabilir, ama önemli olan bu diyalogun devam etmesidir. 
     Öyle zannediyorum ki aynı ismi paylaşan iki parti olarak artık daha sık biraraya geleceğiz ve ümit ederim çeşitli konularda, Avrupa Birliği ile ilgili ortaya çıkabilecek sorunları veya Kıbrıs sorununun çözümüyle ilgili ortaya çıkabilecek sorunları bu diyalog neticesinde en azından rahatlatabiliriz, küçültebiliriz.'' Serdar Denktaş, Kleanthus'u en kısa sürede Kuzey Kıbrıs Türk Cumhuriyeti'nde görmeyi beklediklerini söyledi. 
     Serdar Denktaş, bir Rum gazetecinin, ''Annan planını referans olarak kabul etmekle zemin olarak kabul etmek arasında fark olup olmadığını ve fark varsa bunun ne olduğu '' yönündeki sorusuna, ''Şu an önümüzde duran tek kapsamlı plan budur ve müzakerelere bu plandan başlamalıyız ve bunu, dış güçlerin müdahalesi olmadan iki tarafın siyasi partileri olarak kendi aramızda yapmalıyız'' karşılığını verdi. 
     
     KLEANTHUS'UN AÇIKLAMASI 
     DİKO Genel Başkan Vekili Nikos Kleanthus ise görüşmenin samimi bir havada gerçekleştiğini ve yararlı olduğunu söyledi. Başlatılan bu sürecin, iyi bir başlangıç olması ümidini dile getirerek, bunun, Kıbrıs sorununun çözümüne olumlu katkı sağlayacağı ifade eden Kleanthus, ''ancak bu süreçte tarafların varolan pozisyonlarına saygı göstererek hareket edilmesi gerektiğine inandığını'' belirtti. 
     Kıbrıs sorununda kalıcı ve yaşayabilir bir anlaşmaya varmak için iki taraf arasında diyaloga ihtiyaç olduğuna ve bu diyalogun devam etmesinin de önemli olduğuna işaret eden Kleanthus, bu konuda Demokrat Parti ile görüş birliğine vardıklarını söyledi. Kleanthus, çözümle ilgili olarak şu görüşleri dile getirdi 
     ''Adadaki iki tarafın da çözüme ne kadar istekli olduğunu, serbest dolaşımdaki zorlukların ortadan kaldırılarak, sınır kapılarının açılmasıyla Kıbrıslı Türklerle Rumlar birlikte göstermiştir. Serdar Denktaş ve heyetiyle de bu konuda aynı görüşe vardığımız için de memnunum. Bu arada çözüm konusunda bir anlaşmaya varmamızın ardından referanduma gitmemiz gerektiği görüşünde olduğumuzu da vurgulamak isterim.'' Kleanthus, DP Genel Başkanı Serdar Denktaş'la yeniden biraraya gelme konusunda görüş birliğine vardıklarını da kaydetti. 
     Serdar Denktaş, yeni yıl hediyesi olarak DİKO Başkan Vekili Kleanthus'la parti yetkililerine ekmek kadayıfı ve sepet içerisinde Türk rakısı verirken, Kleanthus da Serdar Denktaş'la beraberindeki heyete, sepet içinde şarap ve ''zivaniya'' içkisi hediye etti. 
     
</TEXT>
</DOC>
