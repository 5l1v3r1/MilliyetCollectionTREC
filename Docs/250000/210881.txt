<DOC>
<DOCNO> 210881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo12.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin transfer edeceği Yozgatlı, İstanbulspor 18'inde 
</HEADLINE>
<TEXT>

     Birinci Süper Futbol Ligi'nde bugün yapılması gereken İstanbulspor-Fenerbahçe maçı, Güngören Mimar Yahya Baş Stadı'nın kaplı zemininin temizlenememesi nedeniyle yarına ertelenirken, sahanın kardan temizlenmesi çalışmalarına İstanbulsporlu taraftarlar da katıldı. 
     Maçın hakemi Cüneyt Çakır'ın erteleme kararını açıkladığı saate dek sahanın temizlenmesi için uğraşan yetersiz sayıda görevliye, bazı taraftarlar da yardımcı oldu. Ancak çoğu küçük yaşta çocuk olan bu kişilerin çabası, koordinesiz çalışma nedeniyle sahanın kardan temizlenmesine yetmedi. 
     
     AZİZ YILDIRIM DA STATTA 
     Fenerbahçe Kulübü Başkanı Aziz Yıldırım ve yönetim kurulu üyesi Hakan Bilal Kutlualp, maçın başlama saatinden 2 saat önce stada gelerek incelemelerde bulundu. 
     Gençlik ve Spor İstanbul İl Müdürü Tamer Taşpınar da stada geldi. 
     Fenerbahçe Futbol Takımı, Topkapı'da kamp yaptığı otelden ayrılıp maçın başlamasına 1 saat 45 dakika kala stada ulaşırken, İstanbulspor 1 saat 15 dakika kala stada geldi. 
     2 ekip de maç için 18 kişilik kadrolarını maçın başlama saatinden 1 saat önce yetkililere verdi. 
     
     MEHMET YOZGATLI, İSTANBULSPOR'UN MAÇ KADROSUNDA 
     Fenerbahçe'nin transfer gündeminde bulunan ve geçtiğimiz günlerde transferinin kesinleştiği yönünde haberler çıkan Mehmet Yozgatlı, İstanbulspor'un 18 kişilik maç kadrosunda yer aldı. Ancak Mehmet'in ilk 11'de sahaya çıkmayacağı öğrenildi. 
     Zemini temizleme çalışmaları sırasında saha içinde dolaşan Mehmet Yozgatlı'nın boynuna, Fenerbahçeli taraftarlarca sarı-lacivert atkı takıldı. Ancak Yozgatlı, kısa süre taşıdığı atkıyı üstünden çıkardı. 
     Fenerbahçe Teknik Direktörü Christoph Daum ve sarı-lacivertli futbolcular da temizleme çalışmaları sırasında zeminin durumunu görmek için sahayı dolaştı. 
     İstanbulspor Kulübü Başkanı Adnan Sezgin, Mehmet Yozgatlı'nın Fenerbahçe'ye transferi konusunun gelecek hafta içinde netleşeceğini umduğunu söyledi. 
     
</TEXT>
</DOC>
