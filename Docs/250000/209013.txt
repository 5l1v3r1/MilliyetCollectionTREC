<DOC>
<DOCNO> 209013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/yazar/sazak.html </URL>
<DATE> 2004/01/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Prodi ve AB rüzgarı 
</HEADLINE>
<TEXT>

   
   AB Komisyonu Başkanı Romano Prodi'nin dün başlayan ziyaretiyle Brüksel'de son haftalarda esmeye başlayan 'takvim rüzgarı' Ankara'ya taşındı. 2004 sonunda müzakerelere başlanması yönündeki iyimser beklentileri hızlandıran bir süreç de Kıbrıs'ta 'Annan planı'nın yeniden masaya getirilecek olmasıdır. 
   Dışişleri Bakanı Abdullah Gül, Davos'taki Annan - Erdoğan zirvesinde Başbakan'ın BM Genel Sekreteri'ne 'müzakereleri başlatma' çağrısında bulunacağını açıkladı. Böylece Türkiye Kıbrıs'ta 'çözümsüzlük' denklemini kıran taraf olarak önemli bir adım atmaya hazırlanıyor. 
   Mayıs 2004'ten önce Kıbrıs'ta çözüme ulaşılması halinde AB'nin yıl sonunda Türkiye'ye yönelik müzakere takvimini ilan etmesi önünde bir engel kalmayacak. Aslında o aşamada artık, yeni bir süre verilmesinden çok tam üyelik müzakerelerine geçilmesi, 'AB rüyası'nın gelecek 15 - 20 yıla yayılmaması açısından da önem taşıyacak. 
   AB Komisyonu'nun genişlemeden sorumlu üyesi Günter Verheugen'in Stuttgarter Zeitung gazetesindeki geleceğe ışık tutuyordu 
   "Türkiye'nin AB'ye üye olup olmayacağı konusunda karar verildi. Olabilir. Bunu artık kimse değiştiremez. 
   Türkiye raporunu yıl sonunda yazacağım. Kriterleri yerine getirdiği kanaatine varırsam, komisyonla meclis benim kararıma uyarsa o zaman üyelik müzakerelerine hemen başlanmalı. Görüşmelerin sonuçlanması 10 yıldan önce olmaz. Müzakerelerin sonunun yaklaştığı dönemde, Avrupa Parlamentosu'nun onayına ihtiyacımız olacak. Nihai kararın nasıl olacağını bugün kimse söyleyemez." 
   AB'ye tam üyelik 40 yılın sonunda hala 'Kafdağı'nın ardında. Türkiye 1980'lerde kaçırdığı treni 2004'te tekrar yakalama fırsatı buldu. AKP hükümeti bu şansı kullanmaya çalışıyor. 
   Avrupa da Erdoğan - Gül yönetimine kredi açtı. 
   Verheugen, Türkiye'nin son dönemde demokrasi ve insan hakları konusunda sağladığı ilerlemeye rağmen AB üyesi olamayacağının savunulmasının 'reformcu kesimin ayağının altındaki halıyı çekmek anlamına geleceğini' söylemiş. 
   Batı durumu görüyor, Türkiye'nin AB hedefinden uzaklaşması demokrasi üzerinde yeni kuşku bulutları toplanmasına yol açabilir. 
   Leyla Zana ve DEP'li 3 eski milletvekilinin bugünkü duruşmasından çıkacak karar da ilginç bir gösterge oluşturacak. 
   Türkiye'nin AB üyeliği 21'inci yüzyılın küresel yapılanmasında Avrupa'nın da işine gelmektedir. 
   Doğu Akdeniz'den Ortadoğu'ya, Avrasya'ya uzanan bir coğrafyadaki ABD - Avrupa dengesinde Türkiye'nin AB blokunda yer alması Batı açısından stratejik bir kazanım olacaktır. 
   Prodi'nin Ankara ziyaretinin, 40 yıllık AB serüveninde bu düzeyde gerçekleşen en üst düzey temas olması da, 2004 sonundaki takvim umudunu artırıyor. Dileriz bu rüzgar yıl boyunca hız kesmez. 
   
      
   
</TEXT>
</DOC>
