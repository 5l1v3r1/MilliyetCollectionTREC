<DOC>
<DOCNO> 237720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun02.html </URL>
<DATE> 2004/05/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD Denktaş'ı lider kabul etmiyor, Powell Talat'a 'Başbakan' dedi 
</HEADLINE>
<TEXT>

     ABD yönetiminin üst düzeyde bir yetkilisi, KKTC'nin Uluslararası Para Fonu IMF , Dünya Bankası, UEFA ve İslam Konferansı Örgütü'nün de dahil olduğu uluslararası örgütlerde temsil edilmesini Washington'ın tamamıyla desteklediğini bildirdi. 
     Adının açıklanmasını istemeyen bir yetkili, bu temsilin üyelik ya da katılım şeklinde kuruluşa göre değişebileceğini belirterek, ''Bu örgütlere IMF, Dünya Bankası, UEFA, İKÖ dahil mi '' sorusuna karşılık da, ''Evet hepsi. Kuzey Kıbrıs'ın uluslararası kuruluşlara katılımını destekliyoruz'' dedi. 
     Amerikalı yetkili, ''Washington'ın Kıbrıs Türk toplumu lideri olarak artık Cumhurbaşkanı Rauf Denktaş'ı değil, Başbakan Mehmet Ali Talat'ı kabul ettiğini'' de söyledi. 
     Yetkili, ABD Dışişleri Bakanı Colin Powell'ın, New York'ta BM'de dün yapılan toplantıda bunun ilerisine de geçerek, Talat'a ''Sayın Başbakan'' diye hitap ettiğini kaydetti. 
     Aynı yetkili, Kıbrıslı Türklerin tecridine son verilmesini amaçlayan adımların, aşama aşama yürürlüğe konulacağını, bunların bazılarının BM Genel Sekreteri Kofi Annan'ın Kıbrıs raporundan önce, bazılarının da rapordan sonra gelebileceğini belirtti. Yetkili, ''Aslında adımlar başladı. Powell-Talat görüşmesi bunun parçasıydı'' dedi. 
     Öte yandan, ABD'nin plan çerçevesinde KKTC'ye ekonomik yardımda bulunmak için de formül aradığı belirtildi. 
     Washington, Kıbrıs'ın birleşme planının gerçekleşmesi durumunda geçerli olmak üzere 400 milyon dolarlık bir katkı ayırmıştı. Ancak referandumda Rumların Annan planını reddetmesinden sonra, bu paranın geçerliliği ortadan kalktı. 
     ABD yönetimine yakın kaynaklar, bu paranın bir bölümünün KKTC'ye ekonomik yardım olarak verilmesinin düşünüldüğünü ve bunun üzerinde formül arayışının sürdüğünü kaydettiler. 
     Böyle bir ekonomik yardım için ABD Kongresi'nin onayı gerekiyor. Washington'daki gözlemciler, Talat'ın başkent Washington'da Kongre yetkilileriyle görüşmelerinin bu açıdan önem taşıdığına işaret ediyorlar. 
     Bir başka Amerikalı yetkili de, A.A'ya, ABD'nin Kıbrıslı Türklerin sıkıntısını azaltmak için almayı planladığı tedbirlerin hepsinin değil, ancak bazılarının Kongre onayına ihtiyaç duyacağını söyledi. 
     Aynı yetkili, bu konular üzerinde çalışmaların sürdüğüne işaret etti. 
     
</TEXT>
</DOC>
