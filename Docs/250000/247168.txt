<DOC>
<DOCNO> 247168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy22.html </URL>
<DATE> 2004/06/11/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Ankara'da sürpriz görüşme... Zana ve arkadaşları Gül'e gitti... 
</HEADLINE>
<TEXT>

     Yargıtay'ın kararıyla cezaevinden tahliye edilen eski DEP'li milletvekilleri Dışişleri Bakanı Abdullah Gül ile görüştü. 
     Leyla Zana'nın da aralarında bulunduğu DEP'lilerin, yarın yapılacak Diyarbakır mitingi ve siyasi nitelikteki açıklamalarından önce Gül'le görüşmesi dikkat çekti. 
     Zana, Selim Sadak, Hatip Dicle ve Orhan Doğan, dün "geçmiş olsun" için gelen misafirleri kabul etti. Saat 16.10 sıralarında, Doğan'ın oğlunun kullandığı araçla evden ayrılan Zana ve arkadaşları, önce Dışişleri Konutu yerine, yakınında bulunan Başbakanlık Konutu'na girmek istedi. Kapıdaki polisin yol göstermesi üzerine Dışişleri Konutu'na geçen eski DEP'liler Gül'le 45 dakika görüştü. 
     Başbakan Vekili ve Dışişleri Bakanı Abdullah Gül'ün, kapatılan DEP'in eski milletvekilleri Leyla Zana ve arkadaşlarıyla görüşmesinin, eski milletvekillerinden gelen talep üzerine yapıldığı bildirildi. 
     Başbakan Yardımcılığı kaynakları, A.A muhbirine bu görüşmeyi şöyle değerlendirdiler 
     ''Başbakan Vekili ve Dışişleri Bakanı Gül, bugün kendilerinden gelen talep üzerine eski TBMM milletvekillerinin dördünü de Dışişleri Konutu'nda kabul etmiştir. Görüşme nezaket ziyareti havasında geçmiştir.'' 
     
     DEP'LİLER GÖRÜŞMEYİ DEHAP'LILARLA DEĞERLENDİRİYOR 

     Eski DEP milletvekilleri Dışişleri Konutu'ndaki görüşmenin ardından DEHAP'a geçti. 
     Eski DEP Milletvekilleri Leyla Zana, Orhan Doğan, Hatip Dicle ve Selim Sadak Dışişleri Konutu'nda Abdullah Gül'le görüşmesinin ardından DEHAP'a geçi. Milletvekilleri, DEHAP'ta parti yöneticileri ile toplantı yapmaya başladı. 
     Toplantıda, Gül'le yapılan görüşmenin masaya yatırılacağı belirtiliyor. 
     
</TEXT>
</DOC>
