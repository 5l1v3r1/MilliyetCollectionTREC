<DOC>
<DOCNO> 202561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur16.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sami Evren hakkında suç duyurusunda bulunuldu... 
</HEADLINE>
<TEXT>

     Türkiye Kamu-Sen'e bağlı sendikalarının yöneticileri, İslam dinine ve Kuran'a hakaret ettiği iddiasıyla Kamu Emekçileri Sendikaları Konfederasyonu KESK Genel Başkanı Sami Evren hakkında suç duyurusunda bulundu. 
     Türk Diyanet Vakıf-Sen Genel Başkanı Bilal Eser, Ankara Adliye Sarayı önünde yaptığı açıklamada, Sami Evren'in, Eczacılar Birliği'nin 34. Olağan Büyük Kongresi'nde, ''1400 yıl önceki köhnemiş fikirler çocuklara aşılanamaz'' dediğini, bu sözlerle Kuran'a hakarette bulunduğu ve Müslüman halkını rencide ettiğini ileri sürdü. 
     Evren'in tavrını şiddetle ve nefretle kınadıklarını ifade eden Eser, özetle şunları kaydetti 
     ''Ülkemizde yeniden bir kamplaşma meydana getirmek isteyenlerin oyununa kimsenin gelmemesi, şimdilerde sergilenmek istenen dinli-dinsiz kamplaşmasına kimsenin izin vermemesi lazımdır. 
     Ülkemizin milli bütünlüğünün ve devletimizin Atatürk'ten armağan üniter yapısının, emperyalizmin tehdidi ile karşı karşıya bulunduğu bir sırada, yüzde 99'u Müslüman olan ülkemizde, kime hizmet ettiklerini bir defa olsun düşünmelidirler.'' Basın açıklamasının ardından Türkiye Kamu-Sen'e bağlı sendikalarının yöneticileri, dilekçelerini savcılığa verdiler. 
     Suç duyurusu dilekçesinde, Evren'in sözlerinin TCK'nın ''din hürriyeti aleyhinde cürümler'' başlıklı 175. maddesinin 3-4 fıkralarında düzenlenen suç kapsamında olduğu iddia edilerek, Evren hakkında soruşturma başlatılması ve dava açılması istendi. 
     
</TEXT>
</DOC>
