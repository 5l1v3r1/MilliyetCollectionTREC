<DOC>
<DOCNO> 247563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonsiy04.html </URL>
<DATE> 2004/06/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Karayalçın Kürt gerçeği kabul edilmeli 
</HEADLINE>
<TEXT>

     SHP Genel Başkanı Murat Karayalçın, ''Türkiye'nin, Kürt gerçekliğini kabul etmesi, Kürt gerçekliğinin de Türkiye devletinin bölünmez bütünlüğünü içine sindirmesi'' gerektiğini söyledi. 
     Karayalçın, partisinin genel merkezinde gerçekleştirilen Parti Meclisi toplantısı öncesinde yaptığı açıklamada, seçim ve siyasi partiler sisteminin, 12 Eylül müdahalesinden bu yana değiştirilmediğini belirtti. Karayalçın, ''Demokratik adımlar atılırken, siyaset alanı, darbe yönetiminin şekillendirildiği yapısıyla bırakılamaz'' dedi. 
     Kapatılan DEP'in 4 eski milletvekilinin serbest bırakılmasından memnun olduğunu ifade eden Karayalçın, Türkiye'nin geç de olsa ''bir yarasını daha sardığını'' kaydetti. 
     Türkiye'nin, barış, kardeşlik ve demokrasi içinde tüm sorunlarını çözebilecek yetkinlikte olduğunu vurgulayan Karayalçın, bunun için Türkiye'nin içinde bulunduğu gerçeklikleri görmesinin yeterli olduğunu belirtti. 
     Karayalçın, ''Türkiye'nin, Kürt gerçekliğini kabul etmesi, Kürt gerçekliğinin de Türkiye devletinin tekliğini, ulusun tümlüğünü, bölünmez bütünlüğünü içine sindirmesi'' gerektiğini kaydetti. 
     Türkiye'nin bir başka gerçeğinin ise İslam inancı olduğunu dile getiren Karayalçın, inançlı yurttaşların da laik toplum yapısını içine sindirmesi gerektiğini söyledi. Karayalçın, üniter devlet yapısı ve laik toplumun, Türkiye'nin ''olmazsa olmazları'' olduğuna işaret etti. 
     TRT'de başlayan Kürtçe yayının, ''Kürt sorununun çözümünde bir simge'' olduğunu savunan Karayalçın, ancak bunun, Türkiye gerçekliğinden hareketle değil de AB istediği için başlatılmasından üzüntü duyulması gerektiğini belirtti. 
     Karayalçın, AB'ye uyum çerçevesinde gerçekleştirilecek düzenlemelerde iktisadi ve toplumsal hakların da gündeme getirilmesi gerektiğini dile getirdi. 
     
</TEXT>
</DOC>
