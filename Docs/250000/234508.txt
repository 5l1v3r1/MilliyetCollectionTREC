<DOC>
<DOCNO> 234508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/dunya/adun.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Parayı değil, ülkesi için savaşmayı seçti 
</HEADLINE>
<TEXT>

   ...Ve Afganistan'da öldürüldü. ABD, 3.6 milyon doları reddedip orduya katıldıktan sonra pusuda ölen futbolcu Tillman için yasta 
      DIŞ HABERLER SERVİSİ 

   
   ABD, önceki gün teröre karşı savaş cephesinden gelen bir haberle yasa büründü. Zengini fakiri, beyazı siyahı tüm Amerikalılar, eski Amerikan futbolu yıldızı 27 yaşındaki Pat Tillman'ın Afganistan'da öldürülmesinin şokunu yaşıyor. 
   Geçtiğimiz perşembe Afganistan'ın güneydoğusundaki Host kenti yakınlarında Sperah köyünde birliği pusuya düşürülen Tillman'ın ölümü, Amerikan kamuoyunun yakından tanıdığı ilk askeri kayıp olarak kayıtlara geçti. 
   
   3.6 milyondan 18 bin dolara 
   1.8 m. boyunda, 91 kg. ağırlığında olan Tillman, atletik yapısı nedeniyle kara kuvvetlerinin seçkin özel birliği "Army Ranger"e seçilmeden önce "Arizona Cardinals" takımında 1998 - 2001 arası 4 sezon profesyonel olarak Amerikan futbolu oynadı ve sevilen bir yıldız oldu. Hatta Arizona Cardinals, Tillman'ın sözleşmesini uzatması için 3.6 milyon dolar yaklaşık 4.9 trilyon lira önerdi. 
   Ancak bu sırada 11 Eylül terör saldırıları meydana gelmiş ve genç Amerikalı, ülkesine karşı olan borcunu ödeme arzusuyla yanıp tutuşmaya başlamıştı. 8 ay düşündü ve mayıs 2002'de Amerikan Ulusal Ligi'ndeki kariyerini sona erdirme kararı aldı. Ardından basketbolcu kardeşi Kevin ile orduya yazıldı. Yani, 3.6 milyon doları elinin tersiyle bir kenara iterek, vatanı için savaşmayı tercih etti. Pat Tillman, ordudan alacağı yıllık 18 bin dolarlık yaklaşık 25 milyar lira maaşı yeterli buldu. 
   
   Bush Dualarım onunla 
   Beyaz Saray Sözcüsü Taylor Gross, "Başkan Bush'un duaları, vatanı için her şeyini feda eden Tillman ve ailesi için. Başkan onu hiç unutmayacak" derken, eski takımının koçu Dave McGinnis, "Hayat hik yesi her zaman anlatılacak. Parlak kariyerini onurlu bir şekilde bıraktı ve vatanını savunmaya koştu" dedi. 
   
   
   
   
</TEXT>
</DOC>
