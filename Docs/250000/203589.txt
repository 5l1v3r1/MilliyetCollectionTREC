<DOC>
<DOCNO> 203589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/guncel/agun.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruma gibi yaklaşıp bombayı patlatacaktı 
</HEADLINE>
<TEXT>

   Polis, DHKP-C'nin, Erdoğan'a yönelik suikast planının ayrıntılarını ortaya çıkardı. Bombacı, Bilal Erdoğan'ın düğününde intihar saldırısı yapacaktı 
      Erdal Kılınç 
   
   Başbakan Erdoğan'a yönelik suikast hazırlığında bulunduğu iddiasıyla tutuklanan DHKP - C örgütü üyesi Celal Yayla'nın ifadesinde saldırı planlarını en ince ayrıntılarına kadar anlattığı öne sürüldü. Yayla'nın ifadesine göre Erdoğan'a oğlu Bilal Erdoğan'ın düğün günü saldırı yapılacak, Yayla koruma gibi yaklaşarak üzerindeki bombayı patlatacaktı. Bir başka plana göre ise makam aracı yaklaştığında otomobil taranacak, kargaşada Erdoğan'a yaklaşan intihar bombacısı suikastı gerçekleştirecekti. 
   
   İki isim belirlendi... 
   İstanbul İstihbarat Şube Müdürlüğü ve Terörle Mücadele Şubesi ekipleri, Erdoğan'a yönelik hazırlanan suikast planının ayrıntılarını ortaya çıkardı. Örgüt, Bilal Erdoğan'ın 10 Ağustos 2003'te İstanbul Lütfi Kırdar Kongre Merkezi'nde yapılan düğün töreni için suikast planı hazırladı. Saldırı için iki isim belirlendi. Bu kişiler Yayla ile hala canlı bomba olarak aranan Eyüp Beyaz'dı. Ancak düğün günü örgüt üyeleri, alınan geniş güvenlik önlemleri nedeniyle suikastı yapacak ortamı bulamadı. Sadece çevrede birkaç küçük bomba patlatabildi. 
   Örgütün suikast girişimi istihbaratını alan İstanbul polisi, bu yönde çalışmalarını sürdürdü. Canlı bombanın kimliği belirlendi. 28 Kasım 2003'te düzenlenen bir operasyonla Yayla dört fünye, bir boru tipi bomba ve ateşlemede kullanılan elektronik düzenekle yakalanarak gözaltına alındı. Beyaz ise yakalanamadı. 
   
   Sorgusunda itiraf etti 
   Yayla'nın sorgusunda, suikast planını itiraf ettiği öne sürüldü. Yayla'nın "Diğer arkadaşlar, Başbakan'ın aracı müsait bir noktaya geldiğinde uzun namlulu silahlarla tarayacaktı. Çıkan kargaşada ben Başbakan'a yaklaşarak üzerimdeki bombayı ateşleyecektim. İkinci planımız ise örgütün temin edeceği telsiz ve korumaların taktığı kulaklıkla koruma gibi başbakana yaklaşacaktım. Uygun mesafeye gelince de saldırıyı yapacaktım" dediği öne sürüldü. İstanbul DGM'ye sevk edilen Yayla, tutuklandı. 
   
   Ağar, Çiçek ve Tantan da örgütün hedefiydi...    DYP Genel Başkanı Mehmet Ağar, Yurt Partisi Genel Başkanı Sadettin Tantan ile Adalet Bakanı Cemil Çiçek'in makamında bulunduğu sırada Adalet Bakanlığı'na saldırı planlandığı da öne sürüldü. Örgüt üyesi Özgür Kalkan'ın üç hedeften birisine "canlı bomba" olarak saldırmayı planladığı iddia edildi. Elazığ'da yakalanan Kalkan, İstanbul DGM'ce tutuklandı. Polis, Ortaköy'de bir eğlence mek nının yan duvarına bırakılan bombayı hazırlayan İnan Gök'le bombanın konulması eylemine katılan Bülent Kemal Yıldırım'ı da yakalamıştı. Gök ve Yıldırım da tutuklanmıştı. 
   
   
   
</TEXT>
</DOC>
