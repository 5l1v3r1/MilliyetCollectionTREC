<DOC>
<DOCNO> 222959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun08.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya dillerinin beşiği Anadolu mu 
</HEADLINE>
<TEXT>

   Biyolog Dr. Gray'e göre, dünya üzerindeki 6 bin dil, 8-10 bin yıl önce Anadolu'da yaşayan çiftçilerden yayıldı 
   DIŞ HABERLER SERVİSİ 
   
   Biyologlar, türlerin ve genlerin soyağaçlarını çıkarmada yararlandıkları karmaşık matematiksel araçların, bugün dünya yüzünde konuşulan 6000'den fazla dilin belki de tek bir dilden türediğinin kanıtlanmasında da kullanılabileceği görüşünde. 
   The New York Times gazetesinin dünkü sayısındaki habere göre, dillerin soyağacının biyologların yöntemleriyle oluşturulması ve dallara ayrıldığı tarihlerin saptanması, insanlığın tüm dillerinin Anadolu'dan çıktığını kanıtlayabilecek nitelikte... 
   Haberde, Avustralya'daki Auckland Üniversitesi biyologlarından Dr. Russell D. Gray'in bütün dillerin atası kabul edilen proto - Hint - Avrupa dilinin 8700 yıl önce var olduğunu hesapladığı belirtildi. 1994'te ölen Dr. Marija Gimbutas'ın izinden yürüyen dil bilimciler ise Hint - Avrupa dil ailesinin günümüzden yaklaşık 6 bin yıl önce, Rusya steplerinde yaşayan savaşçı Kurgan kavminin akınları ve fetihleri sayesinde oluştuğunu kabul ediyorlar. 
   
   8700 yıl önce vardı 
   Karşıt teoriyi savunan Cambridge Üniversitesi'nden Dr. Colin Renfrew ise Hint - Avrupa dillerinin Anadolu'da 8 - 10 bin yıl önce yaşayan, tarımla uğraşan ilk çiftçilerin tarım tekniklerinin yayılması yoluyla oluştuğunu kabul ediyor. 
   Dr. Gray'in Nature dergisinde geçen yıl kasım ayında yayımlanan çalışma sonuçları, dilbilimciler tarafından kabul edilmesi halinde, bu teoriyi doğrulayacak. 
   
</TEXT>
</DOC>
