<DOC>
<DOCNO> 245694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/siyaset/axsiy02.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de fesih rüzg rı 
</HEADLINE>
<TEXT>


Erdoğan başkanlığında toplanan MKYK, 4 il ve 27 ilçe yönetimini görevden aldı 

ABDULLAH KARAKUŞ istanbul 


YÖK Yasası'nın veto edilmesinin ardından geri adım atan AKP'de, tabandan gelen tepkilerin ardından teşkilat kavgaları da başladı. İstanbul'da önceki gün toplanan AKP Merkez Karar Yönetim Kurulu, büyük bir fesih operasyonuna imza attı. 
Başbakan Recep Tayyip Erdoğan başkanlığındaki toplantıda Giresun, Elazığ, Kastamonu, Diyarbakır olmak üzere 4 il ve 27 ilçe yönetimi görevden alınarak feshedildi. AKP yönetimiyle anlaşamayan Trabzon, Niğde, Ordu ve Mersin teşkilatları da istifa etti. MKYK, bu istifaları da kabul ederek teşkilatlarla ilgili yeni bir düzenleme hazırlığına girdi. AKP'de yerel seçimlerin ardından aday listesi verilmeyen Mardin, Batman ve Gümüşhane teşkilatları da istifa etmişti. 
MKYK üyeleri, görevden alınan ve istifaları istenen teşkilatların yönetimle uyum içinde olmadığı ve özellikle yerel seçimde başarısız oldukları üzerinde durdu. Üyeler, "Eğer görevden almazsak günden güne zayıflarız. Bu örgütlerde ikilik oluşmaya başladı. Yerel seçimlerde parti içi rekabetten dolayı bize az oy aldırdılar. Disiplini sağlamak şart" görüşünü benimsedi. 

Teşkilatlar tepkili 
Yönetim, teşkilatları yerel seçimlerdeki başarısızlıklarından dolayı görevden alırken, partinin iletişim hattı AKİM'e de partililer ve vatandaşlardan YÖK Yasası'yla ilgili yoğun tepki mesajları geldi. Teşkilatlar, "Geri adım atmanız yanlış oldu. Seçmenler kızgın. 'Söz verdiniz, yapmadınız. Niye bizi umutlandırdınız ' diyorlar. Ne yapacağımızı şaşırdık. Bizi bilgilendirin" diye sitem ederken, AKİM yetkilileri tepkileri rapor halinde MKYK'ya sundu. 


</TEXT>
</DOC>
