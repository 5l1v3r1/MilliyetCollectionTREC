<DOC>
<DOCNO> 204159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko07.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa ve ABD'ye Konya'dan g-string 
</HEADLINE>
<TEXT>

     Konya'da kurulu Hek-Tur çorap ve iç çamaşır firması, üretime geçtiği Temmuz ayından bu yana büyük talep gelen İngiltere, Almanya ve İtalya gibi Avrupa ülkeleri ile ABD'ye g-string ihraç ediyor. 
     Hek-Tur Hekimoğlu Turizm Ticaret ve Sanayi İşletmeleri A.Ş. Yönetim Kurulu Başkanı Rıfat Hekimoğlu, şirket olarak ''vela'' markasıyla çorap ve iç çamaşırı üretimi yaptıklarını kaydetti. 
     En son teknoloji kullanılarak dizayn edilen fabrikayı kurmadan önce aylarca Avrupa ülkelerinde bu alanda üretim yapan fabrikaları gezerek bilgi topladıklarını belirten Hekimoğlu, daha sonra edindikleri bilgileri bilgisayar ortamına aktardıklarını ve uzun süre üzerinde çalıştıklarını bildirdi. 
     Fabrikayı kurarken en çok kalifiye eleman sıkıntısı yaşadıklarını ifade eden Hekimoğlu, '' bin metrekare açık, 8200 metrekare kapalı alan üzerine kurulan fabrikamızın Türkiye'de bir benzeri yok. Üretime geçmeden önce aldığımız 70 elemanı yaklaşık 2 ay boyunca ciddi bir eğitimden geçirdik. Şimdi ise birinci kalitede, Avrupa düzeyinde üretim yapıyoruz'' dedi. 
     
     SADECE İHRACATA ÇALIŞIYORLAR 
     Hekimoğlu, Türkiye'de çorap tüketiminin Avrupa'nın sadece onda biri oranında olması nedeniyle iç piyasaya yetecek kadar üretim yapıldığını belirterek, bu nedenle fabrikayı tamamen ihracat amaçlı kurduklarını anlattı. 
     Fabrikanın günde 20 bin çorap, 5 bin ''seamless'' adı verilen dikişsiz iç çamaşırı üretim kapasitesine sahip olduğunu vurgulayan Hekimoğlu, şunları söyledi 
     ''İşletmemiz yüzde 70 kapasite ile çalışıyor. Temmuz ayında üretime geçmiş bir fabrikanın bugün bu kapasiteye ulaşmasını büyük başarı olarak görüyoruz. Boxer, slip, büstiyer, tanga ve g-string modellerinde ürettiğimiz iç çamaşırlarını Almanya, İngiltere ve İtalya başta olmak üzere Avrupa ülkeleri ve ABD'ye ihraç ediyoruz. Ürünlerimiz kalitesi ve rahatlığı nedeniyle büyük ilgi ve talep görüyor. Konya'da, Avrupa'ya ihraç edilecek iç çamaşırı üretebilen başka bir işletme yok.'' Hekimoğlu, ürettikleri malların Avrupa ülkelerinde büyük ilgi gördüğünü ifade ederek, ''Şimdilik sadece yurt dışı pazarı için çalışıyoruz. 2004 yılında kapasitemizin tamamını kullanmayı, iç piyasaya da Vela markası altında ürün vermeyi hedefliyoruz'' diye konuştu. 
     
</TEXT>
</DOC>
