<DOC>
<DOCNO> 249248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy02.html </URL>
<DATE> 2004/06/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AKP'li vekiller tatil istiyor... 
</HEADLINE>
<TEXT>

     Başbakan Recep Tayyip Erdoğan'ın Temmuz sonuna kadar çalışacakları açıklamasına karşın AKP'li milletvekilleri TBMM'nin Temmuz başında kapatılması ve Eylül'de açılması için yoğun talepte bulunuyorlar. 
     Milletvekillerinin bu isteği Pazartesi günü partinin Başkanlık Divanı ve Grup Yönetim Kurulu toplantısında değerlendirilecek. AKP Grup Başkanvekili Eyüp Fatsa, "Milletvekilleri istenirse gelirler. Görevleri yasa çıkarmak. Ancak Temmuz'dan sonrası zoraki olur. CHP'nin de kurultayı var. Siyasi açgözlülük olmaz" dedi. 
     Başbakan Tayyip Erdoğan, AB İlerleme Raporunu da gerekçe göstererek, başta yerel yönetimler reformu ve TCK olmak üzere bazı önemli yasa tasarılarının Genel Kurul'dan geçirilmesi amacıyla TBMM'nin Temmuz ayı boyunca da çalışacağını açıklarken, TBMM iki haftadır zor toplanıyor. 
     AKP Grup Başkanvekili Eyüp Fatsa, ANKA'ya konuyla ilgili bilgi verirken, TBMM'nin bu dönem çok yoğun çalıştığını ve milletvekillerinin yorulduğunu, okullar tatil olduktan sonra da ailelerin ve çocukların baskısı altında olduklarını söyledi. Fatsa, bu nedenle Temmuz ayının başından itibaren Meclis'in tatile girmesi için yoğun bir talep bulunduğunu ifade etti. 
     CHP'nin de Temmuz ayı başında kurultayı olduğunu anımsatan Fatsa, "Siyasi açgözlülük olmaz. CHP'liler, kurultayla uğraşırken, Genel Kurul'u çalıştıramayız. CHP'nin sıkıntıları var. Parti içi meseleler. İnşallah hayırlı sonuçlanır. Türkiye için önemli bir parti. Birlik ve bütünlüğünde yarar var. Parçalandıkça, kırıldıkça işler zorlaşır" şeklinde konuştu. 
     Eyüp Fatsa, TBMM'nin tatile girmesi konusunda Başbakan Tayyip Erdoğan'ı beklediklerini, konunun partinin Başkanlık Divanı ve Grup Yönetim Kurulu'nda değerlendireleceğini ve birkaç alternatif öneri götüreceklerini bildirdi. Fatsa, bunlar arasında TBMM'nin Temmuz ayı başında tatile girip Eylül başında toplanması ya da, Temmuz ortalarında tatile girip Eylül ayında toplanması olduğunu belirtti. Fatsa, "Milletvekilleri istenirse gelecekler. Görevleri yasa yapmak ama Temmuz'da çalışılırsa zorlamayla olacak" dedi. 
     
</TEXT>
</DOC>
