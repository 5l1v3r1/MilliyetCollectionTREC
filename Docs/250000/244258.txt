<DOC>
<DOCNO> 244258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur07.html </URL>
<DATE> 2004/05/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İstanbul'daki patlamanın dehşeti ''heykel'' oldu... 
</HEADLINE>
<TEXT>

     İngiltere'nin İstanbul Başkonsolosluğu'na geçen yıl yapılan bombalı saldırıda yaralanan ve AA muhabirinin çektiği fotoğrafla ''dehşetin görüntüsü'' olarak yerli ve yabancı medyaya yansıyan 19 yaşındaki Mehtap Sayılan'ın, ferforje heykeli yapıldı. 
     Başkentte ferforje tasarımları yapan Meteks El Sanatları, Kudret Topçu'nun çektiği ''dehşetin fotoğrafını'' bir kez daha ölümsüzleştirdi. 
     Fotoğrafın üzerinde çalışılırken, heykelin ''dehşet anını'' en iyi şekilde yansıtması için pek çok deneme yapıldı. Sonunda, ortaya dehşet karesini birebir yansıtan ilgi çekici bir ferforje heykel çıktı. 
     
     ''BİZ DE BİR ŞEYLER YAPALIM İSTEDİK'' 

     Meteks El Sanatları ve Ticaret Limited Şirketi'nin sahibi Ahmet Eryurt, AA muhabirinin sorularını yanıtlarken, patlamanın ardından basına yansıyan dehşet karelerini birer birer incelediğini söyledi. 
     Fotoğrafı gördükten sonra çok etkilendiğini dile getiren Eryurt, ''Patlamanın ardından çok üzüldüm. Pek çok ilde yürüyüşler oldu. Bunlara ne yazık ki katılamadım. Bunun üzerine biz de bir şeyler yapalım diye düşünerek bu yola başvurduk'' dedi. 
     Ferforjeden daha önce terör ve silahlara karşı pek çok sanat eseri yarattıklarını ve bunları sergilediklerini anlatan Eryurt, ''Fotoğraf aylarca başucumda durdu. Genç kızın yüzündeki o ifadeyi de, zor olmasına rağmen verdik. Şimdi, bu fotoğraf bir kez heykeliyle ölümsüzleşti'' diye konuştu. 
     
     ''BAŞKA SERİYE İLHAM OLDU'' 

     Heykelin denemelerini yaparken ortaya çıkan bir ferforje heykelin ise başka bir seriye ilham verdiğini kaydeden Eryurt, bu ilginç tesadüfü de, ''Fotoğrafın heykelini yapmaya çalışırken ortaya çıkan heykeldeki sarılmış kadınla adam dehşeti değil, adeta bir sevgiyi çağrıştırıyordu'' sözleriyle aktardı. 
     Bunun üzerine, ''Yalın ve Yaşam'' adlı yeni bir seri yarattıklarını ifade eden Eryurt, bu serideki ''yalın'' ve ''yaşam'' adlı çiftin birbirinden hiç ayrılmayan, sevgi dolu insanlar olduklarını ve heykellerle aşkı, sevgiyi hatırlattıklarını kaydetti. 
     Bu serinin de değişik fuarlarda sergilendiğini belirten Ahmet Eryurt, serinin önümüzdeki günlerde başka heykellerle devam edeceğini sözlerine ekledi. 
     
</TEXT>
</DOC>
