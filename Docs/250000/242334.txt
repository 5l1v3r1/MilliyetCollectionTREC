<DOC>
<DOCNO> 242334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun42.html </URL>
<DATE> 2004/05/24/ </DATE>
<TIME> 21.49 </TIME>
<AUTHOR>  </AUTHOR>
<HEADLINE>
Talat "İzolasyonu sona erdirmek en temel hedefimiz" 
</HEADLINE>
<TEXT>

     KKTC Başbakanı Mehmet Ali Talat, ''referandumda Türkler'in evet demesiyle Kıbrıslı Rumların artık Türkleri temsil edemeyeceğinin ortaya çıktığını ve dünyanın bunu ilk defa görmeye başladığını'' bildirdi. 
     Başbakan Mehmet Ali Talat, KKTC'yi ziyaret eden Giresun Ticaret ve Sanayi Odası heyetini kabulünde yaptığı konuşmada, ''Bunu daha geniş çapta anlatmak, bugüne kadar yaşanılan izolasyonu sona erdirmek en temel hedefimizdir'' dedi. 
     Başbakan Talat, ''Bunun için uğraşıyoruz. Ama bu ara hedef, biz çözüm vizyonumuzu kaybetmiş değiliz. Biz adanın birleşmesinden yanayız bu konuda kararlılığımız devam ediyor. Ama haklarımızı en sağlam şekilde güvenceye alan bir noktaya gelmek için elimizden geleni yapacağız'' diye konuştu. 
     Heyete son yaşanan süreç hakkında bilgi veren Başbakan Mehmet Ali Talat, Kıbrıs'ta önemli gelişmeler yaşandığını, 40 yıllık politik süreçte 3 yılda büyük dönüşümler olduğunu belirtti. 
     ''Son 3 yılda Kıbrıs Türk halkının ciddi bir mücadele yürüttüğünü, bilinçlenme süreci yaşadığını'' kaydeden Talat, ''Bu süreçte, meclis baskınından, toplumsal tepkilere ve eylemlere varan gelişmeler olduğunu'' ifade etti. 
     
     ''REFERANDUMDAN SONRA DÜNYANIN ŞAŞKINLIĞI'' 
     ''Referanduma kadar bütün dünyanın Türk tarafının hayır Rum tarafının evet demesini beklediğini'' kaydeden Başbakan Talat, Rumların da bunu beklediğini ifade etti. 
     ''Hesabın tutmadığını ve tam tersinin yaşandığını'' kaydeden Talat, ''Dünyanın büyük bir şaşkınlık yaşadığını çünkü AB'nin Yeşil Hat Tüzüğü'nün bile Türklerin hayır diyeceği varsayımına göre yapıldığını ve referandum sonrası tekrar düzenlendiğini'' söyledi. 
     İzolasyondan kurtulmanın Kıbrıs Türküne yetmediğini, halkın dünya ile bütünleşmek, dünyanın tanıdığı bir devletin eşit parçası olmak istediğini vurgulayan Mehmet Ali Talat, ''Bunu elde edinceye kadar Rumların rahatlığını da bozmak gerektiğini'' ifade etti. 
     
     TALAT YARIN ANKARA'YA GİDECEK 
     Bu arada, Başbakan Mehmet Ali Talat, hükümet yetkilileriyle temas ve değerlendirmelerde bulunmak üzere yarın İstanbul üzerinden Ankara'ya gidecek. 
     Başbakanlık'tan yapılan açıklamaya göre, Başbakan Talat, yarın sabah saat 07.00'de İstanbul'a oradan da Ankara'ya gidecek. 
     Talat, Ankara'da yapacağı temaslar çerçevesinde, Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül ile görüşecek. 
     Başbakan Talat'ın Ankara'da hükümet yetkilileri ile yapacağı temas ve değerlendirmelere Dışişleri Bakanı ve Başbakan Yardımcısı Serdar Denktaş ile Başbakanlık Müsteşarı Eşref Vaiz de katılacak. 
     Ortadoğu Teknik Üniversitesi ODTÜ tarafından düzenlenecek panele de konuşmacı olarak katılacak olan Talat, ziyaretinin tamamlanmasının ardından çarşamba günü Ankara'dan İstanbul'a geçecek ve aynı gün saat 21.30'da İstanbul'dan KKTC'ye dönecek. 
     Serdar Denktaş'ın ise çarşamba sabahı, İstanbul üzerinden Ankara'ya gideceği belirtildi. 
     
</TEXT>
</DOC>
