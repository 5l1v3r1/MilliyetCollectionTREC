<DOC>
<DOCNO> 217461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko40.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Pancar kotalarını kaldırdık 
</HEADLINE>
<TEXT>

     Sanayi ve Ticaret Bakanı Ali Coşkun, bu yıl pancar kotalarının kaldırıldığını, herkesin geçen yıl kadar pancar ekebileceğini söyledi. 
     Bakan Coşkun, Gazi Dükkan Mahallesi Doktor Sitesi'nde AK Parti Karaman Seçim Bürosu'nun açılışında, batmış, israf batağı içindeki ülkeyi bir anda toparlamanın ve israfı önlemenin mümkün olmadığını belirtti. 
     Geçen yıl ekonomik dengelerin kurulduğunu bu yıl ise israfı önlemek istediklerini belirten Coşkun, ülkeyi yerinden yönetime kavuşturarak kamuda beklenen reformu sağlayacaklarını kaydetti. 
     Yatırımları artırıp işsizliği azaltmanın AKP Hükümeti'nin öncelikli hedefi olduğunu vurgulayan Coşkun, ''Gelir dağılımı adaletini sağlayıp satın alma gücünü artırmamız gerekiyor. Alınan önlemlerle birlikte bundan sonra piyasa hareketlenmeye, beklenen canlanma kendini göstermeye başlayacak'' dedi. 
     Tarımın oldukça yaygın olduğu Türkiye'de uzun yıllar ihmal edildiğini ifade eden Coşkun, ''Tarıma ve hayvancılığa büyük destek veriyoruz. Çiftçimize mazot desteği verdik. Çiftçi borçlarını yeniden yapılandırdık. Faizleri sildik. Sembolik faizlerle Ziraat Bankası kanalıyla çiftçimize çok uygun faizlerle kredi vermeye başladık'' diye konuştu. 
     Uluslararası Para Fonu IMF ve Dünya Bankası ile yapılan anlaşmalar gereği ülkemizdeki şeker pancarı fabrikalarının aldığı pancara kota getirildiğini anımsatan Coşkun, şunları söyledi 
     ''Kotalar nedeniyle geçen yıl 7, bu yıl da 17 fabrikanın kapatılması düşünülüyordu. Şeker fabrikalarını kapatmayıp kara geçirdik. Hem de şeker gibi önemli bir gıda maddesine 12 ay boyunca zam bile yapmadık. Bir de bu yıl şeker pancarına uygulanan kotaları kaldırdık. Herkes geçen yıl ektiği kadar pancar ekebilecek. Gelecek yıl şeker fabrikalarından daha iyi sonuçlar elde edeceğiz. Şeker pancarı üreticisi çiftçimiz de rahatlayacak.'' Coşkun, büyük bir potansiyele sahip olan Karaman'ın geç il olduğunu ifade ederek, Başbakan Recep Tayyip Erdoğan'ın özel talimatıyla Karaman'ın benzer durumdaki diğer illerle arasındaki açığının kısa sürede kapatılacağını sözlerine ekledi. 
     Ali Coşkun, daha sonra Karaman Ticaret ve Sanayi Odası'nca Yunuskent Mahallesi'nde yaptırılan yeni hizmet binası ve sosyal tesislerinin temelini törenle attı. 
     İçinde konferans salonu, otopark, otel ve toplantı salonlarının bulunacağı yeni hizmet binası ve sosyal tesisler, yaklaşık 1 trilyon liraya mal olacak. 
     
</TEXT>
</DOC>
