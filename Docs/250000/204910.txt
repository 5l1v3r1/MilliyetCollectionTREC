<DOC>
<DOCNO> 204910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun06.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer Blair'i yalanladı Irak'ta kitla imha silahı yok 
</HEADLINE>
<TEXT>

     ABD'nin Irak'taki sivil yöneticisi Paul Bremer, Irak'ta kitle imha silahı laboratuvarları bulunduğu yönündeki açıklamaların doğru olmadığını söyledi. 
     Bremer, İngiliz ITV televizyonuna yaptığı, bugün yayımlanacak açıklamasında, İngiltere Başbakanı Tony Blair'in Irak'ta bu tür laboratuvarlar bulunduğuna dair ellerinde ''büyük kanıt'' bulunduğunu söylemesine rağmen, Irak'ta kitle imha silahı laboratuvarları olmadığını belirtti. 
     Paul Bremer, ''Bu sözleri kim sarfetmiş bilmiyorum ama Irak'taki kitle imha silahlarını aramakla görevli ABD öncülüğündeki ekibin başkanı David Kay böyle bir şey söylemedi'' dedi. 
     Kay'in raporunu okuduğunu belirten Bremer, ''böyle açıklamaların, Irak'taki koalisyonun siyasetini beğenmeyen ve bu siyaseti yıkmak için ortalığı bulandırmak isteyenlere hizmet ettiğini'' ifade etti. 
     Bu açıklamayı yapanın ABD'nin en yakın müttefiki İngiltere'nin Başbakanı Blair olduğunu öğrenen Bremer, ''Aslında David Kay'in başkanlığındaki grup, bazıları Irak'ta yürütülen kimyasal ve biyolojik programlarla ilgili çok sayıda kanıtı kamuoyuna açıkladı'' diye konuştu. 
     Blair, 16 Aralık'ta ''çok büyük kaçak laboratuvar sistemleri bulunduğuna ve bu yerlerde kitle imha silahı üretildiğine dair ellerinde büyük kanıt olduğunu'' söylemişti. 
     Başbakanlık sözcüsü de, Blair'in bu açıklamasının David Kay'in başkanlığındaki ekibin geçen ekim ayında yayımladığı rapora dayandığını belirtmişti. 
     
</TEXT>
</DOC>
