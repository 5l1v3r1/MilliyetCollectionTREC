<DOC>
<DOCNO> 225900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo34.html </URL>
<DATE> 2004/03/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yanal, Valencia maçında ilk 11'de olan 9 futbolcuyu Rize'ye götürmedi 
</HEADLINE>
<TEXT>

     Futbolda UEFA Kupası 4. tur rövanşında dün gece İspanya'nın Valencia takımına 2-0 yenilerek kupaya veda eden Gençlerbirliği, yarın ligde Çaykur Rizespor ile deplasmanda yapacağı maç öncesi Trabzon'a geldi. 
     Trabzonspor Taraftarlar Derneği üyeleri, Gençlerbirliği'ni Trabzon'da çiçekle karşıladılar. Dernek başkanı Selim Doğan, Gençlerbirliği Teknik Direktörü Ersun Yanal'a havaalanında çiçek verdi. 
     Ersun Yanal, taraftarlar derneği üyelerine teşekkür ederek, ''Bu yaptığınız şeyler ülke futboluna büyük katkı sağlar. Taraftarın sahaya gelmesi, özgün ve rahat bir şekilde maçları izlemesi, maç sonrasında sonuç ne olursa olsun takımını alkışlaması gerekir. İnşallah en kısa süre içinde bu özlenen tablolar gerçekleşir. Sizlerin katkısı bunda çok önemli'' dedi. 
     
     RİZE'YE 14 KİŞİ GİTTİLER 
     Yanal, Valencia maçında ilk 11'de forma şansı verdiği 9 futbolcunun yanı sıra Nihat'ı da maç kadrosuna almadı. Yanal, Rize'ye toplam 14 futbolcu götürdü. 
     Yanal, dünkü karşılaşmada forma giyen oyuncularından Mustafa, Damir Botonjic, Skoko, Deniz, El Saka, Serkan, Ali Tandoğan, Filip ve Youla ile Nihat'ı Rize'ye götürmedi. 
     İspanya'dan doğrudan Trabzon'a gelen kırmızı-siyahlı takımın kafilesindeki bu oyuncular, Trabzon Havaalanı'nda bir süre bekledikten sonra aynı uçakla başkente hareket etti. Diğer oyuncular da karayoluyla Rize'ye gitti. 
     
</TEXT>
</DOC>
