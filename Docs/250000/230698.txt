<DOC>
<DOCNO> 230698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo29.html </URL>
<DATE> 2004/04/12/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
"Taraftarların gazetecileri tacizleri istenmeyen olayların habercisidir" 
</HEADLINE>
<TEXT>

     Türkiye Spor Yazarları Derneği TSYD , sezonun son haftalarının yaklaşmasıyla ligin yaşadığı gerilimin, tribünlerden basın tribününe sıçramasının endişeyle takip edildiğini bildirdi. 
     TSYD'den yapılan yazılı açıklamada, Beşiktaş-Gençlerbirliği maçı sonrasında Sabah Gazetesi yazarı Kazım Kanat'ın uğradığı saldırının yanı sıra Lig TV yorumcusu Erman Toroğlu ve bazı çalışanlarının da taşkınlıktan nasibini aldığı hatırlatılarak, ''Taraftarın gazetecilere yönelik tacizlerinin sözlü olmaktan çıkıp darpa yönelmesi, önümüzdeki haftalarda yaşanabilecek istenmeyen olayların da habercisidir'' denildi. 
     Basın mensuplarını bulundukları tribünden çıkartıp taraftarın içine atan ve bu tip olayların çıkacağını göz önüne almayan Beşiktaş yönetiminin pişmanlığının, sorumluluğunu ortadan kaldırmayacağı dile getirilen açıklamada, BJK İnönü Stadı'nda her maçta, görevlerini yapan gazetecilere sataşmalar olduğu, birçok maçın, Emniyet Müdürü Celalettin Cerrah'ın aldığı güvenlik önlemleri sayesinde daha tatsız olaylar yaşanmadan bittiği ifade edildi. 
     Herkesin sağduyuya davet edildiği TSYD açıklamasında, şu görüşlere yer verildi 
     ''Gerginliği bitirmenin çarelerini ararken, tuzağa düşmemenin yolunu da birlikte bulacağız. Bu konuda duyuru ve kınamanın yanı sıra sorumluları da şiddetle uyarıyoruz. Türk spor yazarları, nerede otururlarsa otursunlar, ne kadar baskı görürlerse görsünler, kendi doğrularını kaleme alacaklardır, dile getireceklerdir. Bilmeyenlere ve anlamak istemeyenlere bir kez daha hatırlatıyoruz.'' 
     
</TEXT>
</DOC>
