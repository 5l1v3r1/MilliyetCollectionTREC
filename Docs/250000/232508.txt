<DOC>
<DOCNO> 232508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun16.html </URL>
<DATE> 2004/04/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Annan Planı kabul edilirse Asil Nadir iade edilebilir 
</HEADLINE>
<TEXT>

     İngiltere'de yayımlanan The Sunday Telegraph gazetesi, Kıbrıs'ta 24 Nisan'da yapılacak referandumlarda her iki kesimde de ''evet'' çıkması halinde, Asil Nadir'in de aralarında bulunduğu bazı kişilerin İngiltere'ye iade edilebileceğini yazdı. 
     KKTC'yi Avrupa'da İngiliz yasalarından kaçanların son sığınma adresi olarak gösteren ve bu adresin de Ada'nın her iki kesiminin de AB'ye girmesiyle birlikte kaybolacağını belirten gazete, halen KKTC'de Brian Wright ve Asil Nadir gibi İngiliz adaletinden kaçmış önemli isimlerin bulunduğunu belirtti. 
     Gazete, Ada'nın birleşik halde AB'ye girmesinin ardından KKTC'de de AB içindeki iade yasalarının geçerli olacağını, böylece İngiltere'ye iadenin mümkün olacağını kaydetti. 
     The Sunday Telegraph, Asil Nadir ile ilgili geniş bir bölüme de yer verdi ve Polly Peck'in eski patronunun 1993 yılında KKTC'ye kaçtığını hatırlattı. 150 milyon sterlinlik bir yolsuzluk yapmakla suçlanan Asil Nadir'in sorular üzerine referandumun sonuçlarının belli olmasının ardından konuşacağını söyleyerek sessiz kaldığını belirten gazete, ''Belli ki o da hayır oyunu destekleyen kesimden'' görüşünü savundu. 
     Asil Nadir'in geçen bir yıl 65 ayrı suçlamayla karşı karşıya bulunduğu İngiltere'ye dönmeyi düşündüğünü, ama bunun için şartlar öne sürdüğünü belirten gazete, Nadir'in de, bazı kanun kaçaklarının komşusu olarak yaşadıklarını kabul ettiğini yazdı. Gazete, Nadir'in, ''Evet, bazı komşularım suçlular, katiller, uyuşturucu tacirleri, gangsterler ve benzeri kişiler olabilir. Ama ben hiçbirini tanımam, bilmem, konuşmuşluğum yoktur'' dediğini belirtti. 

     
</TEXT>
</DOC>
