<DOC>
<DOCNO> 231471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas23.html </URL>
<DATE> 2004/04/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
13 yaşındaki çocuğun cinsiyet değiştirme talebine mahkemeden onay 
</HEADLINE>
<TEXT>

     Avustralya'da doktorlar ve tıp etiği uzmanlarının itirazına rağmen, kendisini erkek gibi hisseden ve cinsiyet değiştirmek isteyen 13 yaşındaki bir kız çocuğunun talebi mahkemece kabul edildi. 
     Adı Alex olarak açıklanan kız çocuğunun, Melbourne kentinde aile işlerine bakan mahkemede katıldığı duruşmada, ''kendisini kız bedeninin içinde hapsedilmiş bir erkek gibi hissettiğini'' ve ''buluğ çağının başında intihar eğilimleri taşıdığını'' söylediği belirtildi. 
     Alex'in, kendisi 6 yaşındayken ölen babası tarafından erkek çocuğu gibi yetiştirildiği bildirildi. 
     Kız çocuğunun, böyle bir karar verebilmesi için çok genç olduğunu belirten tanıklara rağmen, mahkeme, küçük kızın cinsiyet değiştirebilmesi için gereken tedaviye başlanması yönünde karar verdi. 
     Tedavi, kızın 16 yaşına kadar adet görmesinin engellenmesi, daha sonra kas gelişimi ve ses kalınlaşması için 2 yıl boyunca testosteron hormonu tedavisi alması ve son olarak cinsiyet değiştirmek için 18 yaşında cerrahi müdahalenin yapılması aşamalarından oluşuyor. 
     Psikiyatrik verilerden yola çıkılarak ilk kez bir aile mahkemesi bir çocuğa cinsiyet değiştirebilmesi için izin veriyor. 
     Avustralya Tıp Birliği Başkanı Bill Glasson, mahkemenin kararına çok şaşırdığını ve özellikle bu kadar küçük yaştaki bir kız çocuğu söz konusu olduğunda, toplumun böyle bir olayı ihtiyatla karşılaması gerektiğini söyledi. 
     Glasson, ''Bu, çocuğun omuzlarına büyük bir sorumluluk yüklüyor. Bir çocuğun, bu eylemin bütün sonuçlarından yeterince haberdar olması beklenebilir mi Toplumun bu konuyu tartışması taraftarıyım'' şeklinde konuştu. 
     
</TEXT>
</DOC>
