<DOC>
<DOCNO> 234157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko26.html </URL>
<DATE> 2004/04/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Philip Morris'ten tiryakilere uyarı broşürü 
</HEADLINE>
<TEXT>

     Philip Morris, Türkiye'de piyasaya sürdüğü sigara ürünlerinde artık ''Sağlığa zararlıdır'' ibaresini koymakla yetinmeyerek, sigara tiryakileri için bir de sigaranın zararlarını anlatan broşür hazırladı. 
     Marlboro, Parliament ve L M gibi sigara paketleri ile birlikte tüketicilere ulaştırılan ''Sigara İçenler İçin Bilgi'' broşüründe, ''Philip Morris International''ın sigaranın sağlık üzerindeki etkileri, bağımlılık ve gençlerin sigara içmesinin önlenmesi gibi önemli konuları iletmek üzere gösterdiği çabaların bir parçası olarak broşürdeki bilgilerin sunulduğuna dikkat çekiliyor. 
     Sigara içmenin bağımlılık yarattığına ve tehlikeli olduğuna işaret edilen broşürde akciğer kanseri, kalp hastalıkları ve amfizem gibi birçok ciddi ve ölümcül hastalığa neden olan sigara yüzünden hastalıklara yakalanma riskinin çok yüksek olduğu vurgulanıyor. 
     Hamilelikte kesinlikle sigara kullanılmaması, sigara dumanından daha fazla etkilenen çocukların yanında sigara içilmemesi gerektiği belirtilen broşürde, sigarayı bırakmanın zor olabildiği ama imkansız olmadığı, bu konuda doktor, eczacı ve sağlık merkezlerinden yardım alınabileceği kaydediliyor. 
     
     ''LIGHT'' SİGARALAR 
     Broşürde, sigara paketleri üzerinde yer alan ''Light'', ''Ultra light'', ''Medium'' ve ''Mild'' ifadelerinin sigaranın içim sertliğini ve tadını tanımlamak için kullanıldığı vurgulanarak, ''Bu ibarelerin kullanıldığı sigaraların ya da düşük katranlı diğer marka sigaraların sağlığınız açısından daha az zararlı olduğunu veya sigara içmeyi bırakmanıza yardımcı olacağını düşünmemelisiniz. Zararsız sigara diye birşey yoktur'' deniliyor. 
     Sigara dumanında binlerce kimyasal madde bulunduğu, birçoğu kanserojen veya zehirli olan bu maddelerin sigara içerken vücuda girdiği kaydedilen broşürde, sigarada tütünden başka maddelerin de bulunduğu ifade ediliyor. 
     
</TEXT>
</DOC>
