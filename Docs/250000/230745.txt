<DOC>
<DOCNO> 230745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur45.html </URL>
<DATE> 2004/04/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"Suç makinesi" yeniden yargılandı 
</HEADLINE>
<TEXT>

     Kayseri'de, hırsızlık suçundan 23 yıla mahkum olan ve şartla tahliye olduktan sonra tecavüz ettiği zihinsel özürlü çocuğu öldürmekten ömür boyu hapis cezası verilen Murat Yaman'ın eski cezasının da infazına karar verildi. 
     Kayseri 1. Ağır Ceza Mahkemesi'nde yapılan duruşmada, tutuklu sanık Murat Yaman'a 11 yaşındaki zihinsel özürlü Hasan Çağlayan'ı tecavüz ettikten sonra öldürmekten hakkında daha önce verilen 1 yılı hücrede olmak üzere ömür boyu hapis cezası kararının, Yargıtay 3. Ceza Dairesi'nce usul yönünden bozulduğu hatırlatıldı. 
     Bozma ilamında, cinayet ve ırza geçmekten ömür boyu hapis cezasına çarptırılan sanığın, hırsızlık suçundan 23 yıla mahkumken şartla tahliye olduktan sonra suç işlediği için bu suçunun da infazı yönünde hüküm belirtilmediği kaydedildi. 
     Mahkeme heyeti, bozma ilamına uyarak, sanığa ırza geçmek ve cinayet suçundan verilen ömür boyu hapis cezasına ek olarak, hırsızlık suçundan aldığı 23 yıllık hapis cezasının da infazına karar vererek, duruşmayı bitirdi. 
     Murat Yaman'ın Hasan Çağlayan cinayetinden ayrı, 85 yaşındaki Behiye Altınok'u öldürmekten 2 yılı hücrede olmak üzere ömür boyu, N.K. 17 adlı kızın 2 yüzüğünü gasp etmek suçundan da 20 yıl kesinleşmemiş hapis cezaları da bulunuyor. 
     
</TEXT>
</DOC>
