<DOC>
<DOCNO> 230130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yazar/bila.html </URL>
<DATE> 2004/04/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İyi ki varsın BM 
</HEADLINE>
<TEXT>

   
   Acaba BM Genel Sekreteri Kofi Annan, şu Irak işine de bir el atsa olmaz mı 
   Örneğin, ABD Başkanı Bush'u ve Iraklı liderleri çağırsa... 
   Dese ki "Bu yüzyılda savaş da ne oluyor, hemen barış yapacaksınız Görmüyor musunuz değişen dünyayı, algılamıyor musunuz " 
   Sonra eklese 
   "İşte size takvim... İşte size barış planı. Ya kendi aranızda anlaşırsınız ya da ben bu planı 30 Haziran'da referanduma sunarım. Ya evet dersiniz ya da evet. Barış böyle sağlanır." 
   Fena mı olur 
   Ya da... 
   İsrail Başbakanı Şaron'u çağırsa... 
   "Gel bakalım buraya kardeşim" dese... 
   "Şu vakte kadar Filistin'le barış anlaşması imzalayacaksın. Bu kadar. Arafat'ı da çağırdım, ona da söyleyeceğim. İşte size barış planı. Ya aranızda anlaşırsınız ya da ben planı uygularım." 
   Fena mı olur 
   Fena olmaz tabii de, Annan bunları diyebilir mi 
   Diyemez... 
   Aslında demesi gerekir de, diyemez... 
   Neden diyemesin Türkiye'ye, Yunanistan'a diyor da ABD'ye, İsrail'e niye diyemesin Onların da BM Genel Sekreteri değil mi 
   Değil... 
   Onların ne BM taktıkları var, ne BM Genel Sekreteri... 
   Bunu en iyi de Annan biliyor. ABD'nin Irak'ı işgalinden önce bir kez daha öğrenmiş, boyunun ölçüsünü ABD Başkanı Bush'tan almıştı... 
   "Ben" demişti Bush, "Baktırıyorum arkadaşlara bu BM'ye gerek var mı yok mu, diye..." 
   Annan, susmuştu... 
   Irak'ta kan gövdeyi götürüyor. Savaş uçakları Irak kentlerini asker sivil ayırmadan yerle bir etmeye devam ediyorlar. 
   Annan'dan çıt yok. 
   İsrail - Filistin savaşı da öyle. Ortalık kan gölü. 
   Annan'dan yine çıt yok. 
   Kanlı savaşlarla işi yok BM'nin... 
   Ama Kıbrıs'a "acil barış" getirmeye kararlı... 
   30 yıldır kimsenin burnunun kanamadığı Kıbrıs'a BM ağırlığını koydu. "Savaş"ı durdurup, "barış" getirecek... 
   İyi ki varsın BM 
   Sen olmasan dünya kan gölüne dönerdi, maazallah. 
   Sen olmasan değişen dünyayı başta biz Türkler anlayamazdık 
   Sonra Kıbrıs'ta "savaş"ı kim durdururdu, Allah aşkına 
   
      
   
   
</TEXT>
</DOC>
