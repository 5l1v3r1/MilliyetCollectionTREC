<DOC>
<DOCNO> 206015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko23.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Parmalat'ın sahibi cezaevinde sağlık kontrolünden geçti 
</HEADLINE>
<TEXT>

     Kalp hastası olan 65 yaşındaki Parmalat'ın patronu Calisto Tanzi'nin, bugün cezaevinde hekimler tarafından sağlık kontrolünden geçirildiği bildirildi. 
     İkisi yargı, biri savunma tarafından belirlenmiş üç hekimin, Tanzi'nin cezaevi koşullarını da incelemelerinin ardından 15 Ocak'a kadar savcılığa rapor sunmaları gerekiyor. 
     Hekimlerin verecekleri rapor doğrultusunda Tanzi hakkındaki tutukluluk kararının ev hapsine çevrilebileceği belirtiliyor. Tanzi'nin geçen günlerde bu konudaki talebi yargı tarafından reddedilmişti. 
     Milano ve Parma savcıları, yılbaşı tatilinin ardından Parmalat skandalını soruşturmaya devam ediyorlar. Savcıların, bugünkü çalışmaları, Tanzi'nin ardından ihtiyati tutuklama kararıyla gözaltına alınan yedi sanığın dinlenmesi konusuna odaklanıyor. 
     Parmalat Grubu'nun finans müdürleri, danışmanları ve muhasebe denetçilerinden oluşan sanıkların dinlenmesinin yanı sıra savcılar San Vittore Cezaevi'nde Calisto Tanzi'nin ifadesini almaya da devam edecek. 
     San Vittore Cezaevi'ndeki sanıklardan Lorenzo Penca'nın, Parmalat Grubu'nun muhasebesini denetleme işini üstlenmiş bir şirket olan Grant Thornton'daki başkanlık görevinden istifa ettiği bildirildi. Hakkında ihtiyati tutuklama kararı çıkarılmış olan Parmalat Venezuela'nın Başkanı Giovanni Bonici'nin ise İtalya'ya dönmesi bekleniyor. 
     Yılbaşı öncesindeki tutuklamalar sırasında yurtdışında bulunduğu saptanan Bonici'nin avukatı, yaptığı açıklamada, müvekkilinin yargıya teslim olacağını söyledi. 
     Başkan Penca'nın istifasının ardından, tutuklu sanıklar arasındaki ortağı Maurizio Bianchi'nin de açığa alındığını duyuran Grant Thornton Şirketi, bugün yaptığı yazılı açıklamada, ''Soruşturmaya tabii tutulan sanık meslektaşlarımızın usulsüzlüklerle bir ilişkileri bulunmadığının ortaya çıkmasını beklerken, kendileriyle dayanışma içinde olduğumuzu da belirtmek isteriz'' ifadesini kullandı. 
     İtalyan savcılar ise Parmalat Grubu'nun kayıplarını, başta Cayman Island'daki Bonlat olmak üzere bazı offshore'larla örtbas etme düşüncesinin Penca ve Bianchi'nin fikri olduğundan kuşkulanıyor. 
     Parmalat patronu Calisto Tanzi, yılbaşı öncesindeki sorgularında grubun bütçesindeki usulsüzlüklerden bilgisi olduğunu itiraf etmiş, ancak tüm bunların hangi yöntemlerle yapıldığı konusunda bilgisi olmadığını söylemişti. 
     Öte yandan ''olağanüstü komiser'' sıfatıyla Parmalat'ın başına geçirilen Enrico Bondi'nin ise grubu kurtarabilmek için hangi şirketleri elden çıkarmak gerektiği konusunu etüt ettiği belirtildi. 
     Avrupa Komisyonu'nun ise Parmalat konusunda İtalyan hükümeti tarafından alınan önlemleri içeren dosyayı incelemeye başladığı bildirildi. 
     
</TEXT>
</DOC>
