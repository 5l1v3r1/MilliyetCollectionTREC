<DOC>
<DOCNO> 237116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun10.html </URL>
<DATE> 2004/05/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bir Kanadalı'dan, ABD'ye "işkence" davası 
</HEADLINE>
<TEXT>

     Kanadalı bir kişi, ABD yönetimindeki koalisyon güçlerinin işgalinin ardından Irak'ta haksız yere tutuklandığı, işkence gördüğü ve yaralandığı gerekçesiyle Amerikan ordusu hakkında tazminat davası açtı. 
     Mısır doğumlu Kanada vatandaşı 57 yaşındaki Hüssam Şaltut'un avukatı Thomas Nelson, dava dilekçesini 30 Nisan'da sunduklarını, 350 bin dolar tazminat talep ettiklerini söyledi. 
     Şaltut, dilekçesinde, savaştan önce Irak'a, ''Uluslararası Haklar ve Özgürlük'' örgütü adına, Iraklı liderlerin geri adım atması konusunda çalışmalar yapmak için gittiğini belirtti. 
     Dilekçede, Şaltut'un Amerikan askerleri tarafından 9 Nisan 2003'de gözaltına alındığı, Bukka Kampı'na götürülerek, devrik Irak lideri Saddam Hüseyin için çalışmakla suçlandığı kaydedildi. 
     Şaltut, 3 gün bir zırhlı personel taşıyıcısı içinde tutulduğunu, bunu prostesto etmesi üzerine dövüldüğünü, Iraklılara işkence edilmesine de tanıklık ettiğini iddia etti. 
     Şaltut, AP muhabirine yaptığı açıklamada ise ''Benden daha fazla işkenceye maruz kalan Iraklılar gördüm. Askerler onlara dile getirilemeyecek kadar kötü şeyler yaptılar'' dedi. 
     Şaltut, kendisine işkence eden askerlerden Çavuş Lisa Girman'ı yakasındaki isim kartından tanıdığını belirtti. 
     Girman, Bukka kampındaki işkence iddiaları nedeniyle ordudan ihraç edilmişti. 
     Amerikalı ve İngiliz askerlerin Irak'taki esirlere yaptıkları işkenceyi belgeleyen fotoğrafların hafta sonu çeşitli gazete ve televizyonlarda yayınlanması üzerine, uluslararası kuruluşlar ve liderlerden sert tepkiler gelmişti. 
     
</TEXT>
</DOC>
