<DOC>
<DOCNO> 202428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun11.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İdeal kadın ve erkekler sigara içmiyor... 
</HEADLINE>
<TEXT>

     ABD'de bir internet sitesi tarafından yapılan araştırma, ideal kadın ve ideal erkeğin nasıl olması gerektiğini karşı cinsin görüşleri doğrultusunda ortaya çıkardı. 
     Buna göre ''ideal kadın'' flörtten ve heyecandan hoşlanıyor, orta yapıda, uzun ve açık kumral saçlı... Eğitimli ve en az bir üniversite bitirmiş olan ''ideal kadın'', sigara içmiyor, ancak sosyal toplantılarda içkiyi de reddetmiyor. Kadın, beğendiği erkeğin kendisine umumi yerlerde şefkat göstermesinden de hoşlanıyor. 
     Buna karşılık ''ideal erkek'' sağlam, kendinden emin ve flört etmekten zevk duyan biri. İdeal erkek de sigarayı ağzına koymuyor, ama toplantılarda içki içiyor. Saçları koyu kahverengi olan erkeğin vücut yapısı ne fazla iri, ne fazla narin. Erkeğin de üniversiteyi bitirmiş olması ve özellikle dans etmeyi sevmesi kadınları cezbediyor. 
     
</TEXT>
</DOC>
