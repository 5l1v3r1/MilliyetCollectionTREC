<DOC>
<DOCNO> 232062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo08.html </URL>
<DATE> 2004/04/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Trabzonspor, 4. randevuda zinciri kırabilecek mi 
</HEADLINE>
<TEXT>

     Birinci Süper Futbol Ligi'nde ikinci yılını geçiren Elazığspor, yarın Trabzonspor ile 4. kez karşılaşacak. 
     Bordo-beyazlı ekip, 35 yıllık tarihinde ilk kez çıktığı Birinci Süper Lig'deki 2002-2003 futbol sezonunun ikinci haftasında kendi evinde Trabzonspor'u konuk etmişti. Trabzonspor'u, seyircisinin desteğiyle 2-0 yenen Elazığspor, 2. yarının 19. haftasında, Trabzon deplasmanında ise 1-1 berabere kaldı. 
     Bu sezonun ilk yarısındaki Trabzonspor karşılaşmasını deplasmanda yapan bordo-beyazlı ekip, 2-1 üstün olduğu maçta uzatma dakikalarında penaltıdan yediği golle 2-2 berabere tamamlamıştı. 
     Elazığspor ile Trabzonspor'un geride kalan 3 maçında bordo-beyazlı ekibin 1 galibiyeti, 2 beraberliği bulunurken, atılan gollerde de Elazığspor'un 5-3 üstünlüğü var. Elazığspor, yarın evinde karşılaşacağı Trabzonspor karşısında galip gelerek Birinci Süper Lig'de kalma umuduna ulaşmak istiyor. 
     
     İKİ EKSİK VAR 
     Kulüp Başkanı Baki Aydın, takımın, Trabzonspor maçının hazırlıklarını tamamladığını belirterek, kazanmak için ellerinden geleni yapacaklarını söyledi. 
     Elazığspor'un bugüne kadar çok iyi mücadele ettiğini, zaman zaman büyük haksızlıklarla karşı karşıya kaldığını ifade eden Aydın, Trabzonspor maçını kazanmaları halinde ligde kalma umutlarının yeniden yeşereceğini sözlerine ekledi. 
     Elazığspor'da Ümit kart cezalısı, Bekir ise sakat olduğu için yarınki Trabzonspor karşılaşmasında forma giyemeyecek. 
     Elazığspor'un, Trabzonspor karşısına Oğuzhan, Ahmet, Ramazan, Ziya, Nuorella, Mustafa, Cem, Hacı Arif, Hüseyin, Yunus ve Eser onbiriyle çıkması bekleniyor. 
     
</TEXT>
</DOC>
