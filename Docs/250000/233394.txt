<DOC>
<DOCNO> 233394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun04.html </URL>
<DATE> 2004/04/21/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM Güvenlik Konseyi Kıbrıs'ı görüşecek... 
</HEADLINE>
<TEXT>

     BM Güvenlik Konseyi, TSİ 17.00'de başlayacak oturumunda Kıbrıs konusunu görüşecek. 
     İngiltere tarafından hazırlanan karar tasarısının sabah TSİ 17.00 oturumunda oylanarak, kabul edilebileceği belirtiliyor. 
     BM diplomatik kaynakları, ilk karar tasarısı taslağına özellikle Fransa ve Rusya'dan itirazlar gelmesinin ardından, İngiltere'nin Konsey üyelerine ikinci bir taslak tasarısı sunduğunu belirtiyorlar. 
     Bu tasarının sabah oturumunda oylanıp kabul edilmesinin olası olduğunu belirten diplomatik kaynaklar, BM Genel Sekreteri Kofi Annan'ın Kıbrıs tasarısının bir an önce görüşülmesi konusunda talebi bulunduğunu kaydediyorlar. 
     Annan raporuna bağlı olarak hazırlanan karar tasarısında, Ada'da uygulanacak silah ambargosunun delinmesi olasılığına karşı BM Sözleşmesi'nin 7. bölümüne atıf yapılmasının ''normal'' olduğunu ifade eden BM kaynakları, bütün BM ambargolarının söz konusu 7. bölüme atıf yapılarak hazırlandığını vurguluyorlar. Bu bölüme ait 41. ve 42. maddeler, barışı tehdit eden hallerde BM'ye, ambargoyu ihlal eden ülkeyle ekonomik ve diplomatik ilişkileri kesme ve güç kullanımı yetkisi veriyor. 
     BM, söz konusu maddeleri Sırbistan'a müdahale sırasında işletmişti. Diplomatik kaynaklar, bu maddelerin sadece taraflardan birini değil, uluslararası toplumu hedeflediğini belirtiyorlar. 
     
</TEXT>
</DOC>
