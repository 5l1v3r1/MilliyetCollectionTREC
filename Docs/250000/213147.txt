<DOC>
<DOCNO> 213147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur33.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturma tedbirsizlik sonucu ölüme sebep olmaktan yürütülüyor 
</HEADLINE>
<TEXT>

     Konya Cumhuriyet Başsavcısı Zafer Sipahi, çöken bina ile ilgili soruşturmanın ''tedbirsizlik ve dikkatsizlik sonucu ölüme sebebiyet vermek'' suçundan yürütüldüğünü bildirdi. 
     Başsavcı sipahi, olay yerinde gazetecilere yaptığı açıklamada, binanın çöktüğü gün nöbetçi olan savcının tesadüfen binanın yakınından geçtiğini ve birkaç dakika içinde enkaza intikal ettiğini söyledi. 
     Konuyla ilgili soruşturma kapsamında 2 savcı daha görevlendirdiklerini, soruşturmanın çok yönlü sürdürüldüğünü ifade eden Sipahi, binanın çökme nedeninin anlaşılması ve sorumluların tespiti amacıyla Selçuk Üniversitesi'nden biri jeoloji mühendisi 5 profesörün bilirkişi tayin edildiğini kaydetti. 
     Sipahi, enkazın zeminine girilinceye kadar bilirkişi raporunun düzenlenemeyeceğini belirtti. 
     Ankara'da gözaltına alınan taşeron İsmail Canlıer'in Konya'ya getirildiğini, müteahhit Vedat Kaya'nın ise yolda olduğunu belirten Sipahi, gerekirse gözetim süresinin uzatılabileceğini kaydetti. 
     Müteahhit Vedat Kaya'nın kardeşi Sedat Kaya'nın da gözaltına alındığını belirten Sipahi, ancak olayla ilgisi bulunmadığı için serbest bırakıldığını bildirdi. Başsavcı Sipahi, nöbetçi savcının talimatıyla bazı görgü tanıklarının ifadelerinin alındığını söyledi. 
     Soruşturmanın TCK'nın 455. maddesinde düzenlenen ''tedbirsizlik ve dikkatsizlik sonucu ölüme sebebiyet vermek'' suçundan yürütüldüğünü açıklayan Sipahi, Marmara depreminin ardından müteahhitler hakkında Yargıtay İçtihadı haline gelen TCK'nın 389 2 maddesinin de uygulanabileceğini kaydetti. 
     Bu arada kriz merkezinden yapılan açıklamada, enkaz altından çıkarılan ölü sayısının 26'ya çıktığı bildirildi. 
     
</TEXT>
</DOC>
