<DOC>
<DOCNO> 201235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/dunya/dun02.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler Kerkük'e akın ediyor... 
</HEADLINE>
<TEXT>

      DIŞ HABERLER SERVİSİ 

   
   SADDAM Hüseyin döneminde, "Araplaştırma" politikası doğrultusunda Irak'ın kuzeyindeki Kerkük'ten ayrılan Kürtler, Saddam rejiminin devrilmesinin ardından kente akın etti. Associated Press haber ajansına göre, Irak Savaşı'nın başlangıcından bu yana, 20 bin ila 34 bin Kürt, yerleşmek üzere Süleymaniye, Erbil ve Dohuk'tan Kerkük'e gitti. ABD'nin Kerkük sorumlusu Albay William Mayville, geçtiğimiz ay Saddam rejiminin Kerkük'e yerleştirdiği Arap ailelerden, oturdukları köyleri terk etmelerini istemiş, Arapların boşalttığı Büyük Kaplan ve Küçük Kaplan köylerine Kürtler yerleşmişti. Eski evlerini yerlerinde bulamayan binlerce Kürt ise, eski kışlalarda, hükümet binalarında ve stadyumlarda kalıyor. 
   
   
   
   
</TEXT>
</DOC>
