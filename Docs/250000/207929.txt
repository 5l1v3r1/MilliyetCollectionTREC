<DOC>
<DOCNO> 207929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo15.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Başaktör Nihat geri döndü 
</HEADLINE>
<TEXT>

     La Lega'da ilk yarının son maçında Real Madrid'i 1-0 yenerek liderlik koltuğundan eden Real Sociedad'ta Türk futbolcu Nihat Kahveci, İspanyol basınında ''başaktör'' olarak gösterildi. 
     Nihat ve Karpin ikilisinin geçen hafta Malaga karşısında olduğu gibi bu hafta da Real Madrid galibiyetinde en etkili isimler olduğunu belirten İspanyol basını, ''Nihat, başaktör olmaya geri döndü'' değerlendirmesinde bulundu. 
     Türk futbolcunun, Real Madrid karşısında birçok gol pozisyonuna girdiğine dikkat çeken Marca gazetesi, ''Becerikli Türk golcü, İspanyol milli takımının da kalecisi olan İker Casillas ile birçok kez ikili düelloya girdi. Nihat'ın ortasıyla gelen golün ardından Türk futbolcunun yakaladığı müsait pozisyonda bu kez Casillas önceden pozisyonun nasıl gelişeceğini tahmin ederek tehlikeyi önledi. Ancak Casillas'ın hatasıyla gelen gol Real Madrid'e 3 puana ve ilk yarıyı 2. sırada tamamlamaya mal oluyor'' diye yazdı. 
     Geçen sezon 23 gol atan Nihat'ın ilk yarının sonunda sadece 5 golde kaldığını kaydeden gazeteler, son iki maçta Nihat'ın süratli oyununu tekrardan göstererek takımına galibiyeti getiren isimlerden biri olduğunu vurguladı. 
     Bu arada teknik direktör Denoueix, basın açıklamasında ''takım ruhunu tekrardan kazanıyoruz'' diyerek, kazanmanın önemli olduğunu ve bu şekilde devam etmek için çalışacaklarını söyledi. Real Sociedad, hemen başlayacak olan ligin ikinci yarısında haftaya kendi sahasında lig sonuncusu Espanyol'u konuk edecek. 
     
</TEXT>
</DOC>
