<DOC>
<DOCNO> 209558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/spo02.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Av köpeği gibi 
</HEADLINE>
<TEXT>

   Christoph Daum, futbolcularının kendilerine güvenmelerini istedi, şu benzetmeyi yaptı "Avcı ateş ettiği zaman, av köpeği bundan korkmayıp, sağlam durmalı" 
      
   'Pes etmeyeceğiz' 
   KURAL hatası nedeniyle tekrarlanan maçta Çaykur Rizespor'u mağlup eden Fenerbahçe, lider Beşiktaş ile puan farkını 8'e indirdi. Kendileri için ilk yarının bu karşılaşmayla sona erdiğini belirten Teknik Direktör Christoph Daum, şunları söyledi "Takımın özgüveni açısından, kısa hazırlık dönemi sonrası bu galibiyet önemliydi. Aradaki puan farkının çok ve işimizin zor olduğunu biliyoruz ama kesinlikle pes etmeyeceğiz." 
   
   Memnun kaldı 
   RİZESPOR karşısında 2-0'lık skoru bulmalarının ardından tempoyu düşürdüklerini belirten Daum, sakat oyuncuların düzelmesiyle daha iyiye gideceklerini vurguladı. Taraftara da teşekkür eden Alman çalıştırıcı, "Yediğimiz golden sonra takımı ateşlemeyi bildiler" ifadesini kullandı. Fenerbahçe çalıştırıcısı, genel olarak takımın eksikleri bulunduğunu ancak genel anlamda futboldan memnun olduğunu belirtti. 
   
   'Ağlayacak değilim' 
   RÜŞTÜ'NÜN transfer gündeminde olmasının kalecileri etkilememesi gerektiğini de söyleyen Daum, bunu ilginç bir benzetmeyle açıkladı "Avcı ateş ettiği zaman, av köpeği bundan korkmayıp, sağlam durmalı." Oyuncuların da bu bilinçte olması gerektiğini söyleyen Alman hoca, "Kadronuz ne kadar iyi olursa olsun, oyuncular yüreklerini koymazlarsa, şampiyonluk olmaz. Ben, transfer yapılamayacak diye hiçbir zaman ağlayacak insan değilim" dedi. 
   
   Yayın kavgası    ŞÜKRÜ Saracoğlu Stadı'nda dün gece tam bir yayın kaosu yaşandı. Karşılaşmayı canlı vermeyen Lig TV muhabirleri ile 20 Ocak'ta yayın hayatına başlayacak olan Fener TV'nin yetkilileri arasında tartışma çıktı. Lig TV'nin soyunma odalarında ve saha içinde çekim yapması engellenmek istendi. 
   LİG TV yetkilileri de bunun üzerine dün ilk kez bir resmi maçta görev yapan Fener TV muhabirlerinin sahada çekim hakkının bulunmadığını belirterek karşı atağa geçti. Yaşanan gerginlik sonrası yayıncı kuruluşun Fenerbahçeli futbolcularla maç sonrası röportaj yapmaması dikkat çekti. 
   
   
</TEXT>
</DOC>
