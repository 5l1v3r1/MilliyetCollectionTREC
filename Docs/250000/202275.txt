<DOC>
<DOCNO> 202275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo10.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Galatasaray'ı ezerek yendik 
</HEADLINE>
<TEXT>

     Birinci Süper Futbol Ligi'nde Galatasaray'ı deplasmanda 2-1 yenen Trabzonspor, kente döndü. 
     Galatasaray karşısında bir gol atan bordo-mavili takımın kaptanı Fatih Tekke, hava alanında yaptığı açıklamada, Galatasaray maçında müthiş bir mücadele gösterdiklerini belirterek, ''Trabzonspor olarak istediğimiz oyunu sergileyemiyoruz diyorduk. Zemin kötü olmasına karşın iyi futbol oynadık. Galatasaray gibi güçlü bir takımı ezici bir üstünlük kurarak yendik'' dedi. 
     Maç içerisinde çok sayıda faule maruz kaldığını ifade eden Fatih, şöyle devam etti 
     ''Televizyonda gösterildiği kadar gösterilmeyen pozisyonlarda vardı. Çok sayıda dirsek ve darbeler aldım. Özellikle çeneme yediğim 2 önemli darbe var. Galatasaray maçında rakibe en az 2 kırmızı kart daha verilmeliydi. Önemli olan art niyet olmamasıydı ancak bu maçta art niyet fazla oldu. Türkiye'nin sıkıntısı bu. Anadolu takımlarına karşı hep böyle oluyor. Avrupa'ya gidince bu eksikliğimiz ortaya çıkıyor. Bu konularda hakemlerin daha adil davranması gerekiyor. Onlarda insan ama uyarı ve diyaloglara rağmen, değişen bir şey yok.'' Yoğun geçen bir maçtan sonra Kayserisporla yapacakları Türkiye Kupası maçının zorlu geçeceğini kaydeden Fatih, ''Kayserispor maçı, Galatasaray maçından daha zor olacak. Kayserispor tecrübeli oyunculardan kurulu bir takım. Seyircimizin desteğini de arkamızda görmek istiyoruz'' diye konuştu. 
     
     YATTARA ''GÜCÜMÜZÜ GÖSTERDİK'' 
     Galatasaray'a attığı 2. golle, ligdeki 3. golünü kaydeden İbrahima Yattara ise gerçek güçlerini gösterdiklerini söyledi. 
     Yattara, Trabzonspor'un çok iyi bir takım olduğunu ve şampiyonluğu sonuna kadar kovalayacağına inandığını belirterek, ''Galatasaray kaliteli oyunculardan kurulu bir takımdı. Onları yenerek gerçek gücümüzü ve ligde neler yapabileceğimizi gösterdik'' diye konuştu. 
     Öte yandan teknik direktör Semercioğlu, futbolcuların yorgun oluşu nedeniyle bugünkü çalışmayı iptal ederken, bordo-mavililer yarın basına kapalı olarak yapacağı çalışmadan sonra Kayserispor maçını beklemeye başlayacak. 
     
</TEXT>
</DOC>
