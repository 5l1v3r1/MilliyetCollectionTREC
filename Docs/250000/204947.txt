<DOC>
<DOCNO> 204947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sonspo03.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Konya'ya yarın imza atıyor 
</HEADLINE>
<TEXT>

     Tüm şartlarda anlaşma sağlanan Ziya Doğan'ın, yarın Konyaspor ile sözleşme imzalayacağı bildirildi. 
     Kulüp Başkanı Mehmet Köseoğlu, teknik direktör ve futbolcu transferi konusundaki çalışmaların aralıksız sürdüğünü kaydetti. 
     Hüsnü Özkara'nın istifasının ardından Konyaspor için 2 teknik direktör üzerinde durduklarını vurgulayan Köseoğlu, bunlardan Ziya Doğan ile yapılan görüşmelerde son noktaya gelindiğini anlattı. 
     Son olarak Doğan'ın takımı tanıması için kendilerinden 2 günlük süre istediğini ifade eden Köseoğlu, ''Tüm şartlarda anlaşma sağladık. Her iki taraf açısından da sorun kalmadı. Doğan ile Pazartesi günü sözleşme imzalayacağız. İkinci yarıda takımı Ziya Doğan çalıştıracak'' dedi. 
     İç transferde de prensip anlaşmasına varılan futbolculardan Ömer'in sözleşmesinin 1 yıl daha uzatıldığını belirten Köseoğlu, Hayri ve Yasin'in ise Konya'ya gelmesinin beklendiğini bildirdi. 
     Öte yandan, Doğan'ın görüşleri doğrultusunda dış transfer konusunda da çalışmaları hızlandırdıklarını ifade eden Köseoğlu, ''Dış transferde 3 futbolcu alacağız. Düşündüğümüz futbolcular defans ağırlıklı olacak. Çünkü en büyük sorunu bu mevkide yaşıyoruz'' diye konuştu. 
     
</TEXT>
</DOC>
