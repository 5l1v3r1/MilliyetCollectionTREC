<DOC>
<DOCNO> 216159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yasam/yas06.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Donanması'nın serseri füzeleri... 
</HEADLINE>
<TEXT>

   Baretns Denizi'ndeki tatbikatta önceki gün bir füzeyi 'kaybeden' Rus Donanması, dün de bir füzenin hedefi şaşırmasıyla şaşkına döndü 
      CENK BAŞLAMIŞ Moskova 
   
   Rus donanmasının gövde gösterisi yapmak için düzenlediği son yılların en büyük tatbikatında 24 saat içinde ikinci skandal yaşandı. 
   'Novomoskovsk' adlı denizaltıdan önceki gün fırlatılan bir kıtalararası füzenin 'kaybolmasının' ardından, dün de yine kıtalararası bir füze hedefini şaşırdı. Donanma sözcüsü İgor Dıgalo, Barents Denizi'ndeki tatbikatta nükleer denizaltı 'Karelya'dan fırlatılan füzenin, 98. saniyede önceden belirlenen rotadan çıktığını ve bunun üzerine otomatik olarak kendisini imha ettiğini açıkladı. Dıgalo, sorununla ilgil bir komisyon kurulduğunu söyledi. 
   
   Fırlatıldıkan sonra parçalandı 
   Donanmanın son 20 yılda düzenlediği en kapsamlı tatbikatın ilk gününde kıtalararası füzenin nükleer denizaltıdan fırlatılışı anında da sorun yaşanmıştı. Bazı haberlere göre, Devlet Başkanı Vladimir Putin'in de izlediği tatbikatta füze fırlatılışından hemen sonra parçalandı. Bazı haberlere göre de ateşleme sistemindeki sorun nedeniyle fırlatma işlemi gerçekleşemedi. Tatbikat, donanmanın gövde gösterisi yaparak, 14 Mart'taki başkanlık seçimleri öncesi Putin'in kampanyasına destek vermesi amacıyla düzenlenmişti. Putin, Rusya'nın kendi füze savunma sistemini kurabileceğini ve çalışmaların uzun süredir devam ettiğini söyledi. 
   
   
</TEXT>
</DOC>
