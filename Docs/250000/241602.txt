<DOC>
<DOCNO> 241602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun10.html </URL>
<DATE> 2004/05/21/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
ABD, Matrix ile terörist avında... 
</HEADLINE>
<TEXT>

     ABD'de ''Matrix'' Multistate Anti-Terrorism Information Exchange- Eyaletlerarası Terörizme Karşı Bilgi Değişimi olarak adlandırılan bir programla terörist olma ihtimali belirlenen 120 bin kişinin isminin ABD yönetimine verildiği belirtildi. 
     New York'ta 11 Eylül saldırılarından sonra 2002 yılında uygulamaya konulan ve 12 milyon dolara mal olan ''Matrix'' programındaki verilerin kaydı, Florida'daki Seisint şirketi tarafından tutuluyor. Güvenlik kurumlarının, bu veriler çerçevesinde soruşturmalar ve hatta tutuklamalar yaptığı iddia ediliyor. 
     Amerikan Sivil Özgürlükler Birliği, programı, özel hayata müdahale anlamına geldiğini gerekçesiyle eleştiriyor. 
     Çeşitli suçları işleyen kişilerin yanı sıra herhangi bir suç işlemeyen kişilerin de verilerinin tutulduğu öne sürülen program, bazı çevrelerin sert tepkisine neden oldu. 
     Tepkiler üzerine ''Matrix''in verilerinden yararlanan 16 eyaletten 11'i programdan çıktı. Florida, Connecticut, Ohio, Michigan ve Pennsylvania eyaletleri programdan yararlanmaya devam ediyor. 
     Bu 5 eyalet ''Matrix'' sayesinde çok sayıda kişinin yaşı, cinsiyeti, kökeni, kredilendirme tarihçesi, soruşturma verileri, pilot ya da sürücü belgelerindeki bilgileri gibi verilerden yararlanabiliyor. 
     Seisint şirketinin veriler yardımıyla kaydı tutulan kişiler arasında derecelendirme yaptığı ve derecelendirme sonucunda suç işleme oranı yüksek çıkan 120 bin kişilik bir listeyi Ocak 2003'te Göçmen ve Adaptasyon Servisine, gizli servislere ve Florida eyalet polisine verdiği kaydedildi. 
     
</TEXT>
</DOC>
