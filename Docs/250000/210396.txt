<DOC>
<DOCNO> 210396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko28.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Erdoğan'ın ABD ziyaretinin faydalı olmasını diliyoruz 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Başbakan Recep Tayyip Erdoğan'ın ABD'ye yapacağı gezide gerçekleşecek diyalogların kalıcı ve Türkiye'ye fayda verici olmasını istediklerini söyledi. 
     TÜSİAD'ın 34. Genel Kurulu'na katılan Sabancı, basın mensuplarının sorularını yanıtlarken, TÜSİAD'da her başkanın başarılı olduğunu, şimdi de Ömer Sabancı'nın Başkanlık görevini devraldığını belirterek, bu görevin fedakarlık gerektirdiğini kaydetti. 
     Tuncay Özilhan'dan ikinci yılın sonunda başkanlık görevi için tekrar ricada bulunarak görev süresini uzattıklarını anımsatan Sakıp Sabancı, Özilhan'ın başarılı bir çalışma yaptığını, TÜSİAD bayrağının yukarılara çıkmasına katkıda bulunduğunu vurguladı. 
     Avrupa Birliği'ne AB girilmesi halinde güzellikler geleceğini, zenginlik döneminin başlayacağını ve fakirliğin duracağını anlatan Sabancı, şöyle devam etti 
     ''Yıllardan beri AB işini istiyoruz. Bunu frenleyen, önünü kesen kriterlerden biri Kıbrıs'tır. Kıbrıs işi, yıllardan beri böyle devam etmektedir. Bu gidişat, böyle aynen devam etmeli mi, yoksa bir akılcı yol bulunmalı mıdır 
     Başbakanımız şimdi ABD'ye gidiyor. Bir diyalog olacak. Bu diyaloglar kalıcı ve Türkiye'ye fayda verici birşey getirsin istiyoruz. Bu konuşmaların içinde eminim AB, Kıbrıs gibi meseleler de olacaktır. Türkiye'nin birçok konuda beklentileri var. Potansiyeller mükemmel.'' Sakıp Sabancı, yerel seçimlere de değinerek, ''Seçimler başlıyor. Oy hesabı başlıyor. Ekonomik kurallar rafa kaldırılıyor. Bunu kaç sene yaşadık Bunun faturası maalesef dar gelirlilere yükleniyor. Onun için ders almış olmalıyız. Bu hatayı bir daha yapmamalıyız'' şeklinde konuştu. 
     
</TEXT>
</DOC>
