<DOC>
<DOCNO> 201287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/spor/spo06.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım adım huzura 
</HEADLINE>
<TEXT>

   Sporda şiddeti önlemeye yönelik yasa tasarısı, TBMM Milli Eğitim Komisyonu'nda kabul edildi. Adalet Komisyonu'nda görüşülecek olan tasarı onaylandığı takdirde genel kurula gönderilecek 
      
   'Arzu etmezdik ama...' 
   SPORDA Şiddet yasa tasarısı, TBMM Milli Eğitim Komisyonu'nda kabul edildi. Spor müsabakalarında şiddet ve düzensizliğin önlenmesine dair yasa tasarısının komisyonda görüşülmesi sırasında konuşan Devlet Bakanı ve Başbakan Yardımcısı Mehmet Ali Şahin, hükümet olarak böyle bir tasarıyı meclise sevk etmeyi arzu etmediklerini, ancak son aylarda futbol maçlarında yaşanan şiddet olaylarının toplumda huzursuzluk ve rahatsızlık yarattığını söyledi. 
   
   17 ve 23. madde değişiyor 
   ŞAHİN, Türkiye Spor Yazarları Derneği yetkilileriyle yaptıkları görüşmeler sonrasında medya ile ilgili maddelerde bazı değişiklikler yapılacağını belirtti. Buna göre, 17. maddede yer alan "Canlı yayın halinde vuku bulan söz, fiil ve davranışlar haber amaçlı dahi olsa altı ay süreyle yayınlanamaz" ibaresi, "Haber amaçlı dahi birden fazla yayınlanamaz" şeklinde, 23. madde de "Belirli sürelerle meslek ve sanattan men" olarak değiştirilecek. 
   
   'Olumsuz tablo' 
   BEŞİKTAŞ ile Chelsea arasında oynanan Şampiyonlar Ligi maçında Türk taraftarların sahaya attıkları konfetiler nedeniyle maçın başlama saatinin uzadığını belirten Şahin, bu tür davranışların Türkiye açısından olumsuz bir tablo çizdiğini vurguladı. Milli Eğitim Komisyonu'nda kabul edilen yasa tasarısı, Adalet Komisyonu'nda daha geniş ele alındıktan sonra onaylandığı takdirde TBMM genel kuruluna sevk edilecek. 
   
   
</TEXT>
</DOC>
