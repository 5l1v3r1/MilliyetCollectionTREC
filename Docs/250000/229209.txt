<DOC>
<DOCNO> 229209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yazar/toruner.html </URL>
<DATE> 2004/04/07/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Hazine, IMF kredisini nasıl kullandı 
</HEADLINE>
<TEXT>

   
   Bazı at gözlüklü yazarlar konuyu iyice incelenmeden bürokratların kendilerine söylediklerini doğru sanıyorlar. Bunun bir örneği 2001 Mayıs ve Kasım aylarında yaşandı. O zamanki bürokratlar kendilerine yakın bir iki gazeteciyi ikna ederek, IMF'den gelecek paranın doğrudan Hazine'ye gönderileceğini söylemişlerdi. Gazeteciler de bu söylenilene kanarak veya kendilerine yakın saydıkları bürokratları desteklemek amacı ile IMF kredisinin büyük bölümünün doğrudan Hazine'ye geleceğini yazdılar. Ben o zaman, IMF kredilerinin Merkez Bankası'na gelme zorunluluğu olduğunu, ancak Merkez Bankası'nca Hazine'ye kredi açılabileceğini bunun da para basmak anlamına geldiğini yazmıştım. Bunun üzerine iki gazeteci benim yanlış bilgi verdiğimi söyleyen yazılar yazdılar. Aramızda bir polemik yaşandı. 
   IMF kredilerinin Merkez Bankası'na verilmesi ile Hazine'ye verilmesi arasında fark var. Merkez Bankası'na verilen kredi döviz rezervlerini yükseltiyor ve para basılmasını gerektirmiyor. Hazine'ye verilen kredi ise, alınan dövizler Merkez Bankası'na satılarak piyasaya para çıkarılmasına neden olabiliyor. 
   2001 Mayıs ve Kasım aylarında yaşananlar Hazine'nin Merkez Bankası'nca kredilendirilmesi şeklinde oldu. Yani, Merkez Bankası Hazine'nin çıkardığı borç senetlerini alarak Hazine'ye kredi verdi. IMF'ye borçlu olan Merkez Bankası idi. Ancak, alınan paranın bir bölümü için aynı şartlarla Hazine'ye kredi verildi. Hazine'ye verilen bu kredi para basmak anlamındaydı. IMF'nin de bu konuda izni vardı. O sırada, Merkez Bankası'nın özerkleştiği bu nedenle Hazine'ye artık avans verilmeyeceği söylemleri nedeniyle bürokratlar kamuoyunu ve bazı yakın gazetecileri yanıltmak istediler. İstedikleri de oldu. 
   2003 yılı sonunda bile Hazine bu borcunun önemli bir bölümünü hala ödemedi. Hala, Merkez Bankası'na bu işlem nedeniyle 8 katrilyon 516 trilyon lira borçlu. 
   Bakın yeni açıklanan Merkez Bankası Bağımsız Denetim Raporu'nda "banka bilançosundaki menkul kıymetler" incelenirken, bu durum nasıl açıklanıyor 
   "2001 yılında banka namına alınmış olan dövize endeksli kıymetlerden 13.876.893 milyar TL'lik bölümü SDR'ye IMF özel çekme hakları endeksli Hazine'ce düzenlenmiş devlet iç borçlanma senetlerinden oluşmaktadır. 25 Nisan 2001 tarih ve 4651 sayılı kanun ile bankanın Hazine'ye kısa vadeli avans kullandırabilme yetkisi kaldırılmıştır. Aynı kanunun geçici 2. maddesi kapsamında banka 6 ay süre ile, Hazine'nin ihraç ettiği borçlanma araçlarını birincil piyasadan yani doğrudan doğruya alabilme yetkisini haiz olmuştur. Bu yetki kapsamında Mayıs 2001 ve Kasım 2001 döneminde banka birincil piyasadan 7.584.579.154 SDR maliyet değerinde kıymet almıştır. Bu kıymetler bankanın IMF'den kullandığı kredinin bir bölümünü bütçe finansmanı ile ilgili olarak Hazine'ye kullandırmasına yönelik olarak düzenlenmiştir." 
   
   Buradan üç şey çıkıyor 
   a Bürokratlar kamuoyunu ve siyasileri yanlış yönlendirebiliyorlar. 
   b Merkez Bankası hala yeterince şeffaf değil. 
   c Merkez Bankası özerktir ama baskı olursa, bulunacak bir yolla Hazine'yi besleyebilir. 
   
      
   
</TEXT>
</DOC>
