<DOC>
<DOCNO> 204992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur39.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Türkiye, Kıbrıs sorununu mutlaka çözmeli" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin, Kıbrıs sorununu mutlaka çözmesi gerektiğini belirterek, Annan Planı'nın görüşülmesi gerektiğini ifade etti. 
     Alınan bilgiye göre, Gül, partisinin İl Başkanları Toplantısı'nın basına kapalı bölümünde, Kıbrıs ile ilgili gelişmeleri değerlendirdi. 
     Annan Planı üzerinde tartışmaların yaşandığına dikkat çeken Gül, planın görüşülmesi gerektiğini dile getirdi ve planı müzakere etmenin, tümünü kabul etme anlamına gelmeyeceğini kaydetti. 
     Kıbrıs sorununun çözümüne yönelik bakanlığı tarafından hazırlanan raporun, gelecek hafta içinde Başbakan Recep Tayyip Erdoğan'a sunulacağını bildiren Gül, Annan Planı'nın görüşülmesinden başka bir alternatifin şu aşamada bulunmadığını söyledi. 
     2004 Mayıs ayında Kıbrıs Rum Kesimi'nin AB'ye üye olacağına dikkat çeken Gül, Türkiye'nin, bu durumda, AB sürecinde karşısında yeni bir devlet bulacağını ifade etti. 
     Bu devletin görüşlerinin AB tarafından resmi olarak tanınacağını ve önemseneceğini anlatan Gül, bu durumda KKTC'nin hiçbir şeyden yararlanamayacağını kaydetti. Kıbrıs sorununun, 70 milyonu ilgilendiren bir konu olduğunu vurgulayan Gül, ''Bu nedenle bunu çözmek zorundayız'' dedi. 
     Dışarıda güçlü olmanın koşulunun, içeride güçlü olmaktan geçtiğini belirten Bakan Gül, içeride güven ve istikrar olduğu sürece dışarıda da itibarın arttığına işaret ederek, şu anda Türkiye'de güven ve istikrarın hakim olduğunu belirtti. 
     Toplantıda söz alan Maliye Bakanı Kemal Unakıtan ise ekonomik göstergeler hakkında katılımcılara bilgi verdi. Enflasyonun ve faizlerin düştüğünü anlatan Unakıtan, ekonomideki olumlu gelişmelerde, siyasi istikrarın tesis edilmesinin yanı sıra mali disiplinin sıkı uygulanmasının da önemli bir etken olduğunu dile getirdi. Mali disiplin uygulanırken, ''ayağın yorgana göre uzatıldığını'' anlatan Unakıtan, ekonomideki gelişmeler sağlanırken, bunu, ''sosyal politikaları öteleyerek'' yapmayacaklarını kaydetti. 
     Enflasyonun sürekli düşüş eğiliminde olduğunu ve hedeflere ulaşıldığını anlatan Unakıtan, enflasyon düşerken, diğer taraftan da büyümenin gerçekleştiğini ifade etti. Unakıtan, gelecek yıl yüzde 5 büyüme hızı, yüzde 12 enflasyon oranı hedeflendiğini söyledi. 
     
     ''HİÇBİR PARTİNİN DEVAMI DEĞİLİZ 
     Toplantıya başkanlık eden Başbakan Erdoğan da yaptığı konuşmada, yerel seçimlerde aday belirleme kriterlerine ilişkin genel bilgiler verdi. 
     Aday belirlemede temayül yoklamasına önem verileceğini anlatan Başbakan Erdoğan, değişik kademelerde yapılacak değerlendirmelerin ardından adaylarla ilgili son değerlendirmenin genel merkez tarafından yapılacağını söyledi. 
     Adaylarda olması gereken özellikleri de sıralayan Başbakan Erdoğan, adaylarda ciddi bir oy potansiyelinin bulunması gerektiğini anlattı. 
     Erdoğan, bunun yanı sıra adayların bölgesinde sevilen, sayılan, seçimden sonra yapacağı icraatıyla AK Parti'yi temsilde sıkıntı yaratmayacak, üretken, gençlere ve kadınlara yönetim kademelerinde yer verecek, halk ile iyi iletişim kurabilecek nitelikteki adaylara ağırlık verileceğini belirtti. 
     Büyükşehir belediye başkan adaylarının belirlenmesinde diğer illere göre farklı bir uygulama olabileceğini dile getiren Başbakan Erdoğan, partililerden, çok çalışmalarını, kapı kapı gezmelerini, ''adam adama markaj'' yapmalarını istedi. 
     Bugün AK Parti çatısı altında siyaset yapanların, geçmişte farklı siyasi partilerde siyaset yapmış olabileceklerini dile getiren Erdoğan, AK Parti'nin, hiçbir siyasi partinin devamı olmadığını ve bu anlayış ile çalışılması gerektiğini söyledi. 
     
</TEXT>
</DOC>
