<DOC>
<DOCNO> 230868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun14.html </URL>
<DATE> 2004/04/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Eski Irak ordusunda görevli komutanlar yeni orduda da yer alacak... 
</HEADLINE>
<TEXT>

     ABD Merkez Kuvvetler Komutanı Orgeneral John Abizaid, eski Irak ordusunda görev yapan üst düzey komutanlara yeni Irak ordusunda tekrar iş vereceklerini söyledi. 
     Abizaid gazetecilere yaptığı açıklamada, yeni kurulmakta olan Irak ordusu ve polisinde görev yapan bazı polis ve askerlerin son ayaklanmalar sırasında ayaklanmacılara karşı harekete geçmediğini, bazılarının görev yerlerini terk ettiğini, bazılarınınsa ayaklanmacılara katıldığını belirtti. 
     Abizaid, Irak'taki Amerikan birliklerinin komutanı Korgeneral Ricardo Sanchez ile birlikte, Pentagon'da video konferans yoluyla bir basın toplantısı düzenledi. 
     Orgeneral Abizaid, Sanchez ile birlikte, yoğun bir şekilde, Irak ordusunun eski subaylarını değerlendirip yeni ordunun içine yerleştirmekle uğraştıklarını söyledi. 
     Abizaid, ''Daha üst düzey Iraklıların, eski askerlerin sürece dahil olması gerektiği açık. Birkaç gün içinde büyük sayıda eski üst düzey subayın Savunma Bakanlığı, Irak Genelkurmay Başkanlığı ve Irak sahra birliklerinde kilit noktalara atandığını göreceksiniz'' dedi. 
     Asıl stratejisi ABD liderliğindeki koalisyonun işgaliyle birlikte yıkılan Irak ordusu ve güvenlik kuvvetlerinin yerine 200 bin kişilik bir ordu ve polis gücü kurmak olan Abizaid, Irak'ın güvenlik sorunlarının çözümünün ABD silahlı kuvvetlerinin değil, Iraklıların elinde olduğunu belirtti. 
     Yeni ırak ordusu ve polisinde iyi düzenlenmiş bir komuta zinciri oluşturana kadar bekledikleri düzeyde verim almalarının zor olacağını ifade eden Abizaid, bu sorunlara rağmen çok sayıda Iraklı asker ve polisin kendileriyle birlikte çatışmalara katıldığını ve birçoğunun da öldüğünü söyledi. 
     Abizaid ve Sanchez, ''güçlü ve güvenilir'' bir Irak ordusu ve polisinin oluşturulmasının zaman alacağını da kaydetti. 
     
</TEXT>
</DOC>
