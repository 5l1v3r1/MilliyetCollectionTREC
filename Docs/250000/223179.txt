<DOC>
<DOCNO> 223179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo12.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Gençlerbirliği'ni yenerek hasretini dindirmek istiyor 
</HEADLINE>
<TEXT>

     Hem ligde hem kupada şampiyon olup, 21 sene sonra çifte zafer yaşamak isteyen Fenerbahçe, final arıyor. Türkiye Kupası’nı en son 1982 83 sezonunda müzesine götürürken, ligde de şampiyonluğa ulaşan Sarı-Lacivertli ekip, o günden bu yana hasret kaldığı zafere ulaşma önündeki sondan ikinci engeli aşıp, finale adını yazdırmak amacında. Bu sezon ligde iki maçta da 1-0 yendiği Gençlerbirliği’ni ağırlayacak olan Kanarya’da hedef, rakibini bir kez daha yenmek. 
     
     RÖVANŞ NİTELİĞİNDE 

     Fenerbahçe ile Gençlerbirliği, iki sezon önce finalde karşılaşmış ve zafer, penaltı atışları sonucu Başkent ekibinin olmuştu. Sarı-Lacivertliler, bugünkü maçı kazandıkları takdirde rövanşı da almış olacak. Son çalışmasını dün akşam basına kapalı olarak yapan Fenerbahçe'de, teknik direktör Daum’un Konyaspor maçının 11’inde değişiklik yapmayı düşünmediği belirlendi. Saracoğlu Stadı’nda saat 20 00’de başlayacak mücadeleyi, Ali Aydın yönetecek. 
     
     FENER 5'TE 4 YAPTI 

     Kanarya ile Gençlerbirliği, daha önce kupada 5 kez eşleşti. Bunlardan 4’ünde Sarı-Lacivertliler, birinde ise Kırmızı-Siyahlılar hedefe ulaştı. Birer kez final ve yarı finalde oynayan iki ekip, 2 kez çeyrek final, bir kez de 6. turda karşılaştı. İlk eşleşme 1962 63 sezonunda yarı finalde oldu. 2-0 ve 2-1’lik galibiyetlerle turu geçen Fenerbahçe, 1964 65 sezonunda da çeyrek finalde rakibini 2-1 ve 5-1’le safdışı bıraktı. 1992 93’te 6. turda 5-2 kazanan Kanarya, çeyrek finale yükselmiş, 1995 96’da ise 1-1 biten maçın rövanşını 2-1 kazanıp, yarı finalist olmuştu. İki takım arasındaki son mücadele ise 11 Nisan 2001’de finalde yaşandı. Kayseri’deki maç 2-2 biterken, penaltılarda 4-1 üstünlük sağlayan Gençlerbirliği kupayı kazandı. 
     Fenerbahçe Recep, Ali Güneş, Luciano, Tomas, Kemal, Mehmet, Ümit, Aurelio, Tuncay, Hooijdonk, Nobre. 
     Gençlerbirliği Damir, Erkan, Ümit, El Saka, Filip, Ali Tandoğan, Skoko, Deniz, Serkan, Mustafa, Youla. 
     Stat Şükrü Saracoğlu. 
     Yayın Show TV ve TRT 1. 
     Saat 20.00. 
     Hakem Ali Aydın. 
     Bilet Fiyatları 10, 15 ve 20 milyon TL. 

     
</TEXT>
</DOC>
