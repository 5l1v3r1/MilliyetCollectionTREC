<DOC>
<DOCNO> 208332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun37.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyan demokratlardan Başbakan Erdoğan'a davet... 
</HEADLINE>
<TEXT>

     Avrupa Parlamentosu'nda en fazla sandalyeye sahip olan Hıristiyan Demokrat grubunun Avrupa Halkçı Partisi-EPP , 4-5 Şubat'ta Brüksel'de yapılacak 16. büyük kongresine, Başbakan Recep Tayyip Erdoğan'ı da davet ettiği öğrenildi. 
     A.A muhabirinin EPP Basın Bürosu'ndan aldığı bilgiye göre, Başbakan Erdoğan kongreye, ''AK Parti Genel Başkanı'' sıfatıyla davet edildi. Kongreye, Avrupa'dan 64 siyasi partinin lideri katılacak. 
     ''EPP Avrupa'daki Çoğunluğunuz'' başlıklı kongrede, haziran ayında yapılacak Avrupa Parlamentosu seçimlerinin stratejileri gözden geçirilecek, güncel ve acil olaylarla ilgili karar tasarıları oylanacak, siyasi grubun statüsüyle ilgili değişiklik önergeleri de delegelerin oyuna sunulacak. 
     EPP Başkanı Wilfrid Martens, basına yaptığı açıklamada, siyasi grubun seçimlere hazırlanması açısından bu kongrenin çok önemli olduğunu belirtti. 
     Martens, siyasi grubun seçimler için hazırladığı programın ''devletin, vatandaşın hizmetinde olması gerektiğini vurgulayacağını'' söyledi. 
     
</TEXT>
</DOC>
