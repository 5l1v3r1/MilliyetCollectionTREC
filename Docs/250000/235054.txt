<DOC>
<DOCNO> 235054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonyas09.html </URL>
<DATE> 2004/04/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Anne - babanın her tartışması çocuk için zararlı değil .. 
</HEADLINE>
<TEXT>

     Hacettepe Üniversitesi Eğitim Fakültesi İlköğretim Bölümü Okul Öncesi Anabilim Dalı Başkanı Prof. Dr. Belma Tuğrul, anne-babanın birbirlerine zarar vermeyen tüm tartışmalarının, çocuk için öğretici olduğunu söyledi. 
     Sivas Halk Eğitim Merkezi ve Akşam Sanat Okulu Müdürlüğü Salonu'nda, YA-PA Yayın Pazarlama Sanayi Ticaret A.Ş'nin katkılarıyla, anne ve babalara yönelik ''Her Aile Kendi Sevgi Mönüsü ile Yaşar'' konulu seminer düzenlendi. 
     Prof. Dr. Belma Tuğrul, seminerde, anne-babaların, çocuklarının her davranışı kontrolle her zaman onların yanında olmalarının yanlış olduğunu belirterek, şöyle dedi 
     ''Bizim yapmamız gereken, çocuklarımızın gerçekten ihtiyaçları olduğu zaman onlara yardımcı olmak. Eğer çocuklarımıza kol kanat gerersek ve sürekli onların her attığı adımı kontrol ederek, her problemlerini çözersek, çocuklarımızın düşünmesine ve büyümelerine fırsat vermeyiz. Fiziksel olarak belki büyürler, ancak 30-35 yaşına gelmiş, ama hala kendi kendine adım atamayan bireyler haline gelirler.'' 
     
     ''O TEMBEL, ONUNLA OYNAMA DEMEYİN'' 
     Çocukların yabancılara ve farklı kişiliklere alıştırılması gerektiğine de dikkati çeken Prof. Dr. Tuğrul, şöyle devam etti 
     ''Eğer çocuklarımızın, 'onun annesi, babası boşandı onunla oynama o tembel onunla oynama' şeklinde sosyal çevresini kontrol etmeye çalışırsak, onları gerçek yaşamdan uzaklaştırmış oluruz. Hayatta herkesten birşey öğrenmek mümkündür. Çocuklarımızın, hep onlara zarar vermediğini düşündüğümüz insanlardan oluşan çevrede oynamalarını istersek, asla gerçek hayata hazırlamamış oluruz. Tabii ki bu söylediklerim çok küçük çocuklar için geçerli.'' 
     
     ''HER TARTIŞMADA MUTFAĞA KOŞMAYIN'' 
     Anne, babanın her konuda beraber ve aynı düşünmesinin de mantıklı olmadığını ifade eden Prof. Dr. Tuğrul, ''Çocukların görmesi gereken, anne babanın her konuda aynı düşünmesi değil, farklı düşünüyor olsalar bile o beraberliğin devam ettiğidir. Farklı düşündüğünüz için birbirinizi incitmiyorsanız, birbirinizi küçük görmüyorsanız, farklı düşünmenin ve çocukların bunu görmesinin hiçbir sakıncası yoktur. Anne ve babaların çocukların yanında gerçekten birbirlerine zarar veren, saldırgan olmayanların dışındaki bütün tartışmaları çocuklar için öğreticidir'' diye konuştu. 
     Bu şekildeki yapıcı tartışmaların çocuklara doğal olmayı öğreteceğini anlatan Prof. Dr. Tuğrul, şunları kaydetti 
     ''Anne ve babalar tartışırlar, sonra bu tartışmayı hallederler. Çocukların görmesi gereken problem olmadığı değildir, problemin olduğu ancak problemle baş edebilme gücümüzün de olduğudur. Eğer karı-koca birbirinize fiziksel şiddet kullanmıyorsanız, herhangi bir nedenden dolayı sözel saldırganlıkta bulunmuyorsanız, mutfağa gitmeniz gerekmiyor. Çocukların bunu duyması, yaşamın içinde olgunlaşmalarını bile sağlıyor.'' 
     
</TEXT>
</DOC>
