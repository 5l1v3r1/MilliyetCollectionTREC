<DOC>
<DOCNO> 223522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo24.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Diyarbakır'a gitti... 
</HEADLINE>
<TEXT>

     Birinci Süper Futbol Ligi'nde yarın deplasmanda Diyarbakırspor ile karşı karşıya gelecek Beşiktaş, Diyarbakır'a gitti. 
     Siyah-beyazlılar, yarınki karşılaşmayı kazanarak, şampiyonluk iddiasını sürdürmeyi hedefliyor. 
     Hareket öncesi Atatürk Havalimanı'nda basın mensuplarının sorularını yanıtlayan Beşiktaş Kulübü Futbol Şubesinden Sorumlu Asbaşkan Haşmet Bedii Kürüm, tüm maçlara 3 puan parolasıyla çıktıklarını belirterek, ''Diyarbakırspor da çok iyi futbol oynayan bir takım. Ancak biz gemileri yaktık. Bu nedenle yapacağımız bir şey yok. Geçen hafta zoru başardık. Diyarbakırspor karşısında da 3 puanı hedefliyoruz'' dedi. 
     Beşiktaş Futbol Takımı Menajeri Sinan Engin de Diyarbakırspor'un çok güçlü bir takım olduğunu vurgulayarak, ''Ama biz de Beşiktaş futbol takımıyız. Bu karşılaşmadan 3 puan almak istiyoruz. Şampiyon olmak istiyorsak, bu maçı mutlak kazanmalıyız'' diye konuştu. 
     Beşiktaş'ta cezaları sona eren Cordoba ve Pancu da yarınki maçta forma giyebilecek. 
     Siyah-beyazlı takımın Diyarbakırspor maçına Cordoba, Emre, Zago, Ahmet Yıldırım, Tayfur, Ümit, Pancu, Giunti, İbrahim, Sergen, İlie 11'i ile çıkması bekleniyor. Karşılaşma, yarın saat 20.00'de Diyarbakır Atatürk Stadı'nda yapılacak. Lig TV'den naklen yayınlanacak maçı, hakem Kuddusi Müftüoğlu yönetecek. 
     
</TEXT>
</DOC>
