<DOC>
<DOCNO> 239334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko15.html </URL>
<DATE> 2004/05/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bütçedeki 4 aylık açık 10.2 katrilyon lira... 
</HEADLINE>
<TEXT>

     Konsolide bütçe, yılın ilk 4 ayında 10 katrilyon 244 trilyon lira açık verirken, faiz dışı fazlada ise yıllık hedefin yüzde 48.6'sına ulaşıldı. 
     Maliye Bakanlığı'ndan yapılan açıklamaya göre, Nisan ayında bütçeden 11 katrilyon 345 trilyon lira harcama yapıldı. Bunun, 2 katrilyon 354 trilyon liralık bölümü personel giderlerinden, 5 katrilyon 211 trilyon liralık bölümü faiz giderlerinden, 1 katrilyon 498 trilyon liralık kısmı da sosyal güvenlik kurumlarına transferlerden oluştu. 
     Söz konusu dönemde sosyal güvenlik kurumları devlet primi 311 trilyon, mal ve hizmet alım giderleri 578 trilyon, cari transferler 2 katrilyon 396 trilyon, tarımsal destekleme ödemeleri 116 trilyon, diğer transferler ise 782 trilyon lira olarak gerçekleşti. 
     
     BÜTÇE GELİRLERİ 
     Nisan'da bütçe gelirleri ise 8 katrilyon 85 trilyon lira olarak belirlendi. 
     Red ve iadeler hariç bütçe gelirlerinin 5 katrilyon 986 trilyon lirası vergilerden, 1 katrilyon 679 trilyon lirası vergi dışı normal gelirlerden, 13 trilyon lirası sermaye gelirlerinden, 268 trilyon lirası alınan bağış ve yardımlardan, 139 trilyon lirası da katma bütçe gelirlerinden sağlandı. 
     
     4 AYLIK UYGULAMA SONUÇLARI 
     Ocak-Nisan döneminde ise bütçe harcamaları 42 katrilyon 184 trilyon liraya ulaştı. 
     9 katrilyon 874 trilyon liralık personel harcaması, 1 katrilyon 431 trilyon liralık mal ve hizmet alımı, 8 katrilyon 645 trilyon liralık cari transfer yapılan bu dönemde, faiz ödemelerinin toplam tutarı da 20 katrilyon 77 trilyon lira oldu. Bunun, 17 katrilyon 895 trilyon lirası iç borç, 2 katrilyon 182 trilyon lirası da diğer borç ve diğer faiz ödemelerinden oluştu. 
     Mal ve hizmet alımı içindeki sağlık ödemelerinin payı da 409 trilyon lira olarak hesaplandı. 
     Yılın ilk 4 ayında, bütçeden sosyal güvenlik kurumlarına da 6 katrilyon 55 trilyon lira aktarıldı. 
     İlk çeyrekte bütçe gelirleri ise 31 katrilyon 939 trilyon lira olarak belirlendi. Bu dönemde, 24 katrilyon 734 trilyon lira vergi toplanırken, bütçeye vergi dışı normal gelirlerden 5 katrilyon 863 trilyon lira, sermaye gelirlerinden 44 trilyon, bağış ve yardımlardan 507 trilyon, katma bütçelerden ise 789 trilyon lira geldi. 
     Bu şekilde ilk 4 aylık bütçe giderlerinde bir önceki yılın aynı dönemine göre yüzde 0.6'lık artış kaydedildi. 
     Söz konusu dönemde, faiz ödemelerinde ise yüzde 13.4'lük bir düşüş meydana geldi. 
     Nisan sonu itibariyle konsolide bütçe yıl sonu harcama tahmininin yüzde 28.l'lik bölümü gerçekleşmiş oldu. 
     Ocak-Nisan döneminde vergi gelirlerinde de 2003'ün aynı dönemine göre yüzde 27.2'lik bir artış görüldü. Böylece, 2004 yılında öngörülen vergi gelirlerinin yüzde 28.7'lik bölümü yılın ilk çeyreğinde tahsil edildi. Söz konusu oran, geçen yıl yüzde 26.6 olarak hesaplanmıştı. 
     
     FAİZ DIŞI FAZLA 
     Maliye Bakanlığı, ''Bütçelerin en ön önemli performans göstergesi'' olarak nitelediği faiz dışı fazlanın da Nisan ayında 1 katrilyon 951 trilyon lira, Ocak-Nisan döneminde ise 9 katrilyon 832 trilyon lira olarak gerçekleştiğini bildirdi. 
     Buna göre, 2004'ün ilk 4 ayında, yıllık faiz dışı fazla hedefinin de yüzde 48.6'sına ulaşıldı. 
     İlk 4 aylık faiz dışı fazla, 2003 yılında 6 katrilyon 7 trilyon lira, 2002 yılında da 4 katrilyon 380 trilyon lira olarak belirlenmişti. 
     
</TEXT>
</DOC>
