<DOC>
<DOCNO> 221835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo19.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Görevimin başındayım... 
</HEADLINE>
<TEXT>

     Milli Takımlar Teknik Direktörü Şenol Güneş, ''Görevimin başındayım'' dedi. 
     Bolu'da bugün başlayan Futbol Federasyonu Değerlendirme Toplantısı'na girmeden önce açıklama yapan Şenol Güneş, ''4 yıllık mukavelem Temmuz ayında sona eriyor. Türk futbolunun ne durumda olduğu ortada. Biz iyi bir şeyler başardığımıza inanıyorum'' diye konuştu. 
     Futbol Federasyonu Teknik Başdanışmanı ve Genç Milli Takım Teknik Koordinatörü Gündüz Tekin Onay da toplantı öncesinde, ''Milli Takımlar Teknik Direktörü Şenol Güneş, görevine devam ediyor'' dedi. 
     Bugünü Türk futbolunda bir milat olarak kabul ettiklerini vurgulayan Onay, şunları söyledi 
     ''Altı ay önceden başlatmış olduğumuz anket çalışması bu toplantının sonucunda meyvesini verecek. Futbolla ilgisi olan her kesime 65 sorudan oluşan anket görderdik. Hazırlamış olduğumuz anketle Türk futbolunun bozuk görünen resmini netleştirmeyi amaçlıyoruz. Anket çalışmalarının sonuçlarını oluşturmuş olduğumuz 18 kişilik komite içerisinde değerlendirdik. Toplantılara davet edilen kişiler tarafından sesli ve özgürce tartışılarak sonuçlara bağlanacak.'' Gündüz Tekin Onay, elde edilen sonuçlarla oluşturulacak kitabın federasyon başkanına sunulacağını anlatarak, ''Böyle bir çalışmayı 1-2 senedir düşünüyorduk. Bundan önce de 80'e yakın paket hazırlamıştık ancak basına yansımadı. Avrupa seviyesine ulaşmak istiyoruz'' diyerek sözlerini tamamladı. 
     
</TEXT>
</DOC>
