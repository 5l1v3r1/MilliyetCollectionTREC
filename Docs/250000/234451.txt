<DOC>
<DOCNO> 234451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo18.html </URL>
<DATE> 2004/04/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Samsunspor Arıca ile Pazartesi günü tüm detayları konuşacağız 
</HEADLINE>
<TEXT>

     Samsunspor yarın yapacağı Adanaspor maçı hazırlıklarını tamamlarken Futbol Şube Sorumlusu Suat Çalık, ''Arıca ile Pazartesi günü oturup tüm detayları konuşacağız'' dedi. 
     Nuri Asan Tesisleri'inde basın toplantısı düzenleyen Çalık, sözleşmesi sezon sonunda bitecek olan Arıca'nın durumunu, Pazartesi günü Yönetim Kurulu toplantısında değerlendireceklerini belirten Çalık, şunları söyledi 
     ''Arıca'nın Samsunspor Kulübü Başkanı İsmail Uyanık ile bir görüşmesi oldu. Bunun yanında Uyanık'ın izniyle de Arıca, Gençlerbirliği Başkanı İlhan Cavcav ile bir görüşme yaptı. Cavcav'a takımın başına geleceği konusunda birşey söylemedi. Çünkü daha Samsunspor'da kalıp kalmayacağı konusunda bizimle bir görüşmesi olmadı. Arıca ile Pazartesi günü oturup tüm detayları konuşacağız.'' 
     
     NAS, KADRO DIŞI 
     Samsunspor'un alt yapısından yetişen Mehmet Nas ile yapılan görüşmelerin olumsuz sonuçlandığını belirten Çalık, anlaşma sağlamalarına rağmen Nas'ın kararından vazgeçtiğini ve gerekçe olarak ise 'şehirden sıkıldığı'nı gösterdiğini kaydetti. 
     Nas'ın, teknik direktör Erdoğan Arıca ile Gençlerbirliği'ne gideceği şeklinde duyum aldıklarını ifade eden Çalık, şöyle konuştu 
     ''Hocamız, Gitsem bile Samsunspor'a böyle bir ihanet yapamam dedi. Biz Nas'a çok iyi bir teklif sunmuştuk. Şu an Gençlerbirliği ile görüştüğünü de biliyoruz. Mehmet Nas için gereken tüm fedakarlığı yaptığımıza inanıyorum ama o takımına olan hakkını vermedi. Bu yüzden Samsunspor'a ihanet eden Mehmet Nas'ı kadro dışı bıraktık'' dedi. 
     Nas'ın Samsun'u ve takımını hiçe saydığını öne süren Çalık, ''Kendisi özür dileyip, bir teklif getirene kadar hiçbir şekilde anlaşma olmayacak'' dedi. 
     Çalık, Evren ve Şenol ile anlaştıklarını, Müslim ile de görüşmelerin devam ettiğini söyledi. 
     Yarın oynayacakları Adanaspor maçını da değerlendiren Çalık, mutlak galibiyet istediklerini ve kazanmak için ellerinden geleni yapacaklarını kaydetti. 
     Bu arada, Samsunspor öğle saatlerinde kadro dışı bırakılan Mehmet Nas'ın haricinde tüm futbolcuların katılıyla son hazırlığını yaparak maç saatini beklemeye başladı. 
     
</TEXT>
</DOC>
