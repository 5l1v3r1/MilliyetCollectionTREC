<DOC>
<DOCNO> 226932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo04.html </URL>
<DATE> 2004/03/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Dilimizden düşmüyordu... Nihayet, 'Çemişgezekspor' da kuruluyor... 
</HEADLINE>
<TEXT>

     Sonunda Çemişgezekspor da kuruluyor. 
     Tunceli'nin Çemişgezek İlçesi'nde futbol takımı kurulabilmesi için Futbol Federasyonu'na başvuruda bulunulduğu bildirildi. 
     Çemişgezekspor adında herhangi bir futbol kulübü olmamasına karşın, futbol dünyasında her olumsuzlukta serzeniş cümlesi olarak yönetici, antrenör ve futbolcular için yaygın bir şekilde kullanılan ''Seni Çemişgezekspor da bile başkan yapmazlar'', ''Sen Çemişgezekspor da bile antrenör olamazsın'', ''Seni Çemişgezekspor da bile oynatmazlar'' sözleri artık gerçek oluyor. 
     Futbol Federasyonu yetkilileri, Tunceli amatör futbol liginde yer alabilmek için bir başvurunun yapıldığını belirterek, Çemişgezekspor'un kurulabilmesi için her türlü yardımı yapmaya hazır olduklarını ifade ettiler. 
     Federasyon yetkilileri, futbol kulübü kurabilmek için çok sayıda başvuru olduğunu ancak, 2 yıldır herhangi bir kulübün tescilinin yapılmadığını kaydederken, Çemişgezekspor'un tescilini hemen gerçekleştireceklerini belirttiler. 
     Öte yandan, Tunceli'de halen tescilli 9 futbol kulübünün bulunduğu, ancak bunlardan sadece 4'ünün faaliyetlerini sürdürdüğü kaydedildi. 
     
</TEXT>
</DOC>
