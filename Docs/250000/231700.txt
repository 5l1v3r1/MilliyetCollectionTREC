<DOC>
<DOCNO> 231700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy11.html </URL>
<DATE> 2004/04/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TOKİ'ye 55 yeni kadro... AKP'nin 5 değişiklik önergesine CHP itirazı .. 
</HEADLINE>
<TEXT>

     Toplu Konut İdaresi Başkanlığı'na TOKİ 55 yeni kadro verilmesini öngören tasarı üzerinde AK Parti'liler 5 değişiklik önergesi verince CHP'liler itiraz etti ve görüşmeler ertelendi. 
     TBMM Plan ve Bütçe Komisyonu, AK Parti Afyon Milletvekili Sait Açba başkanlığında toplandı. Çevre ve Orman Bakanı Osman Pepe tasarıyı sunuş konuşmasında, insan onuruna layık bir konut ve çevreye sahip olmayı ''Temel insan hakkı'' olarak niteledi. Pepe, iç göçün yarattığı acı faturanın ortadan kaldırılması için gecekondu bölgelerinin dönüştürülmesi, vatandaşların ''Kira öder gibi ev sahibi olabilmelerinin sağlanmasının'' temel politikaları olduğunu bu nedenle de TOKİ Başkanlığı'na önemli görevler düştüğünü anlattı. Tasarının 55 yeni kadro ihdası öngördüğüne dikkati çeken Pepe, böylelikle başkanlığın daha verimli çalışabileceğini sözlerine ekledi. 
     
     5 YENİ ÖNERGE 
     Görüşmelere geçilmeden önce AK Parti milletvekilleri tarafından hazırlandığı bildirilen 5 ayrı değişiklik önergesi, CHP milletvekillerine dağıtıldı. Bunun üzerine usul hakkında söz alan CHP İstanbul Milletvekili Birgen Keleş, önergelerle başta imar planı yapma yetkisinin TOKİ'ye devredilmesi olmak üzere çok önemli değişikliklerin öngörüldüğünü kaydetti. ''Tasarının ismini dahi değiştirdiğini'' ifade ettiği bu önergeleri incelemeden görüş açıklayamayacaklarını belirten Keleş, görüşmelerin ertelenmesini istedi. 
     CHP Ankara Milletvekili Yakup Kepenek de bir maddelik tasarı üzerinde 5 ayrı önerge hazırlanmasını ''Emrivaki'' olarak niteledi. AK Parti milletvekillerinin Bakan Pepe ve bürokratlarla görüşmelerini sürdürdüklerine dikkati çeken Kepenek, ''Hala önerge yazılıyor. Bu durumda bunu görüşemeyiz'' dedi. 
     CHP Balıkesir Milletvekili Ali Kemal Deveciler'in yaşananları ''ciddiyetsizlik'' olarak nitelemesi gerginliğe yol açtı. Komisyon Başkanvekili Altan Karapaşaoğlu bu sözlere tepki göstererek, ''Ciddiyetsiz diyemezsiniz. Derseniz görürsünüz ciddiyeti'' karşılığını verdi. Komisyon Başkanı Açba da CHP milletvekillerinin ithamlarının yanlış olduğunu, önergelerle 5 ayrı madde eklenmediğini anlattı. 
     CHP Trabzon Milletvekili Akif Hamzaçebi'nin görüşmelerin ertelenmesi istemine AK Parti Giresun Milletvekili Nurettin Canikli'nin de katılması üzerine tasarının görüşmeleri 21 Nisan Çarşamba gününe ertelendi. 
     
</TEXT>
</DOC>
