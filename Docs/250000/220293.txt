<DOC>
<DOCNO> 220293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo14.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım, Sadettin Saran'ı Haysiyet Divan Kuruluna verecek... 
</HEADLINE>
<TEXT>

     Fenerbahçe Kulübü Başkanı Aziz Yıldırım, olağan genel kurul öncesi başkan adaylığı gündeme gelen eski yönetici Sadettin Saran'ı Haysiyet Divan Kurulu'na vereceğini açıkladı. 
     Fenerbahçe Faruk Ilgaz Tesisleri'nde gerçekleştirilen olağan genel kurul toplantısında konuşan Yıldırım, divan kurulu başkanlık seçiminin yapıldığı son divan toplantısından sonra bir gazetede yer alan açıklamaları nedeniyle Saran'ı Haysiyet Divan Kurulu'na vereceğini söyledi. 
     Kürsüde gazeteyi göstererek konuşan Yıldırım, Saran'ın ''birtakım ikilemler içindeyim, 100 milyon dolar borcu olan, bazı kirli şeylerin döndüğü bir camia'' sözlerini kullanarak Fenerbahçe'yi karaladığını kaydederek, şöyle devam etti 
     ''Divan toplantısının olduğu gün gazetede çıkan bir haber var. Hukukçulara verdim. Haysiyet Divanı'na vereceğim söylediklerinden dolayı. Sadettin Saran gelecek bu kirli ilişkileri Haysiyet Divanı'nda açıklayacak. Fenerbahçe'ye başkanlık bu kadar ucuz olmamalı. Başkanlığı parasal değerler karşısında satışa çıkaranlar var. Fenerbahçe'nin bir çöpünü dahi para karşılığında biryere satamayacaklar. Bu tip insanları aramızdan ayıracağız.'' Saran'ın da yönetimde bulunduğu geçen yıl kötü geçen bir dönemde yönetim kurulu toplantısında, çalışma arkadaşlarına başkanlığı bırakıp yönetimde bir değişiklik yapma fikrini söylediğini anlatan Yıldırım şöyle devam etti 
     '' Ben bırakayım başkanlığı, değişiklik yapalım dedim. Hanginiz arzu ediyorsanız kamuoyuna açıklayalım. Önce Nihat Özdemir'e teklif ettim. Seninle geldim, seninle giderim dedi. Diğer arkadaşlar yorum yapmadı. Sadettin Bey'e sordum. O da benimle geldiğini, benimle gideceğini söyledi. Çocuğu üzerine yemin etti. Ama daha sonra çalışmalar yaptı başkanlık için. 1,5 yıl geçmişi olan bir insan, başkan olmak için entrikaların içine girdi. O dönem yönetimdeki haberler mesajla gazetecilere haber verildi. Bunu da tespit ettik.'' Yarın yapılacak seçimlere ilişkin bir konuyu da gündeme getiren Aziz Yıldırım, ''Listedeki isimleri çizmek zihniyetinde olan insanlar yarın oy vermeye gelmesin. O liste benim listem, ben çalışacağım o listeyle. Herkes geçmiş düşenceleri bıraksın bu yönetime sahip çıkalım'' şeklinde konuştu. 
     
     1907 FENERBAHÇE DERNEĞİ 

     Aziz Yıldırım konuşmasının büyük bir bölümünde gruplara eleştirilerde bulunarak, derneklerin amacından uzaklaştığını ileri sürdü. 
     Eleştiri oklarını salonda bulunan 1907 Fenerbahçe Derneği Başkanı Necdet Ersoy'a yönelten Yıldırım, şöyle konuştu 
     ''1907 Fenerbahçe Derneği ya eski haline dönmeli, ya da işlevini bitirdiği için kapanmalıdır. Derneklerin başka işlevleri 10 yıl önce olabilirdi. Kulübe başkan olabilecek yönetici olabilecek insanları getirebilmek amacıyla. Ama bu geldiğimiz noktadan itibaren artık böyle bir ihtiyaç yok. Onlar artık kapanmalı ya da değişim içine girmeliler. Çıkar kavgasından elinizi çekin. Kavga edecekseniz Fenerbahçe için yapın.'' Ersoy'un yanında 2 yıl görev yaptığını ancak hiçbir zaman var olan eleştirilerini bu süre içinde gündeme getirmediğini ve yönetimden ayrıldıktan sonra eleştiriler yapmaya başladığını anlatan Yıldırım, ''1907'nin kurucu üyesiyim. Bu dernek TÜSİAD gibi çalışmak için kuruldu. Ama maalesef Necdet Ersoy ile birlikte bizim grupçu diye tenkit ettiğimiz gruplardan daha grupçu oldu'' dedi. 
     
     ''HEP KÖTÜ ADAM OLDUM'' 

     Görev süresi içinde yapılan eleştirilerin hep kendi şansına yönelik olduğunu ifade eden Yıldırım, ''Hiç yaptıklarımla ilgili beni eleştirmediler. Hiçbir gün Fenerbahçe'ye kötülük yapıyorsun demediler ama Aziz Yıldırım hep kötü adam oldu'' dedi. 
     Konuşmasının bazı bölümlerinde duygulandığı gözlenen Yıldırım, 2 sene önce görevi bırakacağını açıkladığı gün gözyaşlarını tutamadığını hatırlatarak, şöyle konuştu 
     ''Ben duygusal bir insanım. Gözyaşlarım bunu anlatıyordu. Herkesi kucaklarım, niye kucaklamayayım. Biz her gün uğraş veriyor, mücadele ediyoruz. Ama sıkıntıların sonunda insan belli bir noktada 'artık yeter' diyor içinden. Ama bunu deklere edemiyoruz. Hep söyledikleri, Aziz Yıldırım elini uzatsın diyorlar. Herkese buradan elimi uzatıyorum. Elimi uzattığım kapı da Fenerbahçe Kulübü'nün kapısıdır. Ben samimiyim.'' 
     
     ''BİR OYLA SEÇİLDİK, KADERİN CİLVESİ" 

     6 yıl önce yapılan genel kurulda 1 oy farkla Vefa Küçük'ün önünde yer alarak seçimi kazandığını hatırlatan Aziz Yıldırım, ''Bir oyla seçildim, kaderin cilvesi bir oyla nerelere geldik'' dedi. 
     Konuşması sık sık alkışlarla kesilen Yıldırım, camianın desteği olmasaydı bugünlere gelemeyeceklerini ifade ederek, ''Herşey söylenebilir, ama yapılamaz. Biz söylediklerimizi yaptık ve camiayla beraber bizlerde inanıyorum ki büyüyoruz'' diye konuştu. 
     Divan kurulu üyelerine statta özel bir tribün yapacaklarını ifade eden Yıldırım, tribünlerdeki değişimin de gözlerden kaçmadığını vurgulayarak, taraftarlara teşekkür etti. 
     
     BÜTÇE ONAYLANDI 

     Fenerbahçe Kulübü Olağan Genel Kurul Toplantısı'nda kulüp yönetim kurulunun 2003 yılındaki faaliyetleri görüşülüp, bu yıl için ön görülen bütçe onaylandı. 
     Kulüp başkanı Aziz Yıldırım ve yönetim kurulu üyelerinin de hazır bulunduğu toplantıya, başkanlık için tek aday olmasına rağmen ilgi yoğun oldu. Toplantıyı Genel Kurul Divan Başkanlığı'na seçilen Talat Yılmaz yönetti. 
     Yönetim kurulu faaliyet raporunu okuyan genel sekreter Vedat Olcay, görev yaptıkları dönemde hedef aldıkları ''dünya kulübü'' olma isteği doğrultusunda başta başkan Yıldırım olmak üzere yoğun bir çaba içerisinde olduklarını anlattı. Olcay, ''Gerek stadımız gerekse Samandıra ve Dereağzı tesislerimiz ön görülen UEFA standartlarının üstündedir. Avrupa'da benzerine az rastlanan niteliktedir'' dedi. 
     Olcay'ın ardından denetleme kurulu, 2003 yılında bütçe aşımı yapılmadığını açıklayarak üyelere yönetim kurulu ibra etmelerini önerdi. 
     Aziz Yıldırım'ın konuşmasının ardından yapılan oylamayla yönetimin faaliyetleri ibra edildi. 
     
     2004 YILI BÜTÇESİ 86 TRİLYON 520 MİLYAR LİRA 

     2004 yılı için ön görülen 86 trilyon 520 milyar liralık tahmini bütçe kabul edildi. 
     Yeni bütçede profesyonel futbol faaliyet giderlerine 36 trilyon, amatör şubelere ise 27 trilyon 250 milyar lira ayrıldı. 
     Bu arada kongreye tek aday olarak giren Aziz Yıldırım'ın, ikinci başkan Nihat Özdemir ve bazı yöneticilerle birlikte, dün akşam yeni yönetim kurulu listesi hazırlamak için çalışma yaptığı ifade edildi. Özdemir, yönetime girmesi teklif edilen Abdullah Kiğılı ile çalışmaktan mutluluk duyacaklarını söyledi. 
     Haysiyet Divan Kurulu'nun geçen yıl aldığı kararla kulüp üyeliğinden ihraç edilen Onur Alp Kayador'un ihracının kaldırılmasına ilişkin talebi genel kurulca oy çokluğu ile reddedildi. 
     
     FENERBAHÇELİ RUS 

     Yönetim kurulu faaliyet raporu ile ilgili konuşma yapan üyelerden Yaşar Nadir Atilla, Moskova Fenerbahçeliler Derneği'ni ziyaretinde yaşadığı ilginç bir olayı anlattı. 
     Atilla, Dimitri Vasiliev adlı bir Rus vatandaşının, Moskova'daki derneğe üye olarak sahibi olduğu şirketin adını da 6-0 Limited Şirketi olarak kurduğunu söyledi. 
     Diğer yandan, Muzaffer Özkan isimli bir üye Fenerbahçe Şükrü Saracoğlu Stadı'nın adının Aziz Yıldırım Stadı olarak değiştirilmesini teklif etti. 
     
     OY VERME İŞLEMİ YARIN 

     Fenerbahçe Kulübü Olağan Genel Kurul Toplantısı yarın sona erecek. Kongre üyeleri, kulüp başkanı ve kulüp yönetim kurulu üyelerini belirlemek üzere sandık başına gidecek. 
     FB Faruk Ilgaz Tesisleri'nde sabah saat 10.00'da başlayacak oy verme işlemi saat 16.00'da sona erecek. 
     2004 yılı kulüp üye aidatlarını yatıran 8 bin 827 üye Aziz Yıldırım'ın tek aday olduğu seçimde oy verme hakkına sahip bulunuyor. 

     
</TEXT>
</DOC>
