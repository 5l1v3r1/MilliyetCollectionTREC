<DOC>
<DOCNO> 226334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/soneko06.html </URL>
<DATE> 2004/03/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
IMF başkanlığı için yarış kızışıyor... 
</HEADLINE>
<TEXT>

     Uluslararası Para Fonu'nda IMF Horst Köhler'den boşalan başkanlık koltuğu için yarış kızışırken, Almanya'nın, Avrupa İmar ve Kalkınma Bankası EBRD başkanı Jean Lemierre'i destekleyeceği ileri sürüldü. 
     Almanya finans sektöründeki kaynaklara göre, Almanya Başbakanı Gerhard Schroeder'in, Fransa Cumhurbaşkanı Jacques Chirac'a, Lemierre'in desteklenmesi karşılığında, Lemierre'den boşalacak olan EBRD başkanlığı için bir Alman adayın desteklenmesi sinyalini verdiği ifade ediliyor. 
     Fransız ekonomi gazetesi La Tribune'de geçen hafta çıkan habere göre, Fransız Hükümeti'nin, Lemierre'i aktif bir şekilde desteklediği kaydedilmişti. 
     Alman Hükümeti'nin, Lemierre'nin desteklenmesi karşılığında Fransa'dan, Avrupa Birliği Komisyonu'nun Ekonomi, Rekabet ve Sanayi Komiserliği için bir Alman adayın desteklenmesini de istediği ileri sürülüyor. 
     Bu arada, IMF başkanlığı için şu ana kadar resmen açıklanan tek aday olan İspanya'nın eski maliye Bakanı Rodrigo Rato'nun şansının, Avrupa Birliği Maliye Bakanları'nın, Avrupa Merkez Bankası Başkanı olarak İspanyol Jose Manuel Gonzalez Paramo'nu önermesinin ardından zayıfladığına da dikkati çekiyorlar. 
     Uzmanlar, IMF başkanlığında Avrupa'nın, özellikle de Almanya ile Fransa'nın ağırlığının bulunduğuna dikkati çekerlerken, bu iki ülkenin üzerinde uzlaştığı bir adayın IMF başkanı olmasının çok muhtemel olduğunu vurguluyorlar. 
     Bundan önceki iki IMF başkanı da Alman ve Fransız kökenliydi. 
     
</TEXT>
</DOC>
