<DOC>
<DOCNO> 200717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur61.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk Üniversitesi Ziraat Fakültesi Dekanı'na 5 kişi saldırdı... 
</HEADLINE>
<TEXT>

     Selçuk Üniversitesi SÜ Ziraat Fakültesi Dekanı Prof. Dr. Mehmet Kara, fakülte çıkışında 5 kişinin saldırısına uğradı. Tedavi altına alınan Kara'nın hayati tehlikesinin bulunmadığı bildirildi. 
     Edinilen bilgiye göre, Prof. Dr. Kara, akşam saatlerinde Alaaddin Keykubat Yerleşkesi'ndeki fakülteden ayrılırken kimliği henüz belirlenemeyen 5 kişinin saldırısına uğradı. Kara'yı bir süre darp eden saldırganlar daha sonra kaçtılar. 
     Aldığı darbelerle çeşitli yerlerinden yaralanan Prof. Dr. Kara, SÜ Meram Tıp Fakültesi Hastanesi Acil Servisi'nde tedavi altına alındı. 
     Olayla ilgili bilgi veren SÜ Rektörü Prof. Dr. Süleyman Okudan, Kara'ya yapılan saldırıyı üzüntüyle öğrendiklerini söyledi. 
     Kara'nın hayati tehlikesinin bulunmadığını ifade eden Prof. Dr. Okudan, ''Hocamıza gereken tedavilerin süratle yapılması için Meram Tıp Fakültesi Dekanı'na talimat verdim. Bir yandan da olayın nedenini araştırıyoruz. Saldırının kişisel mi yoksa bir başka nedenle mi yapıldığı henüz belli değil'' diye konuştu. 
     Güvenlik güçlerinin Kara'yı darp edenlerin yakalanması için çalışmalarını sürdürdükleri bildirildi. 
     
</TEXT>
</DOC>
