<DOC>
<DOCNO> 225076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/uras.html </URL>
<DATE> 2004/03/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kars'ın sorunu 'Doğu Kapısı' 
</HEADLINE>
<TEXT>

   
   Karlar hızla eriyince Kars'ı sel basmış. Sular binaların birinci katlarına kadar yükselmiş. Yolları sökmüş atmış. Ağaçlara takılı rengarenk bez parçalarının çokluğu, ne çok insanın malının sular tarafından götürüldüğünü gösteriyor. Karslılar sel baskınının medyada yer almamasına, Batı'da yaşayanların olan biteni duyamamasına, ilgisiz kalmasına üzülüyor. 
   Karslılar "Doğu Kapısı" diye adlandırılan Gümrü'nün hemen altındaki "Akkaya" Kızılçakcak sınır kapısının açılmasını bekliyor. Türkiye ile Ermenistan arasındaki kapı, Ermenistan ile Azerbaycan arasındaki Karabağ olaylarında Azerbaycanlıları mutlu etmek için kapatılmış. 1992 yılından bu yana kapalı. 
   Bu kapı sadece Kars'ı değil, Türkiye'yi hem karayolu ile hem demiryolu ile Ermenistan, Kafkasya, Türki devletler üzerinden Çin'e bağlayan yolları kesiyor. 
   Bu kapıdan geçilemeyince TIR'lar Ermenistan'a Sarp kapısından Gürcistan üzerinden gidip geliyor. İnsanlar Ermenistan'a İstanbul ve Trabzon üzerinden uçak ile gidip geliyor. 
   Kars'a 66 km. uzaklıktaki kapının açılması Ermenistan ile ve de Ermenistan üzerinden diğer ülkeler ile Asya ülkeleri ile ticaretin gelişmesine imkan verecek. Burada söz konusu ticaret "bavul ticareti" değil, gerçek ticaret. Bu yolun açılması Kars'ta yatırımı, üretimi, alımı ve satımı cazip hale getirecek. 
   Doğu Anadolu'daki diğer şehirler gibi Kars'ta da sanayi yok. Geleneksel gelir kaynağı hayvancılık. Diğer şehirlerdeki gibi terör döneminde yaylaların kapatılması, köylerin boşaltılması sonucu hayvancılık büyük sarsıntı geçirmiş. Hayvancılığı teşvik yerine hayvancılıktan caydıracak yanlış uygulamalar devam ediyor. 
   Örneğin Çakmak köyünde yaşayanların hayvancılıktan başka geçim kaynağı yok. Köyde yaşayanlar genelde 3 veya 5 büyükbaş hayvan sahibi. Bunlar yerli ırk inekler. Her biri 1 milyar lira dolayında. Köylü bu inekleri 1999 yılında Ziraat Bankası kredisi ile almış. 2000 - 2001 yılında kuraklık olmuş. Krediler ertelenmiş. Sonra kriz dönemi yaşanmış. Banka faizi anaparaya ekleye ekleye 3 milyar liralık krediyi 20 milyar liraya çıkarmış. Şimdi Çakmak köyündeki ailelerin her biri ortalama 20 milyar lira icra takibinde. 20 milyar borcu olan çiftçinin tüm varlığı her biri 1 milyar lira eden 3 - 5 inek... 
   Dönelim Kars'a... Son beş yıldır Kars Belediye Başkanlığı görevinde olan Naif Alibeyoğlu Kars için büyük hizmet vermiş. Altyapıyı tamamlamış. Çevreyi düzenlemiş. Bu seçime AKP listesinden giriyor. Rakipleri CHP adayı Burcay Taşçı ile MHP adayı Settar Kaya. SHP listesinden seçime giren DEHAP'lı Güngör Alp de yarışta iddialı. 
   Kars'ta çarşı pazar gezdim. Konuştuğum Karslılar, Naif Alibeyoğlu'nun geçen 5 yıldaki hizmetleri nedeniyle her kesim tarafından sevildiğini, AKP'li olarak değil bu hizmetleri nedeniyle seçimi büyük fark ile kazanma şansının yüksek olduğunu söylüyor. 
   
      
   
</TEXT>
</DOC>
