<DOC>
<DOCNO> 247663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/siyaset/axsiy02.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslamın ılımsızı olmaz İslami terör denmez' 
</HEADLINE>
<TEXT>


Erdoğan, Chicago'da katıldığı Ortadoğu konulu panelde, 'ılımlı İslam' ve 'İslami terör' ifadelerinin kullanılmasına tepki gösterdi 


Başbakan Recep Tayyip Erdoğan, terörün dini, dili, ırkı ya da ülkesi olmadığını belirterek "İslami terör" ve "ılımlı İslam" ifadelerinin yanlış olduğunu söyledi. 
Erdoğan, Academy of Achievement Başarı Akademisi tarafından Chicago'daki Peninsula Hotel'de düzenlenen ve MSNBC televizyonundaki siyasi ağırlıklı Hardball programının yapımcısı Chris Matthews'un yönettiği "Ortadoğu" konulu panele, İsrail'in eski Başbakanı Ehud Barak, ABD Kongre üyesi Jane Harmon ve Princeton Üniversitesi'nden Ortadoğu uzmanı Prof. Bernard Lewis'le birlikte katıldı. Harmon'un konuşmasında "ılımlı İslam" demesine tepki gösteren Erdoğan şunları söyledi 

'Aşırı Müslüman değilim' 
"Türkiye ılımlı İslam'ın egemen olduğu bir ülke değildir. 'Ilımlı İslam' ifadesi yanlıştır. İslam kelime itibariyle yalındır. Ilımlı İslam dediğiniz zaman alternatifi çıkar, o da ılımsız İslam'dır. Bu kavramı kabul edemem. İslam aşırılıkları reddeder. Ben aşırı Müslüman değilim. Biz orta yolu bulmuş Müslümanız." Terörle ilgili gerekçelerin ortadan kaldırılması gerektiğini ve ABD'nin Bağdat'a girmesinin işi çözmediğini savunan Erdoğan "Teröriste yataklık yapan sermaye vardır. Bazen kişiler, kuruluşlar, bazen de güçlü ülkelerdir" dedi. 
Lewis'in konuşmasında "İslami terör" ifadesini kullanmasına da tepki gösteren Erdoğan, "Hiçbir din teröre müsaade etmez. Dolayısıyla terörün önüne İslam kelimesini yakıştırmak çok çirkindir. Dinci terörist diyebilirsiniz ama İslami terörist diyemezsiniz" diye konuştu. Erdoğan'ın ifadelerine karşı çıkan paneli yöneten Matthews ise, "İslamcı terör" ifadesinin doğruluğunda ısrar etti. 

Ödülünü ABD'li aktörden aldı 

Başbakan Recep Tayyip Erdoğan "kamu yararına yaptığı hizmetlerden" ötürü ABD'nin Chicago kentinde ödül aldı. Erdoğan'ın katıldığı panelin düzenleyicisi Academy of Achievement'ın geleneksel "Golden Plate" ödülü, ABD'li aktör James Earl Jones tarafından sunuldu. 24 kişiye verilen ödül töreninde devlet adamı ve siyasetçi olarak Ürdün Kralı Abdullah, Uganda Devlet Başkanı Weiri Musavani, New York Belediye Başkanı Michael Bloomberg de aynı ödüle layık görüldü. Erdoğan ailesinin de hazır bulunduğu törene katılanlar arasında Ehud Barak, Desmond Tutu, George Lucas, Quincy Jones, Bernard Lewis, Julie Andrews gibi isimler yer aldı. 

</TEXT>
</DOC>
