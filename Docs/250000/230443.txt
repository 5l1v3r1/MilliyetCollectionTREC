<DOC>
<DOCNO> 230443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur10.html </URL>
<DATE> 2004/04/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sabancı'nın naaşı Sabancı Müzesi'ne götürülecek... 
</HEADLINE>
<TEXT>

     İstanbul'da dün vefat eden Hacı Ömer Sabancı Holding Yönetim Kurulu Başkanı Sakıp Sabancı'nın naaşı, bugün adını taşıyan müzeye götürülecek. 
     Sabancı Holding'den yapılan açıklamada, Sakıp Sabancı'nın naaşının saat 15.00'da Amerikan Hastanesi morgundan alınarak Emirgan'daki Sakıp Sabancı Müzesi'ne intikal edeceği bildirildi. 
     Sakıp Sabancı Müzesi'nin bugün ziyarete kapalı olduğu hatırlatılan açıklamada, ''Sakıp Sabancı'nın aziz naaşı geceyi yakın aile fertleri ile geçirecektir'' denildi. 
     Öte yandan Sabancı Ailesi, Sabancı Center'da bugün de taziyeleri kabul edecek. Ziyaretçiler saat 14 00 - 17 00 saatleri arasında kabul edilecekler. 
     
     PİJAMASINI ALIP ÇIKTIĞI YER 

     Sakıp Sabancı'nın yıllarca ikamet ettiği Emirgan'daki Atlı Köşk, müze yapılmak üzere Sabancı Üniversitesi'ne bırakılmıştı. Sabancı, son kitabı ''Bıraktığım Yerden Hayatım''da bu durumu şöyle ifade ediyordu 
     ''Babamız rahmetli Hacı Ömer'den kalan ve içinde yaşadığım Emirgan'daki Atlı Köşk'ü, ülke ve gençlik yararına olacağına inanarak Sakıp Sabancı Müzesi olarak yaşatılmak üzere Sabancı Üniversitesi'ne tahsis ettim. 
     Yıllarca barındığım Atlı Köşk'ü, mobilyaları, avizeleri, halılarıyla bütün olarak üniversiteye bıraktım. Pijamamı alıp terk etmeye razı oldum. Bunun da örnek karar olduğuna inanıyorum.'' 

     
</TEXT>
</DOC>
