<DOC>
<DOCNO> 216824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur41.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Toksit madde üretimini yasaklayan antlaşma... 
</HEADLINE>
<TEXT>

     Çevre örgütü Greenpeace'in Akdeniz Ofisi Toksik Maddeler Kampanyası Sorumlusu Banu Dökmecibaşı, toksit maddelerin üretimi ve kullanımını küresel olarak yasaklayan Stockholm Anlaşması'nın yürürlüğe girme sürecinin başladığına dikkat çekerek, Türkiye'nin kimyasal maddelerin kontrolü açısından tarihi bir dönemece girdiğini bildirdi. 
     Dökmecibaşı, AA muhabirine yaptığı açıklamada, İsveç'in başkenti Stockholm'de 23 Mayıs 2001 tarihinde imzalanan anlaşmanın bağlayıcı olması için imza atan ülkelerden 50'sinin bu kararı onaması gerektiğini hatırlatarak, Fransız Parlamentosu'nün da 18 Şubat'ta onamasıyla birlikte bu sayının tamamlandığını ve anlaşmanın yürürlüğe girme sürecinin başladığını belirtti. 
     Stockholm Anlaşması'nın 90 gün sonra yürürlüğe gireceğine işaret eden Dökmecibaşı, Türkiye'nin de bu anlaşmaya imza attığını, ancak hala TBMM'den geçirmediğini vurguladı. 
     Banu Dökmecibaşı, ''Bu, yalnızca küresel bir çevre zaferi değil, aynı zamanda uluslararası topluluğun siyasi iradesinin gerektiğinde kirlilik saçan endüstriler gibi tehlikelere karşı önlemler alabildiğinin göstergesidir'' diye konuştu. 
     Türkiye'nin çok geç olmadan altına imza attığı anlaşmanın gereklerini uygulamaya başlaması gerektiğini ifade eden Dökmecibaşı, şunları kaydetti 
     ''Tehlikeli ve klinik atık yakma tesisi İzaydaş gibi başlıca KOK kalıcı organik kirleticiler kaynaklarına yatırım yapmak ve teşvik etmek yerine kimyasal kirliliği önlemek adına artık daha ekonomik olan alternatif teknolojilere yönelinmelidir. Anlaşmanın uygulama aşamasında özellikle atık yönetiminde yakma gibi geçici ve tehlikeli çözümler yerine sorunun kaynağında ve sürdürülebilir seçeneklerin uygulanması önemlidir.'' 
     
</TEXT>
</DOC>
