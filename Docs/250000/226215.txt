<DOC>
<DOCNO> 226215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/gun01.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Roketle adliye basmak silahlı isyan değilmiş 
</HEADLINE>
<TEXT>

   Şırnak'ta roketatarla adliye basan 6 korucuya verilen 10'ar yıllık cezayı bozan Yargıtay, sanıkların sadece 'görevli memura mukavemet'ten yargılanması gerektiğine hükmetti 
      ÖZGÜR CEBE Diyarbakır DHA 
   
   Şırnak'ın Beytüşşebap ilçesi Mezra beldesi Muhtarı Nesim Timur'un 1995 seçimlerinde ilçe seçim görevlisini döverek tehdit ettiği için tutuklanması üzerine, kalaşnikof ve roketatarlarla baskın yaptıkları adliye binasını işgal eden 6 korucuya verilen 10'ar yıl hapis cezası, Yargıtay tarafından bozuldu. 
   Beytüşşebap'ta meydana gelen olaya katıldıkları gerekçesiyle korucubaşı Naci Timur ile korucular Süleyman Timur, Ömer Timur, Gürgün Turan, Şemsettin Tekin ve Eşref Bayhan, Diyarbakır 1 No'lu DGM'de "Hükümet aleyhine silahlı isyan, adli heyete karşı şiddet, kanunlara muhalefet ve görevli polise karşı müessir fiil" suçlamasıyla yargılandı. Sanıklara, TCK'nın 149 3 maddesi gereğince 10'ar yıl ağır hapis cezası verildi. 
   Dosya, temyizde Yargıtay 9. Ceza Dairesi'ne gitti. Yüksek mahkeme, "hükümet aleyhine silahlı isyan oluşmadığı" kanaatine vararak, kararı bozdu. Diyarbakır 1 No'lu DGM, dosyada kararında direnerek, koruculara 10'ar yıl hapis cezasına çarptırarak, gıyabi tutuklama kararı çıkardı. 
   
   Zanlılar bulunamadı 
   DGM'nin sanıkların yakalanmasına ilişkin çıkardığı tutuklama kararına karşılık Beytüşşebap İlçe Jandarma Komutanlığı ve Emniyet Amirliği, zanlıları adreslerinde bulamadıklarını bildirdi. Ancak iddiaya göre zanlı korucular, güvenlik güçleriyle operasyonlara katılarak her ay düzenli olarak maaşlarını aldı. 
   Diyarbakır DGM'nin kararında diretmesi üzerine dosya Yargıtay tarafından Ceza Genel Kurulu'na gönderildi. Ceza Genel Kurulu da Yargıtay'ın kararına uyulmasını isteyerek, suçun "Görevli memura mukavemet" kapsamında değerlendirilmesini istedi. Son karar üzerine Diyarbakır 1 No'lu DGM dosyayı bu kapsamda değerlendirecek. Ancak, sanıklara verilecek ceza 10 yıldan az olacağı için cezaları 4616 sayılı Şartla Salıverme ve Cezaların Ertelemesi'ni öngören yasa kapsamına girecek ve sanıklar mahk miyetten kurtulacak. 
   
   
   
</TEXT>
</DOC>
