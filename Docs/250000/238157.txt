<DOC>
<DOCNO> 238157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy37.html </URL>
<DATE> 2004/05/07/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
Telekom'un özelleştirilmesiyle ilgili yasa tasarısı TBMM'ye sunuldu 
</HEADLINE>
<TEXT>

     Türk Telekom'un özelleştirilmesine ilişkin yeni düzenlemeler getiren ve TMSF tarafından devralınan şirketlerin varlıklarının satışını öngören yasa tasarısı, TBMM Başkanlığı'na sunuldu. 
     Tasarıyla yabancı yatırımcıların da Telekom'un özelleştirme ihalesina katılabilmesine olanak sağlanıyor. Ayrıca, ulusal güvenlik ile ilgili olarak milli yararların korunmasına yönelik tedbirlerin alınması şartıyla Türk Telekom hisselerinin yüzde 50'den fazlasının da satılabilmesi öngörülüyor. 
     Telekomun özelleştirilmesinde kapalı zarf usulü yerine pazarlık usulünün uygulanmasını hükme bağlayan tasarı, Türk Telekom hisselerinin satışı sonucu kamu payının yüzde 50'nin altına düşmesi durumunda, Türk Telekom'da asli ve sürekli görevlerde çalışmakta olanlar ile sözleşmeli personel statüsünde çalışanların, kapsam dışı personelden, Türk Telekomda çalışmaya devam etmek istemeyenler ile Türk Telekomda çalışmaya devam etmek istemekle birlikte bu istekleri Yönetim Kurulunca uygun görülmeyenlere ilişkin personelin durumunu da düzenliyor. 
     Sözkonusu personelin listesi, hisse devir sözleşmesinin imzalanmasından itibaren 30 gün içerisinde Devlet Personel Başkanlığına bildirilecek. Bu personel Devlet Personel Başkanlığı tarafından başka kamu kurum ve kuruluşlarına nakledilecek. 
     Bu hüküm, Türk Telekom'da kamu payının yüzde 50'nin altına düşmesinden önce, Yönetim Kurulu tarafından istihdam yapısının yeniden düzenlenmesi sebebiyle istihdam fazlası olarak belirlenen personel hakkında da uygulanacak. 
     Tasarı ile Türk Telekom'un hisse devrinden sonra iş akitleri feshedilen personel ile kanunun yayımından itibaren iki ay içinde işten ayrılmak isteyenlere ödenecek kıdem tazminatları ve diğer haklar da düzenleniyor. 
     
     TÜRKSAT AŞ 
     Tasarı, Türk Telekom tarafından yürütülmekte olan uydu hizmetlerinin milli güvenlik ve ülke savunması açısından stratejik önemini göz önünde tutarak Türksat AŞ adlı ayrı bir anonim şirket çatısı altında yürütülmesini de hükme bağlıyor. 
     Tasarı ile Telekomünikasyon Kurulu'nun üye sayısı 4'ten 6'ya çıkarılırken Türk Telekom bünyesinde faaliyet gösteren Telsiz İşletme Müdürlüğü'nce yürütülen deniz haberleşme ve seyir güvenliği hizmetlerinin, uydu üzerinden verilen deniz haberleşme hizmetleri hariç olmak üzere, Kıyı Emniyeti ve Gemi Kurtarma İşletmeleri Genel Müdürlüğü tarafından yürütmesini öngörüyor. 
     Tasarıyla getirilen bir hüküm uyarınca da limanların, mülkiyetin devri dışındaki özelleştirilmelerinde de yabancıların yüzde 49'un üzerinde pay sahibi olmalarına olanak sağlanıyor. 
     
     YÖNETİMİ FON'A GEÇEN ŞİRKETLER 
     Tasarı, Bankalar Kanunu uyarınca yönetim ve denetimi Tasarruf Mevduatı Sigorta Fonu'nca TSMF devralınan şirket ve iştiraklerden olan devlet alacaklarının tahsilini teminen, bu şirket ve iştiraklerinin mal varlıklarının biran önce satışına ilişkin düzenlemeler de getiriyor. 
     Buna göre, Fon'un yönetim ve denetimine sahip olduğu şirketlerin ve veya yönetimini ve denetimini devir aldığı şirketlerin Fon tarafından atanan yöneticileri, bu şirket ve iştiraklerinin yüzde 49'undan fazlasını dahi yabancı gerçek ve tüzel kişilere doğrudan ya da dolaylı olarak satabilecek. 
     Bu hüküm çerçevesinde telekomünikasyon, enerji, ulaşım, medya ve diğer sektörlerdeki Fon'a devredilmiş olan şirketlere tanınmış imtiyaz sözleşmesi, lisans, ruhsat gibi benzeri izinlerin yenilenmesi veya değişikliği işlemi 2 ay içinde tamamlanacak. 
     
</TEXT>
</DOC>
