<DOC>
<DOCNO> 225358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/siy09.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babat dosyasında kaza süsü iddiası 
</HEADLINE>
<TEXT>

   Önder Babat soruşturmasında polisin olaya kaza süsü vermek istediğini öne süren avukatlar, gerekirse AİHM'ye gidecek 
      İSTANBUL Milliyet 

   
   Taksim'de, arkadaşlarıyla yürürken kafasına isabet eden kurşunla ölen İstanbul Üniversitesi Hukuk Fakültesi öğrencisi Önder Babat soruşturmasına dikkat çekmek için bir araya gelen avukatlar, "dosyanın raflarda çürümesine izin vermeyeceklerini" söyledi. Çağdaş Hukukçular Derneği'ndeki ÇHD basın toplantısında polisin olaya "kaza süsü" vermek istediğini iddia eden avukatlar, eksik soruşturma nedeniyle Avrupa İnsan Hakları Mahkemesi'ne AİHM başvuracaklarını belirterek şöyle konuştu 
   "Yeterli inceleme yapmadan 'Taş düşmesi' diye rapor hazırlayan polis, her nedense cenazeyi Adli Tıp Kurumu'na teslim eden aileyi iki otobüs çevik kuvvetle karşıladı. Cinayet mahalinin tek bir fotoğrafı çekilmedi, çevredeki binalar incelenmedi. Delil araştırması yapılmadı. Eksik soruşturmayla olaya kaza kurşunu süsü verilmek isteniyor. 20 gün oldu, otopsi raporu açıklanmadı. Dosyanın raflarda çürümesine izin vermeyeceğiz. Soruşturma derinleştirilmezse 'yaşam haklarının ihlali' gerekçesiyle AİHM'ye başvuracağız." Cinayetin politik amaçla işlenmiş olabileceği öne sürüldü. Avukatlar Neslihan Çelik'le Heike Geisweid, Babat cinayetinin Almanya'da da dikkatle takip edildiğini söyledi. 
   
   
   
</TEXT>
</DOC>
