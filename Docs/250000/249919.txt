<DOC>
<DOCNO> 249919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun44.html </URL>
<DATE> 2004/06/22/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Denetim kalktı, Türkiye sınıf atladı... 
</HEADLINE>
<TEXT>

     Avrupa Konseyi Parlamenter Meclisi AKPM Türk Heyeti Başkanı ve AK Parti Milletvekili Murat Mercan, ''Türkiye'nin AKPM'nin denetim sürecinden çıkarak, insan hakları alanında sınıf atladığını'' söyledi. 
     Mercan ve AKPM üyesi diğer Türk parlamenterler, Türkiye üzerindeki denetim sürecinin genel kurulda kaldırılmasının ardından bir basın toplantısı düzenlediler. 
     Türk Heyeti Başkanı Mercan, ''Türkiye'de yapılan reformlar, AKPM'de yapılan tartışmada başımızın dik olmasını sağladı ve elimizi kolaylaştırdı. Türkiye'de iyi işler yapılırsa bunun burada yansımasını da görüyoruz'' dedi. 
     ''Bütün sorunların çaresinin demokraside yattığını'' belirten Mercan, ''Reformlarla ilgili çalışmaların ara verilmeden sürdürüleceğini'' söyledi. 
     Mercan, ''Bugün kabul edilen kararın, AB Komisyonu'nun ekim ayında yayınlayacağı rapora da olumlu etki yapması umut ettiğini'' söyledi. 
     
     CHP MİLLETVEKİLİ ATEŞ 
     CHP Milletvekili Abdulkadir Ateş de basın toplantısında yaptığı konuşmada, ''TBMM'de yapılan reformlar, bizi burada başarıya götürdü'' dedi. 
     ''TBMM'nin gösterdiği gayretin, denetim sürecinin kaldırılmasında önemli rol oynadığını'' ifade eden Ateş, ''AKPM üyesi Türk parlamenterler olarak, yapılan reformların uygulamaya geçirilmesini de yakından takip edeceklerini'' vurguladı. 
     Ateş, ''AKPM Türk heyeti parlamenterleri olarak, artık bundan sonra Türkiye'nin eksikliklerinin takipçisi, diğer Avrupalı parlamenterler değil biz olacağız'' dedi. 
     AKPM, bugün yapılan oylamada, demokrasi ve insan hakları alanında eksiklik bulunduğu gerekçesiyle 1996 yılından bu yana Türkiye'ye uygulanan denetim sürecinin kaldırılmasını kararlaştırdı. 
     Denetim süreci, genelde Avrupa Konseyi'ne yeni üye olan ülkelerin, üyelik öncesi yaptıkları taahhütleri izlemek için uygulanıyor. 
     Avrupa Konseyi'nin kurucu üyesi Türkiye için 1996 yılında bu sürecin başlatılması, Ankara ve Strasbourg ilişkilerinde önemli sorun yaratmıştı. 
     
</TEXT>
</DOC>
