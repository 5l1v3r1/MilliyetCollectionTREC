<DOC>
<DOCNO> 206102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/ekonomi/eko01.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta rekor 47.9 milyar dolar 
</HEADLINE>
<TEXT>

   Yurtiçindeki talep yetersizliğini yurtdışına açılarak aşan üreticiler geride kalan yılda 47.9 milyar dolarlık ihracat rakamıyla Cumhuriyet tarihinin en yüksek düzeyini yakaladı 
   EKONOMİ SERVİSİ 
   
   İç piyasaya mal satmakta zorlanan üretici Türk Lirası'ndaki aşırı değerlenmeye karşın dış pazarlara yönelince ihracat 2003'te rekor kırdı. İhracat, 2003'te 47.9 milyar dolara ulaşırken 40 milyar doları aşan sanayi ihracatı da 2002'deki toplam ihracat düzeyinin üzerine çıktı. 
   Türkiye İhracatçılar Meclisi TİM Aralık 2003 verilerini açıkladı. Buna göre 2002'de 36 milyar 174 milyon dolar olan ihracat 2003'te yüzde 32.4 artışla 47 milyar 891 milyon dolara yükseldi. Aralık ihracatı da 4.9 milyar doları aştı. 
   
   Sanayinin payı arttı 
   İhracatın en önemli alt kolu olan sanayi sektörü ihracatı 2003'te bir önceki yıla göre yüzde 32.4 arttı ve 40 milyar 177 milyon dolara ulaştı. Bu rakam 2002'nin tamamında gerçekleştirilen ihracatın üzerinde oldu. Sanayinin toplam içindeki payı da yüzde 83'ten yüzde 83.9'a yükseldi. 
   Sanayi ihracatının alt sektörlerine bakıldığında ilk sırayı 11.5 milyar dolarla hazır giyim ve konfeksiyon sektörü aldı. Bu sektörü 7.3 milyar dolarla taşıt araçları ve karoseri, 5.4 milyar dolarla demir ve demir dışı metal ürünler ile 4.4 milyar dolarla elektrik - elektronik ürünleri ihracatı izledi. Yüzde 52.4 artan taşıt araçları ihracatı hem miktar hem de oransal olarak yaptığı sıçrama dikkat çekti. 
   
   Tarımda verimli yıl 
   Tarım sektörü ihracat açısından verimli bir yıl geçirdi. 6 milyar dolara ulaşan tarım ürünleri ihracatı içinde en önemli alt kol yüzde 41.9 artarak 1.5 milyar doları aşanihracatla hububat, bakliyat ve yağlı tohum ürünleri sektörü oldu. 
   Bu arada Uludağ İhracatçı Birlikleri de, taşıt araçları ve yan sanayii sektörü ihracatının, 2003'te yüzde 49.8 artarak 7 milyar 191 milyon dolara ulaştığını bildirdi. Otomobil ihracatı yüzde 72.6'lık artışla 2 milyar 249 milyon dolar oldu. 
   
   
</TEXT>
</DOC>
