<DOC>
<DOCNO> 247339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun25.html </URL>
<DATE> 2004/06/12/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
"Prens Abdullah'a suikast planlayan 4 Suudi'yi, Libya eğitiyor" 
</HEADLINE>
<TEXT>

     Arapça yayımlanan Eşşark El Avsat gazetesi, El Kaide üyesi oldukları sanılan 4 Suudi'nin, Suudi Arabistan Veliaht Prensi Abdullah'a suikast düzenlenmesi amacıyla Libya tarafından eğitildiğini ileri sürdü. 
     Haberde, 4 Suudi'nin geçen kasım ayında Mekke'deki bir otelde, saldırı hazırlığı yaparken Suudi güvenlik güçlerince yakalandığı belirtildi. 
     Suudilerin yakalandığı otelin Prens Abdullah'ın kalmayı planladığı sarayın karşısında bulunduğu ve eylemcilerin saraya roket saldırısı düzenlemeyi planladığı ileri sürüldü. 
     Haberde, Libyalı istihbarat yetkilisi Albay Muhammed İsmail'in, 4 eylemcinin yakalanmasının ardından Suudi Arabistan'ın Cidde kentinden ayrılarak Kahire'ye gittiği, ancak Suudi yetkililerin uyarısı üzerine Mısırlı yetkililerin, İsmail'i yakalayarak Suudi Arabistan'a geri gönderdiği belirtildi. 
     Suikast girişiminin Suudi Arabistan yönetiminin ülkeye giren dövizi denetim altına alması sayesinde ortaya çıkarıldığı kaydedilen haberde, İsmail'in hesabına 1 milyon dolar yatırılmasının Mekke'deki bir bankanın yetkililerinin dikkatini çektiği ifade edildi. 
     Habere göre İsmail, bu parayla Kaddafi'nin eşinin hac masraflarının karşılanacağını iddia etti. Bunun üzerine Suudi yetkililer İsmail'i gözaltına aldı. 
     New York Times gazetesinde iki gün önce yer alan bir haberde, Libya lideri Muammer Kaddafi'nin geçen yıl Suudi Veliaht Prensi Abdullah'a suikast düzenlenmesini emrettiği iddia edilmiş, haber Libya Dışişleri Bakanı Abdurahman Şalkam tarafından yalanlanmıştı. 
     
</TEXT>
</DOC>
