<DOC>
<DOCNO> 245767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko12.html </URL>
<DATE> 2004/06/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TCDD'nin dizel yakıtlı lokomotif alım projesi için firmalar yarışıyor... 
</HEADLINE>
<TEXT>

     Demiryollarının rehabilitasyonu konusunda alımı planlanan 12 adet dizel yakıtlı lokomotif seti ihalesi dünyanın önde gelen şirketlerinin kıyasıya çekişmesine sahne oluyor. 
     T.C. Devlet Demiryolları TCDD Genel Müdürlüğü'nün, Avrupa Yatırım Bankası'nın açmış olduğu Marmara Depremi proje kredisinin bir bölümü ile finanse edilmesi planlanan 12 adet hızlı demiryolu seti ihalesi geçtiğimiz günlerde yapıldı. 
     4 uluslararası firmanın teklifinin değerlendirmeye alındığı ihaleye en uygun teklifi Çinli CNR firması verdi. 12 adet dizel yakıtlı tren seti için toplam 37.5 milyon dolarlık fiyat öneren Çinli CNR firmasını, 50 milyon dolar civarındaki fiyatı ile Güney Koreli Hyundai firması izledi. Çinli ve Güney Koreli firmaları, üçüncü sırada 59 milyon dolarlık teklifi ile İspanyol CAF izledi. Alman Sıemens firmasının da ihalede 71 milyon dolarla en yüksek fiyatı önerdiği öğrenildi. 
     
     KARARI KOMİSYON VERECEK 
     Bu arada, TCDD'nin 120 gün opsiyonlu olarak aldığı tekliflerin öncelikle teknik şartnameye uygun olup olmadığı incelenecek. 
     TCDD Özel İhale Komisyonu'nca yapılacak olan teknik incelemelerde uygun bulunan tekliflerin ikinci aşamada fiyat analizlerine girilecek. Daha önce Avrupa Birliği standartlarına göre hazırlanmış olan teknik şartnamelerin bu aşamada her türlü uluslararası krediye açık olması nedeniyle, AB standartlarının aranıp aranmayacağına İhale Komisyonu karar verecek. 
     
</TEXT>
</DOC>
