<DOC>
<DOCNO> 207125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur37.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakanlar Yılmaz ve Kocabatmaz'ın dosyaları TBMM'ye sunuldu 
</HEADLINE>
<TEXT>

     Başbakanlık, eski devlet bakanları Mustafa Yılmaz ve Mehmet Kocabatmaz hakkında Şırnak'taki yol yapımı ile ilgili usulsüzlük iddialarını içeren dosyayı TBMM Başkanlığı'na sundu. 
     TBMM Başkanlığı da Genel Kurul'un bugünkü birleşiminde söz konusu dosyanın adı geçen bakanlarla ilgili herhangi bir soruşturma önergesi verilip verilmemesi yönünde değerlendirme yapmaları için milletvekillerinin dikkatine sundu. 
     TBMM Danışma Kurulu'nun, Çocuk mahkemelerinin yaygınlaştırılmasını öngören yasa tasarısının gündemin ön sıralarına çekilmesi ve yeni bitki çeşitlerinin ıslahına ilişkin yasa tasarısının da 48 saatlik süre beklenmeksizin ele alınması ve yarın çalışmaların bu tasarının bitimine kadar sürmesine ilişkin önerisi de Genel Kurul'da oylanarak kabul edildi. 
     TBMM Genel Kurulu'nda ayrıca AK Parti Adana Milletvekili Recep Garip, şair Akif İnan'ın ölüm ve Adana'nın kurtuluş yıldönümü dolayısıyla bir konuşma yaptı. 
     CHP Aydın Milletvekili Mehmet Semerci de gündemdışı konuşmasında incir üreticilerinin sorunlarına değindi. Bu yıl incir ihracat ilk yükleme tarihinin 10 gün geç açıklanması dolayısıyla üreticinin büyük bir sıkıntı yaşadığını kaydeden Semerci, bu nedenle fiyatların yarı yarıya gerilediğini anlattı. 
     Tariş İncir Birliği'nin elinde 3 bin, üreticinin elinde de yaklaşık 10 bin ton kuru incir bulunduğunu kaydeden Semerci, Hükümet'ten bu incirlerin okullarda, ceza ve tutukevlerinde ve hastanelerde tüketilmek üzere alınmasını önerdi. 
     Tarım ve Köyişleri Bakanı Sami Güçlü de Sanayi ve Ticaret Bakanı Ali Coşkun adına verdiği yanıtta, zaman zaman bu tür sorunların yaşandığını belirterek, ''Sorumlu arkadaşlar Ege Bölgesi incir üreticilerinin bu sıkıntılarının giderilmesi için çalışmalarını sürdürmektedir'' dedi. 
     AK Parti Tokat Milletvekili İbrahim Çakmak ise enerji tasarrufu konusunda bir gündemdışı konuşma yaptı. Çakmak, Türkiye'de enerji arzının yüzde 69'unun ithal enerji ile karşılandığını belirterek, tasarrufun önemine dikkati çekti. Yapılan bir araştırmada, Türkiye'nin yüzde 30'a varan bir enerji tasarrufu potansiyeli bulunduğunun belirlendiğini kaydeden Çakmak, maliyeti çok pahalı olan elektrik enerjisi üretiminde yerli kaynaklara dönülmesi gerektiğini ve bu çerçevede doğalgazın elektrik enerjisi üretiminde daha az kullanılmasını önerdi. 
     İbrahim Çakmak, elektrik enerjisi ''hırsız ve hortumcuları ile mücadelenin arttırılarak sürdürülmesi gerektiğini'' de dile getirdi. 
     
</TEXT>
</DOC>
