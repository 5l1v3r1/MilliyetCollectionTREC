<DOC>
<DOCNO> 213943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur26.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Seul'deki temaslarına başladı... 
</HEADLINE>
<TEXT>

     Başbakan Recep Tayyip Erdoğan, Güney Kore'nin başkenti Seul'deki temasları çerçevesinde Türkiye-Kore Dostluk Derneği üyeleri ve Daewoo Şirketi Başkanını kabul etti ve Türk işadamlarıyla akşam yemeğinde biraraya geldi. 
     Başbakan Erdoğan, Grand Hyatt Oteli'ndeki suit odasında, Türkiye-Kore Dostluk Derneği üyelerini kabul etti. 
     Sıcak ortamda geçen görüşmede, Başbakan Erdoğan'a, sedef kakmalı evrak kutusu hediye edilirken, Başbakan Erdoğan da gümüş bir şekerlik armağan etti. 
     Erdoğan, daha sonra Daewoo şirketi Başkanı Dae Reaing Kang'ı odasında kabul etti. 
     Alınan bilgiye göre, kabulde Başbakan Erdoğan, Türkiye'nin yabancı yatırımcılar için uygun bir ülke olduğunu belirterek, uygulanan kolaylıklar hakkında bilgi verdi ve Kang'ı Türkiye'ye yatırım yapmaya davet etti. 
     Kang ise Sanko Holding ile Gaziantep'te ortak yatırım yapma konusunda görüşmelerin sürdüğünü ifade ederek, Erdoğan'dan Türkiye'ye geldiklerinde uygulanacak kolaylıkları unutmamasını istedi. 
     
     ''İKİ ÜLKE ARASI İLİŞKİLER GELİŞTİRİLMELİ'' 

     Başbakan Erdoğan, bugünkü son temasında Grand Hyatt Oteli'nde Türk işadamlarıyla akşam yemeğinde biraraya geldi. 
     Bazı iş adamlarının görüşleri ve taleplerini dinleyen Erdoğan, uzun yıllardan sonra Güney Kore'ye ilk defa ziyaret gerçekleştirildiğini söyledi. 
     Güney Koreli vatandaşların Türkiye'nin yaşadığı deprem felaketleri sırasında topladıkları 2 milyon doları Türkiye'ye gönderdiklerini anımsatan Erdoğan, Güney Kore'de oluşturulan dostluk grubuyla iki ülke arasındaki ilişkilerin daha da güçlendirilmek istendiğini söyledi. 
     Seul'de, hiçbir başkent adına park bulunmazken, Ankara Parkı'nın olduğunu belirten Erdoğan, iki ülke arasındaki ilişkilerin daha da geliştirilmesi gerektiğini vurguladı. 
     Güney Kore'nin Türkiye'den uzak olmasının bu ülkeye yapılacak ihracata engel olmadığını belirten Erdoğan, Türkiye'nin Avrupa'dan sonra en fazla ihracatı ABD'ye yaptığını, ABD'nin Türkiye'ye olan uzaklığının Güney Kore'ye uzaklığıyla hemen hemen aynı olduğunu ifade etti. 
     
     KARŞILIKLI ZİYARETLER DAHA DA ARTACAK 

     Başbakan Erdoğan, Güney Kore'nin ithalata çok açık olmadığını, ancak ortak yatırıma daha sıcak baktıklarını anlatarak, yarın Güney Kore Cumhurbaşkanı ile yapacakları görüşmede bazı adımların atılacağını ve önümüzdeki dönemde iki ülke arasındaki karşılıklı ziyaretlerin daha da artırılacağını bildirdi. 
     Hyundai'nin Türkiye'de 270 milyon dolarlık bir yatırım yaptığını belirten Erdoğan, Sanko Holding'in iş makinalarının Türkiye'de üretilmesi konusunda temasları olduğunu ifade etti. 
     Başbakan Erdoğan, iki ülke arasındaki ilişkilerin geliştirilmesi konusunda Dış Ekonomik İlişkiler Konseyi'nin daha aktif olması gerektiğini sözlerine ekledi. 
     
     CEM KARACA'NIN AİLESİNE BAŞSAĞLIĞI 

     Bu arada, Başbakan Erdoğan'ın, sanatçı Cem Karaca'nın vefatı nedeniyle Karaca'nın ailesini telefonla arayarak başsağlığı dilediği öğrenildi. 
     
</TEXT>
</DOC>
