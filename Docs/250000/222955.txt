<DOC>
<DOCNO> 222955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun04.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Utanç duvarı'nı mahkeme yıktı 
</HEADLINE>
<TEXT>

   Almanya'da işyerinin önüne duvar örülen Elif Özdemir'i mahkeme haklı buldu. Ev sahibi ceza geleceğini duyunca duvarı yarım saatte yıktı... 
      KAZIM DOĞAN Frankfurt 
   
   Türk kiracıyı çıkarmak için barının kapısına duvar ördüren Yunanlı apartman yöneticisine yanıt mahkemeden geldi. Utanç duvarının 24 saat içinde yıkılmasını isteyen mahkeme, aksi halde ev sahibine 250 bin euro ceza verileceğini bildirdi. Bunun üzerine Yunanlı yönetici yarım saat içinde duvarı yıktı. Frankfurt'un eğlence merkezi Sachsenhausen'da "Lunita" adlı barı işleten Elif Özdemir dün avukatı Şehnaz Gülegen aracılığıyla mahkemeye başvurdu. İhtiyati tedbir istemini yerinde bularak ev sahibine tebligat yollayan Frankfurt Eyalet Mahkemesi, kapının açılmaması durumunda, Özdemir'e duvarı yıktırarak masrafını da karşı taraftan talep etme hakkı tanıdı. 
   
   'Birkaç suç birden var' 
   Özdemir'in tehdit edilmesiyle ilgili dosyayı da araştırma için savcıya gönderdiğini kaydeden Gülegen, "Müvekkilim burayı diğer kiracıdan devralmıştı. Büyük kentlerde kiracının işyerini başka bir kiracıya devretmesi doğal. Ancak aynı kişinin, kira anlaşması bozulmadan işyerini başka birisine daha kiraya vererek 20 bin euro alması hukuka aykırı. Olayın içinde birkaç suç birden var. Duvarın örülmesi nedeniyle tazminat davası açmak için dosya hazırlıyorum" dedi. Mahkemenin, duvarı 24 saatte yıkmadığı takdirde 250 bin euro ceza ödeyeceğini tebliğ ettiği Yunanlı yönetici, mahkeme kararından yarım saat sonra duvarı yıktırdı. 
   
   
</TEXT>
</DOC>
