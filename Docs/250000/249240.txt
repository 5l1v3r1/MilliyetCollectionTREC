<DOC>
<DOCNO> 249240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko09.html </URL>
<DATE> 2004/06/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
"Ekonomik büyüme var ama bu büyüme istihdam yaratamıyor" 
</HEADLINE>
<TEXT>

     Müstakil Sanayiciler ve İşadamları Derneği MÜSİAD Genel Başkanı Ömer Bolat, ekonomide büyüme olduğunu ancak bu büyümenin istihdam yaratamadığını belirtti. 
     Bolat, MÜSİAD Kayseri Şubesi tarafından Nevşehir Dedeman Otel'de düzenlenen tanışma ve sohbet toplantısında yaptığı konuşmada, Türkiye'nin, artık geçmişle arasına bir çizgi çizip ileriye bakması ve her alanda büyük bir yeniden yapılanmayı başarması gerektiğini kaydetti. 
     ''Türkiye'de şu an siyasal istikrar sağlanmış durumda'' diyen Bolat, şunları söyledi 
     ''Türkiye son 13 yılda 12 hükümet değiştirdi, 3 kriz yaşadı. Bütün bunlardan sonra halkımız hem yorgun hem de yüzde 45 nispetinde kişi başına fakirleşti. Bu dönemde ekonomide büyük bir borçlanma süreci yaşandı, Yolsuzluklar arttı. Sadece 22 bankanın batışından 22.5 milyar dolar, kamu bankalarının görev zararlarından 25 milyar dolar kaybettik. PKK terörüne 100 milyar dolar kaybettik. Kamu ihalelerindeki verimsizlik ve yolsuzluktan 100 milyar dolar kaybettik. Bu kadar kötü bir şekildeki uygulamalardan bu ülke nasıl ayakta kalabildi. Türk müteşebbisi, Türk sanayicisi hala üretim, ihracat yapabiliyor, katma değer yaratabiliyor, gerçekten buna şükretmemiz gerekiyor. Bu da ülkemizin potansiyelini ve dinamizmini ortaya koyuyor.'' Türkiye'nin, AB'ye girebilmek için üzerine düşeni yaptığını belirten Bolat, artık topun AB'de olduğunu, verilecek kararı beklemek gerektiğini bildirdi. 
     Bolat, AB, Türkiye'yi yeniden oyalar ve yeniden tarih vermezse, bunun Türkiye için bir kayıp değil, AB için kayıp olacağını öne sürdü. 
     
     İŞSİZLİK SORUNU 
     Türkiye'de işsizliğin sorun olduğunu vurgulayan MÜSİAD Genel Başkanı Bolat, şöyle devam etti 
     ''Ekonomide üretim ve ihracat artışları var. Ekonomik büyüme var ama bu büyüme istihdam yaratamıyor. Geçen yıl yüzde 5.9 büyüyen Türkiye ekonomisinde çalışan sayısı 200 bin azaldı. İşsizlik oranı yüzde 10.3'ten yüzde 10.5'e yükseldi. Gerçekten işsizlik çok ciddi bir sorun olarak devam ediyor. İşsizliği azaltabilmek için her yıl 35 milyar doların üzerinde yatırım yapmamız gerekiyor. Devletin yatırım yapmaya gücü yok. Devlet iş kapısı olmaktan çıkmalı. Türkiye çok sayıda memurun istihdam edildiği bir ülke. Ciddi bir verimsizlik söz konusu. Türk bürokrasisi artık Türkiye'nin yaşadığı bu ekonomik sıkıntılardan sonra ekonominin önünü açabilecek şekilde özel sektörle işbirliği yapmak ve özel sektörün önündeki engellerin kaldırmak zorunda. Hala bürokratik sıkıntılar had safhada.'' Vergi alanında da ciddi bir reforma ihtiyaç olduğuna dikkat çeken Bolat, ''1985 yılında Türkiye'deki vergi yükü yüzde 15.5 iken, bu rakam 2001 yılında yüzde 35.5'a yükseldi. Türk sanayicisi, bu kadar ağır vergi ve sigorta yüküyle, enerji maliyetiyle dış pazarlarda rekabet etme şansı yoktur. Hükümetimiz, sanayicinin, üreticinin üzerindeki yüksek girdi maliyetlerini dünya rakiplerimizle aynı seviyeye getirmelidir'' diye konuştu. 
     Ömer Bolat, vatandaşlara ve özellikle kadınlara da çağrıda bulunarak, Türkiye'de üretilen malları kullanmalarını istedi. 
     
</TEXT>
</DOC>
