<DOC>
<DOCNO> 203192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun38.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş "Görüşmeci tartışmasız Cumhurbaşkanı'dır" 
</HEADLINE>
<TEXT>

     KKTC Devlet Bakanı ve Başbakan Yardımcısı, Demokrat Parti DP Genel Başkanı Serdar Denktaş, yeni bir hükümet kurmada, halkın her iki kesimini de daha geniş bir şekilde temsil eden Ulusal Birlik Partisi UBP ve Cumhuriyetçi Türk Partisi'nin CTP kilit durumda olduğunu söyledi. 
     Serdar Denktaş, UBP Genel Başkanı ve Başbakan Derviş Eroğlu ile görüşmesinin ardından AA muhabirine yaptığı açıklamada, Başbakan Eroğlu'nun da hükümet kurma girişimleri başlattığını belirterek, ''Dörtlü hükümet formülü üzerinde durmasını önerdik. Eğer bu olamayacaksa, bir UBP-CTP koalisyonunun daha geniş tabanlı bir hükümet formülü olacağı görüşümüzü yineledik'' dedi. 
     UBP ile bir koalisyona sıcak baktıklarını, ama yeterli sayıya ulaşamadıklarını kaydeden Serdar Denktaş, kendileri için öncelikli olanın bir UBP-CTP hükümeti olduğunu kaydetti. ''Eroğlu'nun CTP ile bir hükümete nasıl baktığının'' sorulması üzerine Serdar Denktaş, ''Kendi açısından da zor olduğunu söylüyor, ama bu denenmeli. Taraflar birbirine yakınlaşmanın formüllerini bulabilmeli'' diye konuştu. 
     Hükümet oluşumu konusunda ''kilidin henüz açılmadığını'' kaydeden Serdar Denktaş, ''Yine bu işin formülünü, sanırım UBP ile CTP bulacak. Olay bence bu ikisinin üstüne dönüyor. Böyle olması da son derece doğal ve doğru olandır. Bize düşen sorumluluk, iki partiyi cesaretlendirmek'' ifadesini kullandı. 
     Denktaş, seçimde meclise giremeyen siyasi partileri de ziyaret ederek, hükümet oluşumu konusundaki düşüncelerini alacağını söyledi. 
     
     GÖRÜŞMECİLİK KONUSU 
     Serdar Denktaş, CTP Genel Başkanı Mehmet Ali Talat'ın görüşmecilikte ısrarlı olmasıyla ilgili bir soruya karşılık, ''Görüşmecilik konusu, halkın seçimlerde sonuçlandırdığı bir konudur. Hiçbir tartışma yanı kalmadı. Görüşmeci Cumhurbaşkanı'dır Rauf Denktaş '' dedi. 
     ''Cumhurbaşkanı Denktaş'ın, isterse görüşme heyetine hükümet temsilcilerini alabileceğini'' ifade eden Serdar Denktaş, ''Görüşmecinin Cumhurbaşkanı olduğu konusunda herhangi bir tartışma içerisine biz girmiyoruz. Bu netleşmiş bir konudur bize göre'' diye konuştu. 
     Serdar Denktaş, ''Cumhurbaşkanı Denktaş'ın iki gündür yaptığı açıklamalarda görüşmeciliği bırakabileceğinin işaretlerini verdiğinin'' anımsatılması üzerine ise, ''Cumhurbaşkanı'nın verdiği işaret, öyle zannediyorum ki, hükümetin oluşumuna yönelik kendisinin bir sorun olmayacağını, bir sorun çıkarmayacağını ortaya koymaya yönelik açıklamalardır. Bu devletin başındaki kişi olarak, son derece olumlu bir yaklaşımdır'' diye konuştu. 
     
     BM GÜVENLİK KONSEYİ'NİN ÇAĞRISI 
     Denktaş, BM Güvenlik Konseyi'nin, ''KKTC'de yapılan seçimlerin, Kıbrıs Türk halkının önemli bir kısmının, 2004 Mayıs ayında adanın AB'ye birleşik olarak girmesinden yana olduğunu ortaya koyduğunu'' belirterek, müzakerelere yeniden başlanması çağrısında bulunmasını da değerlendirdi. Serdar Denktaş, halkın mesajının iyi okunması gerektiğini belirterek, Kıbrıs Türk halkının çözüm ve AB istediğini, bunları isterken de Annan planını mevcut şekliyle kabul etmediğini ve egemenlik haklarının korunmasını talep ettiğini kaydetti. 
     Seçimlerden çıkan sonucun müzakere masasına oturulması yönünde olduğunu ve müzakerelerin başlamaması yönünde bir görüş olmadığını ifade eden Serdar Denktaş, müzakere masasında çok net olarak egemenlik haklarının korunması talebinin bulunduğunu söyledi. 
     ''BM'nin çağrısına yanıt verecek misiniz'' sorusuna ise Serdar Denktaş, ''Hükümet oluşur oluşmaz. Önce hükümetin oluşması lazım. Birinci öncelik hükümet'' karşılığını verdi. 
     
</TEXT>
</DOC>
