<DOC>
<DOCNO> 221448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yazar/altan.html </URL>
<DATE> 2004/03/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Saçma sapanlıkta kanlı rekorlar 
</HEADLINE>
<TEXT>

   
   Önce İsrail'i yok edip, sonra da tüm dünyayı İslam egemenliği altına alma tutkusundaki "kökten dinci, yahut aşırı dinci" İslami örgütlerin iki fedaisi, önceki gece de Kartal Yakacık'taki Hür ve Kabul Edilmiş Masonlar Derneği'ne saldırdı. 
   Gece yarısına yakın, Kartal'daki Mason derneğine saldırıp ölerek, Filistin davasına nasıl bir yardım sağlanmış olduğunu anlamaya, bendenizin algılama kapasitem yetmiyor. 
   Bendenizi kaygılandıran, El Kaide örgütüyle ilişkili olduğu söylenen şiddet eylemlerinin, üç ay öncekilerle birlikte İstanbul'da da yoğunlaşmaya başlamış olması... 
   
   Başkan Bush, kasımdaki ABD başkanlık seçimlerine tıpkı Saddam'ı yakaladığı gibi, Bin Ladin'i de yakalamış olarak girmeyi yeğlemez mi acaba 
   Bin Ladin'in yakalanıp, El Kaide örgütünün çökertilmiş olmasının tüm dünyada alkışlarla dalgalanması için bir süredir dünya medyasının gündeminden düşmüş gibi görünen kökten dinci saldırıların yeniden yoğunlaşması ve "İslami terör" belasının hafızalarda tazelenmesi Filistin davasına değilse de, epey yardımcı olabilir Başkan Bush'un seçim kampanyasına... 
   Ne menem bir koşullanmaysa düzenledikleri saldırılarda canlı bomba olan ve kendilerini de yok eden fedailer, farkında bile değiller süper politikalarla, süper tezg hların... 
   
   Bendeniz de bu arada Bin Ladin'in haziranda İstanbul'da düzenlenecek olan NATO zirvesinden önce mi, yoksa sonra mı yakalanacağını merak ediyorum. 
   Hazirandan önce yakalanması olasılığı da artıyor. Yapılan anketlere göre, ABD'de Demokratların adayı Kerry, 8 puan önüne geçmiş Bush'un... 
   
   Kıbrıs'ta süre dursun gölge boksu... 
   Eriyen karlarla Fırat üstündeki barajlar, tehlike noktasına geldi. Baraj kapakları açılıyor. Binlerce ev sular altında. Köyler boşaltılıyor. 
   Ama seçim dalaşında asla değinilmiyor bu tür somut konulara... 
   - Tencere dibin kara... 
   - Seninki benden kara... 
   - Milli çıkarlar açısından... 
   - Devletin gücünü gösterme açısından... 
   - Milletin yüce iradesi... 
   - Halkımızın açıkça ifadesi... 
   Estek köstek, bir yığın laf ebeliği... 
   
   Enseyi karartmayın... Türkiye'nin gerçek yüzü yeni yeni çıkmaya başladı ortaya... 
   İşte Sabah'ın dünkü manşeti 
   "Aç karnına adalet - Yargı sistemini incelemek için Türkiye'ye gelen AB heyetinin raporu, 5 bin h kimin yoksulluk sınırı altında maaşla adalet dağıttığını ortaya koydu." 
   Vaktiyle Adalet Yılı'nı açarken, Yargıtay Başkanı 
   - Vicdanımızla cüzdanımız arasında sıkışıyoruz... 
   Dediği zaman, kimse kulak asmamıştı. 
   Ve şimdi bir yanda seçim nutuklarında "Devletin güçlü olduğu" iddiaları bir yanda "5 bin h kimin yoksulluk sınırı altında maaşla adalet dağıttığı"... 
   
   Söz aramızda "devlet"in tanımlamasını yapan da hiç yok... 
   Nedir "devlet" 
   Devlet, bir milletin birbirinden ayrı üç alanda yasa koyma alanında "yasama organı"yla, yasaları uygulama alanında "hükümet organı"yla, yasaların çiğnenip çiğnenmediğini saptama ve suçluyu cezalandırma alanında "yargı organı"yla örgütlenmiş olması demektir... 
   Bu organların hiçbiri tek başına "devlet" değildir. Bu organlarda çalışanlar da, "devletin temsilcisi" değil, kamu görevlisidir. Üç bacaklı bir sacayağına benzeyen ulusal bir örgütlenmedir devlet. Ve yurtiçinde kimse tarafından temsil edilmez. Sadece Cumhurbaşkanı simgesidir devletin. 
   Devlet, sadece yurtdışında temsil edilir, büyükelçiler tarafından... 
   
   Milletin, üç ayaklı bir sacayağına benzeyen örgütlenmesinden oluşan "devlet"in dışında bir de "gizli devlet - açık devlet" diye bir devlet daha yoktur. Daha doğrusu, olmaması gerekir. 
   "Egemenlik kayıtsız şartsız ulusundur" ilkesi de, kuvvetler ayrılığı ilkesine dayalı "devlet" örgütlenmesinin temelini oluşturur. 
   Örneğin millet, zorunlu askerliğin, anlaşmalı askerliğe dönüştürülmesini istiyorsa ve bunu programına almış bir partiyi iktidara getiriyorsa bu milli bir iradedir ve bunun üstünde başka bir iradenin daha bulunmaması gerekir. 
   
   Siyasetçiler "devlet" kavramının tanımlamasını yapmadan, "devlet güçlüdür" nutukları atıyorlar... 
   Şayet "yargı organı"nın 5 bin yargıcı, yoksulluk sınırının altında maaş alıyorsa, o devlet nasıl güçlüdür 
   Daha beteri Adalet Bakanlığı, bütçeden sadece binde 8 pay alıyorsa... 
   Ve 3 bin de mahkeme binası eksiği varsa... 
   "Yaşam kalitesi" açısından da, Finlandiya'nın 96 basamak altındaysanız çağdaş mağdaş sayılamazsınız... 
   
   Nutuklar, nutuklar, nutuklar... 
   Enseyi karartmayın. İlk kez ortaya çıkıyor nasıl bir ortamda yaşadığımız... Görün bakın daha neler ve neler çıkacak ortaya... 
   Ve genç kuşaklar 21. yüzyıllı olmak üstüne çizecekler rotalarını. Eğer tümden bir hipnoz taşlaşmasına uğramamışlarsa... 
   
      
   
</TEXT>
</DOC>
