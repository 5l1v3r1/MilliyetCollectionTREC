<DOC>
<DOCNO> 245439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/dunya/adun.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den 'kaos' tazminatı 
</HEADLINE>
<TEXT>


Washington yönetimi, Irak Savaşı'nın neden olduğu kargaşa yüzünden maddi zarara uğrayan Mısır'a şarta bağlamadan, karşılıksız 300 milyon dolar verecek 

DIŞ HABERLER SERVİSİ 


ABD, Irak Savaşı yüzünden maddi kayba uğrayan Mısır'a 300 milyon dolar yaklaşık 450 trilyon lira tazminat ödeyecek. 
Amerikan Kongresi'nin geçen yıl onayladığı ve bölge ülkelerinin savaş nedeniyle uğradıkları ekonomik kayıplarının tazmin edilmesini öngören yasa çerçevesindeki ilk anlaşma önceki gün Kahire'de ABD'nin Mısır Büyükelçisi David Welch ile Mısır'ın Dışişleri'nden Sorumlu Devlet Bakanı Faize Ebu El Naga tarafından imzalandı. İmza töreninde Mısır Başbakanı Atıf Obeid de hazır bulundu. 
Welch'in verdiği bilgiye göre, hiçbir şarta bağlanmayan tazminat, bağış niteliğinde olacak ve Mısır'ın savaş nedeniyle bölgede meydana gelen "bölgesel kargaşa"dan doğan zararlarını karşılayacak. Welch, yaptığı konuşmada, Mısır'ın böyle bir ödülü ticaret, mali ve parasal politikalarda gerçekleştirdiği reformlar dolayısıyla da hak ettiğini belirtti. 

2 milyar dolar da kredi 
Mısırlı Bakan El Naga da, bu ikili anlaşmanın ardından yapılacak başka bir anlaşmayla ABD'nin ülkesine 2 milyar dolarlık kredi garantisi sağlayacağını söyledi. 
ABD Kongresi, 2003 yılının nisan ayında kabul ettiği bir yasayla, Irak Savaşı'nın finanse edilmesi ve bu kapsamda aralarında Türkiye'nin de bulunduğu Ürdün, Mısır ve İsrail gibi bölge ülkelerine 8 milyar dolar yardım yapılmasını da içeren 80 milyar dolarlık bir bütçe ayırmıştı. Yasada, Başkan George W. Bush'un yapacağı yardımlarda, Mısır'ın gerçekleştirdiği reformları göz önünde bulundurması da tavsiye ediliyordu. 
Washington'da açıklama yapan Amerikalı bir yetkili, yasanın bir yıl gibi uzun bir süre sonra uygulamaya sokulmasının Mısır'daki reform çalışmalarının zaman almasından kaynaklandığını ifade etti. Mısır, bunların dışında, ABD'den her yıl 2 milyar dolar daha yardım alıyor. 

Türkiye'ye şartlı kredi vermişlerdi 

Türkiye ile ABD arasında 8.5 milyar dolarlık kredi Irak Savaşı öncesinden bu yana tartışılıyor. Geçen yıl belirlenen 8.5 milyar dolarlık kredi, anlaşmada Türk Silahlı Kuvvetleri tek taraflı olarak Kuzey Irak'a giremeyecek maddesi yüzünden kullanılmadı. Hafta içinde üç gazetenin ekonomi şefinin sorularını yanıtlayan Başbakan Recep Tayyip Erdoğan, kredi ile ilgili soruya, "Ekonomik açıdan borçlanma kuralı olarak bazı şeyler protokole konulabilir. Ama onun içine siyasi madde ilave ettiğinizde bu borçlanma etiği açısından doğru olmaz" yanıtını vermişti. 


</TEXT>
</DOC>
