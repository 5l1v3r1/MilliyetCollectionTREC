<DOC>
<DOCNO> 226903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy15.html </URL>
<DATE> 2004/03/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bir grup CHP'li genel merkez önünde protestoda bulundu .. 
</HEADLINE>
<TEXT>

     Cumhuriyet Halk Partisi CHP eski milletvekillerinden Ali Haydar Şahin, bir grup partiliyle genel merkez önünde basın açıklaması yaparak olağanüstü kurultay çağrısında bulundu. 
     CHP Genel Merkezi önünde bir grup partiliyle seçim sonuçlarına ilişkin tepkisini dile getiren Şahin, 28 Mart'ta ortaya çıkan siyasi tablonun CHP açısından, ''tam bir hüsran'' ve mağlubiyet olduğunu savundu. 
     Genel Başkan Deniz Baykal ve arkadaşlarının seçimden çıkan olumsuz tabloyu ''Sözcük ve rakam cambazlığıyla başarı gibi sunmaya gayret ettiğini'' öne süren Ali Haydar Şahin, açıklamasında şu görüşlere yer verdi 
     ''Sayın Baykal'ın basına yaptığı açıklamadan, partinin gerçek sahiplerine yani parti üyelerine, kurultay delegelerine başvurmayacağı, kendisi ve arkadaşlarının yönetimde kalma kararında olduğu açığa çıkmıştır. Geçen kurultaylarda oldu-bittiye getirilerek gerçekleştirilen tüzük değişikliklerinin nedeni şimdi açıklık kazanmıştır. 
     Partimizin her geçen gün eridiği, ülkemizin geleceği üzerinde karanlık rüzgarların estiği bu süreçte tüzük hükümlerinin arkasına saklanarak eleştirilere, taleplere, istemlere kulaklarını tıkayan parti yönetimine karşı CHP'ye sahip çıkan yüz binlerce insanın bulunduğunu göstermek için buraya geldik.'' Şahin, partinin daha fazla kan kaybetmemesi için seçimli olağanüstü kurultay çağrısının yapılmasını isteyerek, hafta sonundan itibaren Anadolu'nun değişik illerinden gelecek partililerin aynı yöndeki isteklerini genel merkez önünde ifade edeceklerini söyledi. 
     
</TEXT>
</DOC>
