<DOC>
<DOCNO> 213773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sontur18.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT'un iddialarını İçişleri Bakanlığı müfettişleri soruşturuyor... 
</HEADLINE>
<TEXT>

     Konya Valisi Ahmet Kayhan, İçişleri Bakanlığı'ndan iki mülkiye başmüfettişinin çöken binayla ilgili idari soruşturma sürdürdüğünü belirterek, ''Müfettişler, AKUT'un ortaya attığı bazı iddiaları da idari soruşturmanın bir parçası olarak tabii ki araştıracak'' dedi. 
     Kayhan, AA muhabirine yaptığı açıklamada, çöken binayla ilgili adli soruşturmanın büyük bir titizlikle devam ettiğini bildirdi. 
     Bunun yanı sıra İçişleri Bakanlığı'nın da olayın idari kısmının araştırılması için 2 mülkiye başmüfettişini Konya'ya gönderdiğini anımsatan Kayhan, şunları söyledi 
     ''Özellikle üzerinde durdukları bir konu yok. Olayı, bir bütün olarak ele alıp inceliyorlar. Müfettişler, idari soruşturmasını sürdürüyor. Binanın çökmesinde kimlerin sorumluluğunun olup olmadığına cevap arıyorlar. Ayrıca, AKUT bölgeden ayrıldıktan sonra çalışmalarla ilgili bazı iddialar ortaya attı. Müfettişler bu iddiaları da soruşturmanın bir parçası olarak tabii ki araştıracak.'' Söz konusu iddialarla ilgili olarak, olayın başından itibaren arama-kurtarmada büyük çaba harcayan Sivil Savunma ekiplerinin de bilgisine başvurulacağını belirten Kayhan, ''Bazıları İçişleri Bakanlığı'nın, hemen Sivil Savunma'yı incelemeye alacağını savunuyor. Böyle bir durum söz konusu değil. Müfettişler, AKUT'un iddialarını çözmek için Sivil Savunma dışında kiminle görüşebilir Tabii ki Sivil Savunma'ya danışacak'' dedi. 
     
</TEXT>
</DOC>
