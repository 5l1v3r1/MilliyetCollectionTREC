<DOC>
<DOCNO> 215598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/guncel/gun20.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Arslan'dan Devrim'in mühendisine plaket    THK Genel Başkanı Rasim Arslan, kurumun 79. kuruluş yıldönümü dolayısıyla düzenlenen törende, THK Müzesi'nin açılışında emekleri geçen ve havacılıkla ilgili belgeleri müzeye bağışlayan havacılara şükran plaketi verdi. Plaketleri havacılık tarihine adını yazdıran THK öğretmenlerinden Ali Yıldız adına Ayla Özmen, Türkkuşu Genel müdürlerinden Kemal Uygun, Devrim Otomobili'nin motorunu yapan makine mühendisi Şükrü Er, ilk uçak fabrikasını yapan ve Gök Okulu'nu açan Nuri Demirağ adına Mehmet Kum, uçak üretimi çalışmaları yapan Vecihi Hürkuş adına Vecihi Çivici ile planör öğretmen Mustafa Ataylar aldı. 
   
   RTÜK ödüyor, üyeleri geziyor    Cumhurbaşkanlığı Devlet Denetleme Kurulu DDK , Radyo ve Televizyon Üst Kurulu'nun RTÜK bazı üyelerinin gerçek görevlerine dayanmayan gezilere çıktığını, haklarında "görevi kötüye kullanma ve savsaklama" gerekçesiyle soruşturma açılması gerektiğini bildirdi. Cumhurbaşkanı Ahmet Necdet Sezer'in talimatıyla harekete geçen DDK, RTÜK'ün "bölücü ve irticai yayınlar konusundaki yaptırımları hızla uygulaması" gerektiğini de kaydetti. 
   Soruşturma talebi 
   RTÜK, DDK raporunda "yayın lisansı ve izni verilmesine dönük bazı işlemlerde tarafsızlık, hakkaniyet ölçülerine dayanmamak, adalet ve eşitlik ilkelerini gözetmemek"le suçlandı. 1998'de alınan bazı cihazların kullanılmadan depolarda beklediğinin kaydedilldiği raporda, satın alma işlemleri açısından soruşturma başlatılması da istendi. Ayrıca, bazı üyelerin kurum olanaklarıyla değişik kentlere giderek, devamsızlıklarını geçici görevlendirme olarak gösterdikleri, tam gün çalışması gereken ancak devamsızlığı "alışkanlık" haline getiren üyeler hakkında da "görevi kötüye kullanma ve savsaklama" gerekçesiyle soruşturma yapılması gerektiği ifade edildi. DDK, "gerçek görevlendirmeye dayanmayan" gezilerde harcanan yol parası, akaryakıt bedeli, şoför harcırahının, üyelerden gerekirse dava yoluyla alınması gerektiğini vurguladı. 
   
   
   
   
</TEXT>
</DOC>
