<DOC>
<DOCNO> 245801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonspo14.html </URL>
<DATE> 2004/06/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Malatyaspor'un olağanüstü genel kurulu yarıda kaldı... 
</HEADLINE>
<TEXT>

     Malatyaspor'un, bugün yapılan olağanüstü genel kurulu yarıda kaldı. 
     Belediye Konferans Salonu'nda gerçekleştirilen genel kurulda divan başkanlığını CHP Malatya Milletvekili Mevlüt Aslanoğlu yaptı. 
     Genel kurulun açılışında Malatyaspor Kulübü Başkanı Hikmet Tanrıverdi, Vali Osman Derya Kadıoğlu ve Belediye Başkanı Cemal Akın birer konuşma yaptılar. 
     Bu konuşmaların ardından yönetim ve denetim kurulu raporları ibra edilirken, seçimlere geçilmeden önce Hikmet Tanrıverdi tekrar söz aldı. 
     Tanrıverdi, yaptığı konuşmada Malatya Belediyesi'nin bir dönem önce belediyeye ait şirket aracılığıyla kulübe yaptığı desteğin bu dönemde de sürmesini arzuladıklarını, ancak daha az destek olabileceklerine ve bunun da önümüzdeki yıl olabileceğinin kendilerine iletildiğini belirterek, ''Sayın belediye başkanımız konuşmasında, 'Malatyaspor sahipsiz kalmaz' ifadesini kullandı. Biz de bugün görev almıyoruz'' dedi. 
     Tanrıverdi'nin salonu terk etmesinin ardından, bir grup taraftar belediye başkanı Cemal Akın'ı protesto ederek istifaya davet ettiler. Akın, kürsüye gelerek konuşmalarının yanlış anlaşıldığını belirtti. 
     Daha sonra Vali Kadıoğlu, salon dışında beklemekte olan genel kurul üyeleri ve taraftarlara yaptığı konuşmada, ''Bu genel kurul olağanüstü olması nedeniyle ve seçimlere geçilmeden yarıda kalması nedeniyle yönetim görevini sürdürmektedir. Önümüzdeki günlerde yapılacak değerlendirmeyle neler yapılacağına karar verilecektir'' dedi. 
     
</TEXT>
</DOC>
