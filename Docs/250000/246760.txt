<DOC>
<DOCNO> 246760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun15.html </URL>
<DATE> 2004/06/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Avrupa Birliği'nin en büyük seçimi başladı 
</HEADLINE>
<TEXT>

     Bu yıl ilk kez 25 ülkede düzenlenecek olan Avrupa Parlamentosu seçimleri için Hollanda ve İngiltere'de oy verme işlemi başladı. 
     1 Mayıs'ta 25 üyeye kavuşan Avrupa Birliği'nin diğer ülkelerinde ise seçimler hafta sonuna yayılıyor. 
     25 ülkeden 732 parlamento üyesini belirlemek için, yaklaşık 350 milyon kişinin oy verme hakkı var. 
     Ancak katılımın yüzde elli hatta altında olabileceği yolunda kaygılar var. 
     Sonuçlar ise Pazar günü İtalya'da tüm sandıkların kapanamsına kadar açıklanmayacak. 
     Hollanda da Avrupa parlamentosu seçimlerine ilginin düşük olduğu ülkelerden biri. 1999 yılındaki seçimlere katılım oranı sadece yüzde 30'du. Bu kez ise katılımın bu oranın bile altında kalabileceği söyleniyor. 
     Hollanda'da yaklaşık 12 milyon seçmen, Hollanda'yı temsil edecek 27 aday için oy kullanacak. 
     Oy verme işleminin TSİ 22.00'da sona ereceği ve ilk sandık başı anketi sonuçlarının yayımlanmaya başlayacağı belirtildi. 
     Bu arada İngiliz halkı da Avrupa Parlamentosu'nda yer alacak 78 temsilcisini seçmek amacıyla oy vermeye başladı. 
     İngiltere'nin güneybatı seçim bölgesinin bir parçası olarak kabul edilen 298 yıllık İngiliz kolonisi Cebelitarık'taki 20 bin 740 seçmen de ilk defa Avrupa Parlamentosu seçimlerinde oy kullanacak. 
     İngiltere'de aynı zamanda, Londra belediye başkanlığı ile birlikte İngiltere ve Galler'deki 166 bölgede yerel seçimler için oy verme işlemi başladı. 
     349 milyon AB üyesi ülke vatandaşı Pazar akşamına kadar oy kullanacak. 
     Seçimlerde parlamentonun 732 üyesi belirlenecek. Birliğe yeni üye olan 10 ülke ilk kez oy kullanacak. 
     Bu nedenle aşırı görüşlü ve milliyetçi partilerin parlamentoda güç kazanabileceği belirtiliyor. 
     Avrupa Parlamentosu seçimleri sonunda Almanya 99, Fransa ve İtalya 78, İspanya ve Polonya 54, Belçika, Çek Cumhuriyeti, Yunanistan, Macaristan ve Portekiz 24, İsveç 19, Avusturya 18, Danimarka, Slovakya ve Finlandiya 14, İrlanda ve Litvanya 13, Letonya 9, Slovenya 7, Estonya, Lüksemburg ve Kıbrıs Rum kesimi 6, Malta 5 parlamenter belirleyecek. 
     Avrupa Parlamentosu, AB yasalarının hazırlanmasında görevli başlıca organ. 
     
</TEXT>
</DOC>
