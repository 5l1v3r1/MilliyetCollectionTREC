<DOC>
<DOCNO> 229387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur11.html </URL>
<DATE> 2004/04/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Alkol ve madde bağımlılığı tedavisi görenlerin çoğu işsiz .. 
</HEADLINE>
<TEXT>

     Bakırköy Ruh ve Sinir Hastalıkları Eğitim ve Araştırma Hastanesi AMATEM Kliniği'nde 5 yıllık süre içinde yatarak tedavi görenler üzerinde yapılan araştırma, işsizler arasında alkol ve madde kullanımının arttığını ortaya koydu. 
     Bağımlılık Dergisi'nde yer alan araştırmada, Alkol ve Madde Bağımlılığı Tedavi ve Araştırma Merkezi'nde AMATEM , 1998-2002 yılları arasında yatarak tedavi gören 279'u kadın, 6 bin 7 hastanın değerlendirmesi yapıldı. 
     Doç. Dr. Duran Çakmak ile uzman doktorlar Ömer Saatçioğlu ve Cüneyt Evren tarafından gerçekleştirilen araştırmaya göre, AMATEM'de tedavi görenlerin çoğunluğunu ilkokul mezunları ile evliler oluşturdu. 
     İşsiz olanlarda, alkol ve madde kullanımında artış meydana geldi. 2000 yılında yatarak tedavi görenlerin yüzde 29.2'si işsizken, bu oran 2002'de yüzde 36.9'a çıktı. 
     Kliniğe yatmak üzere başvuru nedeni olarak ilk sırayı alkol aldı. Alkol kullanımı için ''haftada 2'den sık'' diyenlerin oranı, her yıl için en fazla belirtilen kullanım sıklığı oldu. 
     Tüm tedavi görenlerde alkol ve maddeyi ilk kullanım yaşı, çoğunlukla 11-20 yaş arasında belirlendi. Düşük de olsa, 6-10 yaş arasında da kullanım saptandı. Bu maddelerin yoğun olarak 21-30 yaşları arasında alındığı belirlenirken, sigara kullanma oranı da yüksek çıktı. 
     Yatarak tedavi için başvuran iller arasında ilk sırayı İstanbul alırken, hastaların yaklaşık yarısının daha önce tedavi girişimi olduğu da tespit edildi. 
     
     ''YAŞAMSAL TÜM ALANLARI ETKİLİYOR'' 
     Araştırmanın ''tartışma'' bölümünde ise ''alkol kullananların sağlık, madde kullananların da sosyal sorunlar yaşadığı'' belirtilerek, ''Alkol ve madde kullanımı yaşamsal tüm alanları etkilediği için, sağlık, sosyal ve yasal alanlarda bu sorunlar dikkatlice ele alınmalıdır'' denildi. 
     ''Beş yıllık değerlendirme sonuçlarının, yatarak tedavi gören alkol ve madde kullanıcılarının yıllar içinde belirgin azalma göstermediğine'' de işaret edilen söz konusu bölümde, bu kişilerin risk faktörlerini yeterince tanımadığı vurgulandı. 
     ''Tartışma'' bölümünde, bu nedenle hedef kitleler belirlenerek, eğitim, risk ve önleme programlarının detaylı olarak gözden geçirilmesi gerektiği bildirildi. 
     
</TEXT>
</DOC>
