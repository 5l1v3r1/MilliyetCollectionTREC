<DOC>
<DOCNO> 213886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/soneko02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet, çiftçiye bu yıl 550 milyar lira ayırdı... 
</HEADLINE>
<TEXT>

     Yaşanan doğal afetler tarım kesiminde her yıl trilyonlarca liralık zarara neden olurken, sigorta sistemine dahil olamayan çiftçilere devletin eli de ulaşamıyor. 
     A.A muhabirinin Tarım ve Köyişleri Bakanlığı yetkililerinden edindiği bilgiye göre, doğal afetler nedeniyle oluşan zararların tazmin edilmesine yönelik ödenmesi gereken tutar, 214 trilyon liraya ulaştı. Buna karşın bakanlığın bütçesine, bu ödemeler için sadece 550 milyar liralık ödenek kondu. Bakanlık, Şubat-Mart aylarında serbest bırakılması beklenen bu ödenek ile 2001 yılında bakanlığa bildirilen hasar tespitlerini ödeyecek. 2002 ve 2003 yıllarında meydana gelen doğal afetlere iliştin tazminat ödemeleri ise ancak gelecek yıllarda bütçeye konulacak ödeneklere bağlı olarak yapılabilecek. 
     Tabii Afetlerden Zarar Gören Çiftçilere Yapılacak Yardımlar Hakkındaki 2090 sayılı kanun uyarınca, hasar tespitlerinde, çiftçilerin, konut hariç, ürün ve tarımla ilgili mal varlıklarının toplamının yüzde 40'ından fazlasının zarar görmesi dikkate alınıyor. Çiftçinin toplam mal varlığının yüzde 40'ından daha azı doğal afetlerde zarar görmüşse, bu çiftçi hiç bir şekilde devlet yardımından yararlanamıyor. Söz konusu yüzde 40'lık oran nedeniyle, birçok çiftçinin doğal afetlerden kaynaklanan zararlarının kayıtlara geçmediği ve ödenemediği belirtiliyor. 
     Verilere göre, geçen yıl, hasar tespit komisyonları tarafından, 42 ilde 118 ilçenin 764 köyünde 20 bin 541 çiftçi ailesinin bir milyon 399 bin 350 dekar tarımsal alanının doğal afetlerden zarar gördüğü belirlendi. Aynı şekilde geçen yıl, 128 bin 50 balık, 2 bin 9 arılı kovan, 487 büyükbaş, 4 bin 77 küçükbaş ile 4 irat hayvanı doğal afetler nedeniyle telef oldu. Tutanağa bağlanan toplam hasar tutarı 127 trilyon 12 milyar liraya ulaştı. 
     Ancak, çiftçinin toplam tarımsal mal varlığının yüzde 40'ından daha az bölümünde meydana gelen doğal afet zararları dikkate alınmadığı için, doğal afetlerin yol açtığı tarımsal kayıpların bunun kat kat üzerinde olduğu tahmin ediliyor. 
     Söz konusu zararların tazmini için, 2004 yılı bütçesine 550 milyar lira ödenek kondu. Ancak, 2001 yılında bakanlığa iletilen hasar tespit komisyonu tutanaklarına ilişkin ödeme yapılamadığı için, bu yılki ödenek, 2001 yılı zararlarının tazmininde kullanılacak. 2002 ve 2003 yıllarına ilişkin ödemeler ise ayrılacak kaynağa göre ancak gelecek yıllarda yapılabilecek. Ödemelerde, hasar tespit raporlarının bakanlığa iletilme sırası dikkate alınıyor. 
     Doğal afet zararlarının ödenmesi için 2003 yılında, bakanlık bütçesine 500 milyar lira ödenek konmuştu. Bu kaynakla, 2001 yılının ilk yarısında bakanlığa iletilen hasar tespit raporlarına ilişkin ödemeler yapılabilmişti. 
     
     ZARARIN YÜZDE 28-70'İ KARŞILANIYOR 
     Tarım sigortalarının da gelişmediği Türkiye'de, çiftçi doğal afet zararlarına karşı hemen hemen korumasız durumda. Söz konusu yasa kapsamında, devlet, afet zararlarının ancak bir bölümünü karşılayabiliyor. Söz gelimi, toplam tarımsal mal varlığı yüzde 40 ve üzerinde zarar gören çiftçiye zararının yüzde 28'i, malvarlığının tamamı zarar gören çiftçiye ise zararının yüzde 70'i kadar ödeme yapılıyor. Çiftçinin zararı, nakdi veya ayni olarak karşılanabiliyor. 
     Çiftçi, doğal afet zararlarını hem zamanında alamıyor, hem de tamamı ile karşılayamıyor. Ortak kullanım amaçlı olanlar dışındaki tesis zararları, hiç bir şekilde karşılanmıyor. 
     Sorunu çözüme kavuşturacak zorunlu tarım ürünleri sigortasına ilişkin taslak ise henüz ilgili kesimlerin görüşüne açıldı. 
     Doğal afetten zarar gören çiftçilerin zararının tazmini konusunda zamanında ödeme yapılamadığı için, devlet, zaman zaman kredi borçlarının ertelenmesi yönünde karar almak durumunda kalıyor. 
     
     KÖY BAZINDA AFET HARİTASI ÇIKARILIYOR 
     Diğer taraftan bakanlık, tarım sigortalarının uygulanmasında risk primlerinin belirlenmesi açısından büyük önem taşıyan ''doğal afet riski haritasını'' çıkarmak üzere çalışma yapıyor. 
     Edinilen bilgiye göre, 1948 yılından beri Koruma ve Kontrol Müdürlüğü'ne iletilen hasar tespit komisyonu raporları dikkate alınarak, köy bazında hangi tarihlerde, hangi ürünlerin hangi afetten zarar gördüğü belirleniyor. Böylece, bu köylerde hangi doğal afetlerin etkili olduğu, sıklığı dikkate alınarak, paket poliçeler hazırlanabilecek. Risk primleri de ona göre belirlenecek. 
     Yetkililer, söz konusu çalışmanın köy bazında 20 yıllık verileri içerdiğini, Osmaniye ve Erzurum dışındaki diğer iller için envanterin tamamlandığını söylediler. 
     
     TOHUMLUK YARDIMI DA YAPILAMIYOR 
     Türkiye'de doğal afetler nedeniyle çiftçiye iki yasaya dayanarak yardım yapılabiliyordu. Muhtaç çiftçilere tohumluk yardımına ilişkin 5254 sayılı yasa, IMF'ye verilen taahhütler çerçevesinde 2001 yılı Haziran ayında kaldırıldı. Bu yasa uyarınca, ekiliş alanları yüzde 40 ve üzerinde zarar gören çiftçilere, 1 yıl vadeli faizsiz tohumluk yardımı yapılıyordu. Bu kapsamda çiftçilere yılda ortalama 35 bin-58 bin ton tohumluk dağıtılıyordu. Söz konusu uygulama sertifikalı tohumluk kullanımının desteklenmesi ve yaygınlaştırılması açısından da önem taşıyordu. Çiftçilerin aldıkları ilaçlı tohumlukları un sanayiine satması ve il hasar tespit komisyonlarına siyasi müdahaleler yapılması gibi suiistimaller nedeniyle sistem zamanla işleyemez hale geldi. 
     Tabii Afetlerden Zarar Gören Çiftçilere Yapılacak Yardımlar Hakkındaki 2090 sayılı kanun ise 1977'de çıkarılmasına karşın 1996 yılına kadar ödenek konulmadığı için işletilemedi. Ödemelerin yapılması için kanuna bağlı olarak oluşturulan fon ise 2001 yılı Haziran ayında kaldırılırken, ödemeler için bütçeye ödenek konulması sistemine geçildi. Ancak bütçeye, doğal afet zararlarını karşılayacak miktarda ödenek hiç bir zaman konulamadı. 
     
</TEXT>
</DOC>
