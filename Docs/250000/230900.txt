<DOC>
<DOCNO> 230900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun46.html </URL>
<DATE> 2004/04/13/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İspanya'da teröristler Zapatero'yu tehdit etmiş, 3 kişi gözaltına alındı 
</HEADLINE>
<TEXT>

     İspanya'nın başkenti Madrid'deki 11 Mart terör saldırılarıyla ilgili olarak 3 kişinin daha gözaltına alındığı ileri sürüldü. 
     İspanyol haber ajansı EFE, ülkenin güneyindeki Malaga kentinde 3 kişinin gözaltına alındığını bildirdi. 
     11 Mart saldırılarını hazırlayan terör gruplarıyla işbirliği içinde olmakla suçlanan 3 kişinin Madrid'e getirildiği ve Ulusal Mahkeme Hakimi Del Olmo tarafından sorgulanacağı ifade edildi. 
     11 Mart saldırılarıyla ilgili yürütülen soruşturmalarda bugüne kadar gözaltına alınanların sayısı 33'e çıktı. 
     Bu arada, 3 Nisan'da Madrid'in Leganes ilçesinde düzenlenen operasyon sırasında evde kendilerini havaya uçurarak intihar eden 7 teröristin bıraktıkları video kasette genel seçimleri kazanan yeni sosyalist hükümeti de tehdit ettikleri belirtildi. 
     El Mundo gazetesinde yer alan bir haberde ise ölen 7 teröristin Madrid'deki Musevi mezarlığına saldırı yapmayı planladıklarının ortaya çıkarıldığı öne sürüldü. 
     
</TEXT>
</DOC>
