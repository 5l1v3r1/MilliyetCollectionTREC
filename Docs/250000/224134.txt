<DOC>
<DOCNO> 224134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/siyaset/asiy.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'nın Kıbrıs şartları 
</HEADLINE>
<TEXT>

   Erdoğan, Özkök ve Gül, dünkü toplantıda Kıbrıs'ı masaya yatırdı. İkili görüşmelerden bir sonuç alınamadığı vurgulanan zirvede, bundan sonra izlenecek yol da belirlendi 
      
   Dışişleri Bakanı Abdullah Gül, İsviçre'de yapılacak 4'lü Kıbrıs zirvesi öncesinde Türkiye'nin 4 şartı olduğunu açıkladı. Başbakanlıkta dün Başbakan Tayyip Erdoğan, Genelkurmay Başkanı Org. Hilmi Özkök ve Abdullah Gül'ün katılımıyla Kıbrıs zirvesi düzenlendi. Zirve sonrasında "Hassasiyetlerimizi teyit ettik" diyen Gül, Türkiye'nin 4 şartını şöyle sıraladı "Ortaya çıkacak anlaşmanın Rumlar tarafından delinmesinin önlenmesi, iki kesimliliğin güçlendirilmesi, Türkiye'nin garantörlüğü ve askeri varlığının sürmesi, Ada'ya Türkiye'den gidenlerin huzur içinde hayatlarına devam etmesi." 
   Kıbrıs'ta yarın sona erecek ikili görüşmelerde gelinen noktanın masaya yatırıldığı toplantıda, birkaç küçük konu dışında Türk ve Rum talepleri arasında bir yakınlaşma olmadığı tespiti yapıldı. 
   Gül, Başbakan'ın bugün Denktaş'ı ikna için telefonla arayacağını da açıkladı. İsviçre'de, Türk tarafının izleyeceği strateji şöyle olacak 
   4'lü toplantıda da bir mutabakat çıkması zor gözüküyor. O nedenle iki taraf da kamuoyuna oynayacak. Dünyaya sürecin bu noktaya Türkiye sayesinde geldiği her fırsatta vurgulanacak. 
   13 Şubat'ta New York'ta varılan mutabakata göre İsviçre'de de uzlaşma olmazsa planın son halini BM Genel Sekreteri Kofi Annan hazırlayacak. O nedenle 4'lü toplantıda asıl hedef BM'yi ve Annan'a Türkiye'nin "sınırlı sayıdaki" vazgeçilmez değişiklik talepleri yönünde etkilemek. 
   
   'Kabul etti' dedirtmem    KKTC Cumhurbaşkanı Denktaş, 24 Mart'ta başlayacak dörtlü zirveye gitmemesinin gerekçesini dün açıkladı. Denktaş, şunları söyledi "Halkıma mesaj verebilmek için gitmiyorum. O mesaj da, 'Tehlikeli bir durumdayız. Hakkımız olanları alamadığımız takdirde, halkımızın dikkatli hareket etmesi' mesajıdır. Bunu yapmak mecburiyetindeydim. Aksi takdirde 'Denktaş da gitti, Denktaş da kabul etti' diye New York'ta olduğu gibi, benim önüme yığarak, halkımızın kabul edemeyeceği şeyleri kabul ettirmek için oyunlara tevessül edilebilirler. Ben buna gelmem." 
   
   
   
</TEXT>
</DOC>
