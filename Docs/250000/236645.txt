<DOC>
<DOCNO> 236645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun29.html </URL>
<DATE> 2004/05/02/ </DATE>
<TIME> 16.33 </TIME>
<AUTHOR>  </AUTHOR>
<HEADLINE>
İran "ABD, Irak'ta 'Deneme-Yanılma' stratejisi izliyor" 
</HEADLINE>
<TEXT>

     İran, ABD'nin Irak'ta Saddam Hüseyin dönemi askeri ve hükümet yetkililerini eski görevlerine getirmesinin ''deneme-yanılma'' taktiği olduğunu savundu. 
     Dışişleri Bakanlığı sözcüsü Hamid Rıza Asefi, düzenlediği haftalık basın toplantısında, ''ABD, Irak'ta bir stratejisi olmadığı için, ya da vardıysa yanlış çıkması üzerine, deneme-yanılma stratejisi izliyor'' dedi. 
     ABD'nin Irak'taki sivil yöneticisi Paul Bremer, geçen ay, eski Baas rejimi kalıntılarının kökünün kazınması politikasının yeniden değerlendirildiğini açıklamıştı. 
     Amerikan güçleri Cuma günü, yaklaşık bir ay kuşatma altında tuttuğu Sünnilerin kalesi Felluce kentinin güvenliğini, eski Iraklı general Cesim Muhammed Salih komutasında yeni Irak gücüne devretmişti. 
     Salih, Saddam Hüseyin döneminde Cumhuriyet Muhafızları içinde üst düzey görevde bulunmuştu. 
     
</TEXT>
</DOC>
