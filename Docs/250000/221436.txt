<DOC>
<DOCNO> 221436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yasam/yas03.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Jant üzerinde ölümden kaçtı 
</HEADLINE>
<TEXT>

   Bir Türk TIR şoförü, Suriyeli askerlerin vurarak patlattığı lastiğiyle 5 kilometre jant üstünde kaçarak Türkiye'ye geçti 
      
   Türkiye'ye dönerken deposunda fazla mazot olduğu gerekçesiyle Suriye sınırında 3 gün gözaltında tutulan Bolulu TIR şoförü Muhsin Kazan, 5 kilometrelik tehlikeli kovalamaca sonunda Türkiye'ye ulaşmayı başardı. 
   Kazan, Hollanda'dan gelen eski otomobilleri Kuzey Irak'a götürdükten sonra, Türkiye'ye Suriye üzerinden dönme kararı aldı. İddiasına göre, Suriye askerleri, 'Babül Havra' sınırında Kazan'dan aracında fazla mazot olduğu gerekçesiyle 1000 dolar yaklaşık 1.3 milyar lira rüşvet istedi. Bu teklifi reddedince askerlerce alıkonulan Kazan, bir arkadaşı vasıtasıyla ulaştığı Halep Konsolosluğu yetkililerinden de olumsuz yanıt alınca kaçma planı yaptı. 
   
   Film gibi bir kaçış öyküsü 
   Kazan kaçış macerasının devamını şöyle anlattı "Kaçmaya karar verdikten sonra TIR'ı çalıştırdım ve kapıdaki bariyerleri parçalayarak Türkiye'ye yöneldim. 200 metre önümde barikat kuran iki askeri aracın bulunduğu barikatı aştım. Bu sırada açılan ateşte sol ön lastiğim parçalandı. Durmadan jantların üzerinde 5 kilometre yolculuk yapıp, Türk sınırına ulaştım. Burada beni Türk askerleri karşıladı." 
   
   
</TEXT>
</DOC>
