<DOC>
<DOCNO> 210628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun16.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de yeni hükümet için yarın güven oylaması yapılacak 
</HEADLINE>
<TEXT>

     KKTC'de, Cumhuriyetçi Türk Partisi CTP - Demokrat Parti DP Koalisyon Hükümeti için yarın güven oylaması yapılacak. Güven oylamasının yapılacağı Meclis Genel Kurul toplantısı, saat 10.00'da başlayacak. 
     Hükümetin meclisten güvenoyu alabilmesi için yarınki toplantıya katılacak milletvekillerinin salt çoğunluğunun kabul oyu yeterli olacak. Yarınki toplantıda, güvenoyu verenlerin sayısı ret oyu verenlerden fazla olması halinde, CTP Genel Başkanı Mehmet Ali Talat başkanlığındaki Bakanlar Kurulu güvenoyu alacak. 
     Cumhuriyet Meclisi'nde, hükümeti oluşturan CTP'nin 19, DP'nin ise 7 sandalyesi bulunuyor. Mecliste muhalefet partilerinden Ulusal Birlik Partisi'nin UBP 18, Barış ve Demokrasi Hareketi'nin de BDH 6 milletvekili var. UBP hükümete güvenoyu vermeyeceğini, BDH ise çekimser kalacağını açıklamıştı. 
     Meclis Genel Kurulu'nun yarınki toplantısında yer alacak güven oylaması, alfabetik sıraya göre adı okunan milletvekillerinin ''kabul, ret veya çekimser'' diyerek oy doğrultusunu açıklayacağı ''açık oylamayla'' yapılacak. 
     
</TEXT>
</DOC>
