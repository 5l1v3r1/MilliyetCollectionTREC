<DOC>
<DOCNO> 220544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo27.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Valencia'da Aimar, Real Madrid'te Ronaldo sakatlandı... 
</HEADLINE>
<TEXT>

     İspanyol 1. Futbol Ligi'nin La Liga 27. haftasında dün yapılan maçlarda Valencia'da Pablo Aimar, Real Madrid'te Ronaldo sakatlanırken, her iki futbolcunun en azından 15 gün sahalardan uzak kalacağı açıklandı. 
     UEFA Kupası 4. turunda Gençlerbirliği'nin rakibi olan Valencia ligde zorlu takımlardan Deportivo'ya karşı 3-0'lık bir galibiyet alsa da Arjantinli yıldız futboclusu Aimar'ın sakatlığı teknik direktör Rafael Benitez'i zora soktu. Maçın 31. dakikasında sakatlanarak oyundan çıkan Aimar'ın sol bacağında kaslarında ağrıların olduğu, tedavisinin 15 ile 20 gün süreceği belirtildi. 
     Arjantinli forvet oyuncusunun 11 Mart'ta Ankara'da oynanacak UEFA Kupası maçında forma giyemeyeceği kesinlik kazanırken, 25 Mart'taki rövanşa yetiştirilmeye çalıştırılacağı ifade edildi. 
     Öte yandan La Liga'da Valencia'nın 6 puan üzerinde 60 puanla lider olan Real Madrid'in golcü futbolcusu Ronaldo, Racing ile 1-1 berabere kaldıkları maçta sol bacağından sakatlandı. Aimar gibi 2 ile 3 hafta arasında sahalardan uzak kalması ön görülen Ronaldo'nun Şampiyonlar Ligi'nde ilk maçta deplasmanda 1-1 berabere kaldıkları Bayer Münih ile yapacakları rövanş maçında oynamayacak olmasının İspanyol kulübünü zora sokacağı belirtiliyor. 
     Bu arada, La Liga'da cumartesi akşamı oyanan maçlarda deplasmanda Osasuna ile 1-1 berabere kalan Real Sociedad'ta Türk futbolcu Nihat Kahveci, İspanyol basınından yine düşük aldı. Son 3 haftadır düşük performansından dolayı eleştirilen Nihat'a ''1'' puan veren gazeteler, ''Ara ara kendini gösterdi'' diye yazdı. 
     
</TEXT>
</DOC>
