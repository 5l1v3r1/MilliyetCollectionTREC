<DOC>
<DOCNO> 234575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yasam/yas02.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ordusu'nu 'tuş' eden Türk 
</HEADLINE>
<TEXT>

   Faruk Şahin, başarılı bir milli güreşçiydi. Yeteneğini ABD Ordusu keşfedince, Konya'dan Colorado'ya 'transfer oldu'... 
      Şükran Pakkan 
   
   Konya'nın Çumra ilçesinde başlayan güreş sevdasını genç yaşında Türkiye şampiyonalarında birçok madalyayla taçlandıran Faruk Şahin'i, Amerikan Ordusu keşfetti. 
   Şahin 28 , Konyalı bir galericinin oğlu. Küçük yaşta tekvando sporuyla uğraştı. Ancak, arkadaşlarının ısrarıyla çıktığı minderi çok sevdi. Bir süre iki sporu bir arada yaptı, 17 yaşında güreşte karar kıldı. Milli oldu, yurtdışında pek çok kez ay yıldızlı formayı giydi. Selçuk Üniversitesi Beden Eğitimi ve Spor Meslek Yüksekokulu'nu bitirdi. Araştırma görevlisi olarak çalışmaya başladı. 
   Katıldığı uluslararası turnuvalarda, Amerikan spor otoriteleri tarafından keşfedildiğinde 23 yaşındaydı. Altı aylığına Amerika'ya davet edilen Şahin, ABD Olimpiyat Eğitim Merkezi'nde gözlemlerde bulundu. 
   
   Minderde rakip tanımıyor 
   Ancak, Amerikalılar peşini bırakmadı. Şahin'e hem sporcu hem antrenör yardımcılığı teklifi yapıldı. 
   Geçen yıl, ordu kadrosuna alınan Şahin'e Colorado'daki üste profesyonel askerlik statüsü sağlandı. Şahin, geçen ay ordu adına katıldığı Amerikan Ulusal turnuvalarında 68 kiloda birincilik kazandı. Şimdi, Amerika'nın çeşitli eyaletlerinden 15 başarılı güreşçi 21 - 22 Mayıs'ta yapılacak turnuvayla kendi arasından birinci seçecek. Bu güreşçi, Şahin'le mindere çıkacak. Kazanan, Atina Olimpiyatları'nda ABD'yi temsil edecek. 
   
   
</TEXT>
</DOC>
