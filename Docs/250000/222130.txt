<DOC>
<DOCNO> 222130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/siyaset/siy06.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatlar yürüdü 
</HEADLINE>
<TEXT>

   İSTANBUL Milliyet 

   
   İstanbul Barosu'nun başlattığı "Hukuk Devleti ve Yargı Reformu" kampanyası kapsamında bir araya gelen 35 baro başkanı, Galatasaray'dan Taksim'e kadar yürüyerek Cumhuriyet Anıtı'na çelenk bıraktı. 
   Odakule'deki İstanbul Barosu önünde bir araya gelen baro başkanları adına açıklama yapan İstanbul Barosu Başkanı Kazım Kolcuoğlu, baroların, Türkiye'de hukuk devletinin kurulması ve adil yargılama hakkının sağlanması konusunda önemli sorunları bulunduğunu söyledi. Kolcuoğlu, konuşmasını şöyle sürdürdü "Bugünkü koşullarda yargının bağımsız, yargıcın güvencede olduğunu söylemek olanaksızdır. Yargı bağımsızlığı olmadan hukuk devleti olmaz." 
   Siyasi iktidarların, ülke sorunlarını hukuk devleti ile aşmak yerine kendilerine oy ve kolay yöntem sağlayan önlemleri, buyrukları altında tuttukları polis kadrolarını kullanmayı seçtiklerini de söyleyen Kolcuoğlu, "Siyasi iktidarların zaman zaman da 'yargının yasama ve yürütmenin önünde engel oluşturduğu, yargıya güvenmediklerini' söyleme cüretini gösterdiklerini" iddia etti. 
   
   
   
   
</TEXT>
</DOC>
