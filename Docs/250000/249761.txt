<DOC>
<DOCNO> 249761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur51.html </URL>
<DATE> 2004/06/21/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Define ararken kazdığı çukur, mezar oldu... 
</HEADLINE>
<TEXT>

     Kartal'da define aradığı öne sürülen bir kişi, kazdığı çukurda üzerine düşen kayanın altında kalarak can verdi. 
     Atalar Caddesi Sülün Sokak'ta oturduğu apartmanın yanındaki arsada define aradığı iddia edilen Mehmet Tuğcu 34 , kazdığı 2 metre derinliğindeki çukurun kenarında, toprak içinde bulunan iri bir kayanın üzerine düşmesi sonucu öldü. 
     Kazı sırasında görülmemek için çukurun üzerini sunta ile kapattığı anlaşılan Tuğcu'nun, bu nedenle ölümü uzun süre fark edilmedi. Bir süre sonra etrafta oynayan çocukların olayı görerek ailelerine haber vermesi üzerine, polis ve itfaiye ekipleri çağırıldı. 
     İtfaiye ekipleri, Mehmet Tuğcu'nun üzerine düşen, ağırlığı yaklaşık 400 kilogram olduğu tahmin edilen kayayı kalaslar yardımıyla kaldırarak, Tuğcu'nun cesedini çıkardılar. 
     Tuğcu'nun işçi olduğu ve 5 çocuğu bulunduğunu belirleyen polis, olayla ilgili soruşturmanın sürdürüldüğünü kaydetti. 
     
</TEXT>
</DOC>
