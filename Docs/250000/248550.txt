<DOC>
<DOCNO> 248550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas17.html </URL>
<DATE> 2004/06/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kalp krizinin belirtileri... 
</HEADLINE>
<TEXT>

     Abant İzzet Baysal Üniversitesi AİBÜ Tıp Fakültesi Dekanı Prof. Dr. Cihangir Uyan, sigara kullanan ve düzenli beslenemeyenlerin her zaman kalp krizi riski taşıdıklarını bildirdi. 
     Prof. Dr. Uyan, yaptığı yazılı açıklamada, son günlerde özellikle yoğun iş temposuyla çalışan yönetici ve siyasilerde ortaya çıkan kalp rahatsızlıkları ve bundan kaynaklanan ani ölümlere dikkati çekti. 
     Yoğun iş temposunda çalışan yöneticilerin iş stresi nedeniyle çok fazla sigara içtiklerini ve düzenli beslenemediklerini belirten Uyan, bu durumun damarlarda yağlanmaya neden olduğunu işaret etti. 
     Uyan, sigara kullanan ve düzenli beslenemeyenlerin her zaman kalp krizi riski taşıdığını ifade ederek, bu riski ortadan kaldırmanın yolunun, sigara içmemek, düzenli beslenmek ve yürüyüş yapmaktan geçtiğini belirtti. 
     Kalp krizi riskinin erkeklerde 45 yaş, kadınlarda ise 50 yaş sonrasında arttığını vurgulayan Prof. Dr. Uyan, ''Bu tespitlere rağmen insanlar çok genç yaşta bile kalp krizi geçirebilir'' dedi. 
     
     KALP KRİZİNİN BELİRTİLERİ 
     Dekan Uyan, özellikle daha önce kalp krizi geçiren, ailesinde kalp hastalığı olan, anne ve kız kardeşinde 65 yaşından önce şeker hastalığı ve yüksek kolesterolü ortaya çıkanların kalp krizi geçirme riskinin daha fazla olduğunu bildirdi. 
     Kalp krizinin bazı belirtilerden yola çıkarak anlaşılabileceğine işaret eden Cihangir Uyan, şöyle devam etti 
     ''Kalp krizi öncesinde göğüste huzursuzluk, basınç, sıkışma, kolda, midede veya sırtta belirgin bir rahatsızlık, nefes darlığı, soğuk terleme, bulantı, baş dönmesi belirtileri ortaya çıkar. Bu gibi durumlarda zaman her şeydir. Hastaların bazıları bu belirtileri önemsemezler, böyle durumlarda 1 dakikadan fazla beklemeden 112 acil yardım aranmalıdır.'' 
     
</TEXT>
</DOC>
