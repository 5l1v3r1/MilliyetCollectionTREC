<DOC>
<DOCNO> 236921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy16.html </URL>
<DATE> 2004/05/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Topuz ''AKP'nin türban ve İmam Hatip konusundaki tavrı ayıptır'' 
</HEADLINE>
<TEXT>

     CHP Grup Başkanvekili Ali Topuz, TBMM Genel Kurulu'nda yarın ilk oylaması yapılacak Anayasa değişikliği paketinin reform niteliğinde çok önemli değişiklikleri içermediğini belirterek, ''Bu konuda bir grup kararı alamayız, milletvekilleri kendi iradeleri doğrultusunda oy kullanacaklar. Ancak çok olumsuz bir tavır yok. Ben şahsen olumlu bakıyorum'' dedi. 
     Topuz, TBMM'de gazetecilerle yaptığı sohbet toplantısında, Adalet Komisyonu'nda görüşülen ve alt komisyona gönderilen basın yasa tasarısı konusunda CHP'nin basın çalışanları lehine elinden gelen gayreti göstereceğini söyledi. Topuz, milletin doğru karar vermesinin, millete verilecek doğru haberlerle mümkün olduğu, bu nedenle basının çok önemli işlev gördüğünü belirtti. 
     Irak'ta öldürülen ABD askerlerine yönelit haberlere uygulanan sansür ile ABD ve İngiliz askerlerinin Iraklı askerlere yaptıkları işkence görüntüleri ile ilgili bir soruya, ''Utanç verici birşey, bunu konuşmak dahi beni üzüyor'' diyen Topuz, ABD toplumunun ve yönetiminin kendi toplumu dışındakilere karşı neler hissettiğinin Irak'ta sergilediği çirkinlik, haksızlık ve çifte standartla ortaya çıktığını söyledi. ABD'nin bu geleneksel yaklaşımının ortada olduğunu ancak, Avrupa Birliği üyesi İngiltere'nin aynı yaklaşımları sergilemesini anlamakta zorluk çekdiğini belirten Topuz, şöyle konuştu 
     ''İngiltere bunu kendi toplumuna izah edemez. Bu ayıptır ve bunu sürekli suratlarına vurmak gerekir. Çünkü, bu çirkinlikleri yine yapabilirler. Bizim bu çirkinliklere ortak etmediğimiz için AKP iktidarına ne kadar yardımcı olduğumuz da ortaya çıkmıştır. Bir işgal ordusunun orada olması utanç vericidir, ancak işkence de bu ayıba tuz biber ekmiştir.'' 
     
     ANAYASA DEĞİŞİKLİĞİ 

     Ali Topuz, Anayasa değişikliği ile ilgili CHP'nin tavrının anlaşılmaz olduğunu ileri sürerek, yarın yapılacak görüşmelerde nasıl bir tavır ortaya koyacaklarını soran bir gazeteciyi de şöyle yanıtladı 
     ''Biz Anayasa değişikliği öngören bir paket getirilmesi durumunda bunun içinde dokunulmazlıkların sınırlandırılmasının konulmasını istedik ve bunu yineliyoruz. Bu paketi getirirken amacınız AB'ye uyumsa dokunulmazlıkları bu düzeyde tutamazsınız. 
     AB içinde hangi ülkenin başbakanı hakkında dokunulmazlığının kaldırılması konusunda yargıdan talep geliyor. Bizim başbakanımız yargıdan kaçıyor. Bu zırha sarılıp yargıdan kaçmayı da içine sindirebiliyor. Maliye Bakanı evrakta sahtecilik düzeyinde suçlanıyor. Yapması gereken yargıya başvurup kendisini temize çıkarmak, ama o da yargıdan kaçıyor ve bunu büyük pişkinlikle yapıyor. 
     Biz bu iddialarımızdan vazgeçmedik, dokunulmazlıkların sınırlandırılmasını istiyoruz. Ama getirilen teklifler bizim de yıllardır istediğimiz, talep ettiğimiz teklifler. AKP yokken istediğimiz şeyler. Bunların gelmesini ısrarla istiyoruz. Paketin içinde kadın-erkek eşitliği ile ilgili bir madde var. Çok önemli bir madde. Biz kadınlara pozitif ayrıcılığının geçici bir süre kota olarak uygulanmasını istiyoruz. Hükümetin yapacağı düzenlemelere eşitlik ilkesine aykırı diye itiraz edilebilir ve bu haklı görülebilir. Onun için bunu Anayasa'ya koymak gerekir. Genel Kurul'da ''Alınacak önlemler ve düzenlemeler imtiyaz ve ayrıcalık olarak tanınmaz'' diye önerge vereceğiz.'' Topuz, Sayıştay'a ilişkin değişikliği de çok anlamlı bulmadıklarını, uluslararası anlaşmalarla ilgili değişiklik konusunda da 1-2 önerge verebileceklerini söyledi. YÖK'e atanacak üyelerden Genelkurmay temsilcisinin çıkarılması konusuna da olumlu baktıklarını ifade eden Topuz, askeri akedemisyenlerin YÖK'e üye seçilebilmesinin önünde bir engel olmadığını belirtti. Topuz, ''Bu yaklaşım, resmi bir elbiseye karşı tavır olarak algılanmamalı'' dedi. 
     Önerilenlerin çok önemli bir değişiklik olmadığını ve reform niteliği taşımadığını savunan Topuz,, '' Olmayınca kıyamet kopmaz. Bunu bu kadar abartmak ve gündemde en ön sıraya oturtmak doğru değil. Reform niteliğine ulaşmasını istiyorlarsa kadınlarla ilgili düzenlemede pozitif ayrımcılığı değişiklik içine alırlar''diye konuştu. 
     Topuz, ''Yani evet mi diyorsunuz '' şeklindeki soruyu da ''Bu konuda grup kararı alamıyoruz. Milletvekillerimiz kendi özgür iradeleri ile karar verecek. Ancak grupta çok olumsuz bir tavır yok. Benim İstanbul milletvekili olarak şahsi fikrim de olumlu'' diye yanıtladı. 
     
     ''DİNİMİZE KARŞI SUÇ İŞLİYORLAR'' 

     AK Parti Grup Başkanvekili Haluk İpek'in, kadınlara pozitif ayrımcılık konusunda ''Asıl ayrımcılık türbanlı kadınlara yapılıyor'' değerlendirmesinde bulunduğunu belirten bir gazeteciye Topuz, şu yanıtı verdi 
     ''Temcit pilavi gibi türban ve İmam Hatip Liselerini getiriyorlar önümüze, bu konudaki ısrarlarını anlamakta zorluk çekiyorum. Bizim önerdiğimiz pozitif ayrımcılık, bu sorunu daha doğru çözer. Yapmak istediklerini açıkça söylesinler, çözmek istiyorlarsa güçleri var, Anayasa'yı değiştirsinler. Yaptıkları ayıp, kınıyorum onları. Dini siyasete alet etmeye ihtiyaçları yok. Dinimize karşı suç işliyorlar.'' Anayasa Komisyonu Başkanı Burhan Kuzu'nun bir televizyon programında, ''Gece 11'den sonra eve gelen kadınlara farklı bakılıyor'' sözlerinin hatırlatılması üzerine de Topuz, ''Bunu söyleyen sıradan bir kişi değil. Anayasa Komisyonu başkanı ve Anayasa profesörü. Ne söyleyeyim, sadece hayıflanıyorum. Çok ayıp, kadınlara karşı çok büyük saygısızlık. Kuzu'yu kendi ayıbıyla başbaşa bırakıyorum'' diye konuştu. 
     Anayasa Mahkemesi Başkanı Mustafa Bumin'in bir gazetede yer alan açıklamalarında, özelleştirilecek bazı kurumlarla ilgili yorumlarda bulunduğunu hatırlatarak bunu doğru bulup bulmadığını soran bir gazeteciyi de Topuz, şöyle yanıtladı 
     ''Sayın Bumin çok saygıdeğer bir kişi ve çok saygıdeğer bir kurumun başkanıdır. Onunla ilgili böyle bir değerlendirmeyi içime sindiremiyorum. Ama nasıl söylediğini de bilmiyorum. Belki sohbet sırasında yazılmamak kaydıyla söylemiştir. Ancak bu tür açıklamalar hem kendisine hem mahkemeye zarar verir. İnşallah bu düşünceleri vereceği kararlarda etkili olmaz. Sayın Cumhurbaşkanı ile ilgili sözleri de ayrıca değerlendirilmesi gereken bir konu.'' 
     
</TEXT>
</DOC>
