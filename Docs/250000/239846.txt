<DOC>
<DOCNO> 239846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/ekonomi/aeko.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
27 katrilyonluk tank ihalesi iptal ediliyor 
</HEADLINE>
<TEXT>


Bin tank alımını öngören ATAM projesinden vazgeçiliyor. Bunun yerine Güney Kore'yle işbirliği veya üç Türk şirketine ortak üretim yaptırılması düşünülüyor 

UTKU ÇAKIRÖZER, BARKIN ŞIK Ankara 

Başbakan Recep Tayyip Erdoğan başkanlığında bugün yapılacak Savunma Sanayi İcra Komitesi toplantısında TSK' nın en büyük projelerinden olan ve adı bile ATAM olarak belirlenen tank üretim projesi iptal edilecek. 
Toplantıda tank programının yanı sıra, 2 milyar dolarlık taarruz helikopteri ve 500 milyon dolarlık insansız hava aracı projelerinin iptal edilmesi gündemde. Erdoğan'ın ilk kez başkanlık edeceği toplantıya Genelkurmay Başkanı Orgeneral Hilmi Özkök, Milli Savunma Bakanı Vecdi Gönül ve Savunma Sanayi Müsteşarı Murat Bayar katılacak. 

Çevik Bir'in hayaliydi 
Toplantıda, Genelkurmay İkinci Başkanı emekli Orgeneral Çevik Bir tarafından açıklanan "25 yılda 150 milyar dolarlık silah alımı" programının ilk projesi "1000 ana muharebe tankı üretimi" masaya yatırılacak. ABD, Almanya, Fransa, Ukrayna'nın yerli firmalarla ortaklık kurarak yarıştığı ve teklifleri beş yıl önce alınıp, test sonuçları biten projenin pahalı olması nedeniyle iptal edileceği öğrenildi. Dört firmanın Türkiye'de üretilmesi halinde tank başına 13 - 18 milyon dolar 22 - 27 trilyon lira fiyat çıkarması tankların toplam maliyetini 13 - 18 milyar dolara 22 - 27 katrilyona çıkardı. İptal kararı sonrasında şu iki alternatiften biri seçilecek 
Kara Kuvvetleri Komutanlığı, Güney Kore'nin üretimini planladığı tanklara ortak olunmasını istiyor.SSM ise kara aracı konusunda deneyimli üç Türk şirketi FNSS Nurol Holding , Otokar Koç Grubu ve BMC'yi Karamahmet Grubu bir araya getirip ihtiyacı karşılayacak ortak tank üretilmesini savunuyor. 

Helikopterde Avrupa'ya sinyal Erdoğan başkanlığındaki toplantıda, şu projelerle ilgili de yeniden ihale kararı çıkarılması bekleniyor 
2 milyar dolarlık taktik taaruz helikopteri ATAK projesinde ABD'li Bell ile ortak üretim yerine daha ucuza hazır alım ya da proje iptal edilerek Avrupalı üreticilerin de katılacağı yeni ihale açılması kararı alınacak. ABD ve İsrail'in yarıştığı 9 insansız hava aracı sistemi alımı ihalesinin iptali ve yerli sanayiyi ön plana çıkaran yeni ihale kararı alınacak. 

</TEXT>
</DOC>
