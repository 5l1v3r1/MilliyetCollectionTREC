<DOC>
<DOCNO> 238249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/astro/index.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uranüs'ten Boğalara destek 
</HEADLINE>
<TEXT>

2004 yılı, Boğa burcunda doğanlar için yapıcı ve pozitif şartlar sunuyor. Yavaş hareket eden gezegenlerden gelen destekler emin ama sürekli bir değişime ve kendini geliştirme, öğrenme yolunda fırsatlara işaret ediyor. Rehavete kapılmamak ve bir parça esneklik göstererek değişime açık durmak, en yararlı davranış biçimi olacak 


Satürn zaman içinde olgunlaşmayı, sorumlulukları ve görevleri açıklayan gezegendir. Bu yıl Yengeç burcundaki Satürn pek çok Boğa burcu kişisi için sorumluluklar, iş hayatında ilerleme getiriyor. Bu dönem hem eğitim hem de kendini geliştirme, yeni şeyler öğrenme açısından sağlam adımlar atma şansı veriyor. Boğalar şimdi zihinlerini bir noktaya toplamak ve konsantre olmakta kararlılar. 
Kuşkusuz Boğalar için en geliştirici ve yenilikçi destek Uranüs'ten geliyor. Uranüs rahat açı içinde olduğu zamanda özgürleşme, yenilenme, yeniliğe ve değişime açık durma ve olaylara daha farklı bir pencereden bakabilme şansı verir. Uranüs Balık burcunda ilerlerken, bu yıl, 20-27 Nisan doğumlu Boğalara tam destek veriyor. 
Boğa sabit bir burç olduğu için huzura ve güvene büyük önem verir. Sürekli değişimi ve yeni şartları çok kolay kabul etmez. Güçlü alışanlıkları vardır. Halbuki Uranüs devrimlerin gezegenidir. Keşfedilmesi Fransız Devrimi ile aynı zamana rastlar. Boğalar da hayatlarında sert değil ama yumuşak bir devrim yapabilirler. Bu dönemde hayatlarını daha dikkatli gözlerle takip ederlerse, karşılarına pek çok fırsatın geldiğini görecekler. Bu yeni olanaklar onlara hem heyecan hem de yeni şeyler öğrenme arzusu getiriyor. Bu arada değişim ve yenilikler arkadaş çevresinden, gruplardan ve sosyal faaliyetlerden de gelebilir. Ortaklaşa işlerden yaratıcı fikirler ve kazançlı sonuçlar ortaya çıkabilir. 

Boğalar Jüpiter sayesinde daha mutlu 

Jüpiter'i de unutmamak gerekiyor. Jüpiter, 25 Eylül tarihine kadar Başak burcunda kalacağı için bu tarihe dek şans ve gelişme olanakları en üst seviyede olacak. Jüpiter koruyan, geliştiren, zorlamadan ödüllendiren bir gezegendir. Jüpiter sayesinde Boğalar özel hayatlarında daha mutlu olabilirler. Çocuklardan destek ve onlarla ilgili konularda pozitif gelişmeler söz konusu. Jüpiter harcamalarını artırsa bile, kendini geliştirme, yeni uğraşlar edinme çok daha kolay olacak. 
2-6 Mayıs doğumlu Boğalara ise bir uyarımız var. Neptün şimdi Güneş'inize kare açı yapıyor. Bu etki altında yönünüzü kaybedebilir, motivasyonunuzda dağılma hissedebilirsiniz. Bu durum sizi iş ve özel hayatınızda karmaşaya ve hatalı sonuçlara itebilir. Bu tarihler arasında doğan Boğalar olaylara gerçekçi ve objektif bakmalı, iradelerini güçlendirmeliler. 



</TEXT>
</DOC>
