<DOC>
<DOCNO> 233973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas09.html </URL>
<DATE> 2004/04/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Uçucu madde kullanımı Türkiye'de giderek yaygınlaşıyor... 
</HEADLINE>
<TEXT>

     Dicle Üniversitesi DÜ Psikiyatri Anabilim Dalı Öğretim Üyesi Prof. Dr. Remzi Oto, uçucu madde kullanmanın Türkiye'de giderek yaygınlaştığını söyledi. 
     Prof. Dr. Oto, AA muhabirine yaptığı açıklamada, uçucu maddelerin yüksek dozda kullanılmasının ciddi sağlık sorunlarına neden olduğunu belirtti. Bu tür hastaların psikiyatrik bozukluk niteliğine göre uygun tedavi görmeleri gerektiğini savunan Oto, şöyle konuştu 
     ''Uçucu madde kullanımı en yaygın olarak 11-17 yaş arasında gözlenir. Başlangıç yaşı genellikle 9-15 arasında olmakla birlikte, yurtdışında 2, Türkiye'de ise 5 yaşında bile kullanmaya başlayanlar bulunmaktadır. Uçucu madde kullanımı Türkiye'de giderek yaygın hale geliyor.'' 
     
     YAPIŞTIRICI VE TİNER İLK SIRADA 
     Uçucu maddelerin, sigara ve alkolden sonra en sık kullanılan maddeler haline geldiğini ifade eden Oto, Türkiye'de uçucu maddelerde ilk sıraları yapıştırıcılar ve tinerin aldığını kaydetti. 
     Oto, şöyle devam etti 
     ''Yapıştırıcılar boş plastik torbalara dökülmekte ve oradan kullanılmaktadır. Daksil ya da kuru-temizleme çözücüleri ise giysilerin koluna ya da bir kumaş parçasına dökülerek kullanılıyor. Çakmak gazları, tüp gazlar veya aerosoller plastik bir torbadan ya da doğrudan koklanmaktadır. Çoğu çocuk ve ergen için uçucu madde kullanımı bir grup arkadaş ile yapılan bir aktivitedir. Bu gruplar, uçucu madde kullanmak için çoğunlukla gözden uzak, terkedilmiş binalar, mezarlıklar, tren yolları, parklar, inşaat alanları, köprü altları gibi mekanları seçmektedirler.'' Oto, düzenli olarak uçucu madde kullanmaya başlayan kişilerde davranış değişikliklerinin ortaya çıkmaya başladığını da ifade ederek, ''Uçucu madde kullanan çocuklar, okuldan kaçma, sıkça evden çıkma, evde olduğu zamanlar madde kullanımını gizlemeye çalışan sözler ve sorumsuz davranışlar gösterir'' dedi. 
     Sadece yapıştırıcı kullanmadan dolayı sağlık kuruluşlarına başvuru yapanların azınlıkta olduğunu belirten Prof. Dr. Oto, bu kişilerin, psikiyatrik şikayetlerden dolayı psikiyatriste ya da fiziksel komplikasyonlardan dolayı acil servise başvurduğunu söyledi. 
     Oto, uçucu maddelerin yol açtığı karaciğer, böbrek, akciğer, hatta merkezi sinir sistemi hasarının yalnızca maddeyi bırakmakla düzeleceğini anlatarak, tedavi sırasında ve sonrasında hastanın rehabilitasyonu ve alışkanlıkla yeniden karşılaşmasını önlemeye yardım edecek tedbirlerin alınması gerektiğini söyledi. 
     
</TEXT>
</DOC>
