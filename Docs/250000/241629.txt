<DOC>
<DOCNO> 241629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun37.html </URL>
<DATE> 2004/05/21/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Ebu Garib'ten tahliye olan mahkumlar cezaevinde olanları anlattı 
</HEADLINE>
<TEXT>

     Irak'ın başkenti Bağdat'ın batısındaki Ebu Garib cezaevinden bugün tahliye olan Iraklı tutuklular, cezaevindeki yaşadıklarını anlattılar. 
     Otobüslerle Bağdat'ın batısındaki Amariye'ye getirilen tutuklular arasındaki Abdülvalid Ahmed, gazetecilere yaptığı açıklamada, ''Herkese kötü muamelede bulundular, bazen tutukluları yere yatırıp kafalarına basıyorlardı'' dedi. 
     Tikrit Üniversitesi'nde beden eğitimi öğretmenliği yaptığını belirten Ahmed, Amerikan askerlerince 10 ay önce tutuklandığını, silah bulundurmak ve koalisyon güçlerine saldırıda bulunmakla suçlandığını söyledi. 
     Önceleri Umm Kasr'daki Bucca cezaevinde tutulduğunu, daha sonra Ebu Garib'e nakledildiğini kaydeden Ahmed, buradaki koşulların çok kötü olduğunu anlattı. Ahmed, ''İşkence edildiğini görmedim, ama bu, burada işkence yapıldığını düşünmediğim anlamına gelmiyor'' dedi. 
     Serbest bırakılan ilk tutuklu grubunu taşıyan otobüsün Amariye'ye gelmesinden sonra, tutuklular üst düzey bir Amerikalı yetkiliye tanıtıldı ve yetkili tutukluların serbest bırakılmasını onayladı. 
     AFP'ye konuşan tutukluların hiçbiri cezaevinde işkence gördüğünü söylemedi, ancak çoğu kötü muameleye maruz kaldığını anlattı. 
     Geçen temmuz ayında tutuklandığını söyleyen Ebu Ahmed adlı Iraklı, kafasına çuval geçirildiğini ve sıcak havada 5-6 saat yerde sürünmeye zorlandığını belirtti. 
     Amerikalılar hakkındaki fikri sorulan Ahmed, ''Ne düşündüğümü söyleyemem, belki bir daha hapse atılırım'' diye konuştu. 
     Ebu Garib'ten bugün serbest bırakılan mahkumların sayısının 450'den fazla olduğu belirtiliyor. 
     
</TEXT>
</DOC>
