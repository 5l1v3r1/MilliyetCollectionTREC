<DOC>
<DOCNO> 214134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur21.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya, 29 Mart 2006'daki 'tam güneş tutulması'na hazırlanıyor 
</HEADLINE>
<TEXT>

     Çeşitli turizm türlerine ev sahipliği yapan Antalya, son 115 yılın en güzel güneş tutulmasının yaşanacağı 29 Mart 2006 için ''Bilim turizmi''ni başlatacak. 
     TÜBİTAK Ulusal Gözlemevi Müdür Yardımcısı Prof. Dr. Orhan Gölbaşı, son yüzyılın en iyi gözlemlenebilecek güneş tutulması olayının 29 Mart 2006 günü Antalya'nın Manavgat İlçesi'ne bağlı Side Beldesi yakınlarında çıplak gözle en net bir şekilde gözlemlenebileceğini bildirdi. 
     Antalya Valiliği İl Koordinasyon Kurulu toplantısında, 29 Mart 2006'daki güneş tutulması olayına ilişkin hazırlıklar ve tamamlanması gereken hizmetler konusunda bilgi veren Gölbaşı, 2006'daki güneş tutulması için Antalya'ya binlerce bilim adamı ve meraklının çekilebileceğini söyledi. 
     Güneş tutulmasının son 115 yılın en güzel tutulması olacağını kaydeden Gölbaşı, 29 Mart 2006 günü gerçekleşecek tutulmanın çıplak gözle çok net bir şekilde izlenebileceğini kaydetti. 
     Bu kapsamda Antalya'nın cazibe merkezi haline getirilebilmesi için yerel yöneticiler ve ilgililerden yardım beklediklerini ifade eden Prof. Dr. Gölbaşı bu gök olayı için Antalya'ya 100 bin meraklının gelmesini beklendiğini ve yapılacak çalışmalarla bu sayının daha da artabileceğini söyledi. 
     Güneş, doğa ve tarih turizminin yanına bilim turizmininde eklenmesi isteyen Gölbaşı, 29 Mart 2006'da yaşanacak güneş tutulmasının çeşitli ülkelerdeki birçok televizyondan canlı yayınlanması için çalışma yapıldığını kaydetti. 
     Antalya Valisi Alaaddin Yüksel'den Saklıkent'teki Bakırlıtepe Ulusal Gözlemevi yolunun daha düzenli hale getirilmesi için talepte de bulunan Gölbaşı, ''Kar ve yağmur nedeniyle bozulan yollarımız daha düzenli hale getirilmeli. Bölgeye canlılık getirecek bu projemiz daha çok desteklenmeli'' dedi. 
     
     ''GÖZLEM İÇİN EN ŞANSLI İL'' 
     TÜBİTAK Ulusal Gözlemevi'nin internet sitesinde de geniş şekilde yer verilen 29 Mart 2006 güneş tutulması olayı, ''Birçok insanın belki hayatında bir defa görebileceği muhteşem bir doğa olayı'' olarak nitelendi. 
     Türkiye'den de izlenebilen 11 Ağustos 1999 tarihindeki tam güneş tutulmasını yerli ve yabancı yüzbinlerce kişinin izlediğinin hatırlatıldığı yazıda şu bilgilere yer verildi 
     ''Bu sefer yurdumuz 29 Mart 2006 tarihinde yaklaşık 4 dakikalık bir Tam Güneş Tutulması'na şahit olacaktır. Bu tutulma, birçok bölgenin yanı sıra, büyük bir şans eseri Antalya Saklıkent'teki 2 bin 550 metre yükseklikteki Bakırlıtepe zirvesinde kurulu olan TÜBİTAK Ulusal Gözlemevi'nden de gözlenebilecek ve bu sırada birçok bilimsel gözlem gerçekleştirilecektir. Yurdumuzun tekrar yakaladığı bu eşsiz fırsatı hem bilimsel hem de turizm açısından gereği gibi değerlendirebilmek için gerekli çalışmalar şimdiden başlamıştır. Bu tutulma, Brezilya'nın doğu kıyısında Güneş'in doğuşu ile başlayacak ve Atlas Okyanusu boyunca ilerleyecektir. Gana'dan Afrika Kıtası'na çıkan tutulma gölgesi Nijerya ve Libya boyunca Sahra Çölü'nü geçerek Akdeniz'e ulaşacaktır. Antalya kıyısından yurdumuza girecek olan tutulma gölgesi saatte yaklaşık 3 bin 250 kilometre hızla Ordu ilimize kadar uzanan 165 kilometre genişlikteki bir hat üzerinde yoluna devam edecektir. Buradan Karadeniz'e geçecek olan tutulma Gürcistan'da yeniden karaya çıkarak Hazar Denizi'nin kuzeyi ve Kazakistan'dan geçerek günbatımında Moğolistan'da sona erecektir. Yurdumuzda o tarihteki mevsim itibariyle tutulma hattına bakıldığında, özellikle Antalya ve çevresi gözlem koşulları açısından şanslı konumdadır. Üstelik bir ülkenin ulusal gözlemevinden böyle bir tutulmanın gözlenmesi olasılığının düşük olduğu düşünülürse, bu tutulmanın yaklaşık 3 dakika süreyle Antalya Saklıkent'teki TÜBİTAK Ulusal Gözlemevi'nden de gözlenecek olması ayrı bir şans ve yapılacak bilimsel çalışmalar açısından da çok önemli bir fırsattır.'' 
     
</TEXT>
</DOC>
