<DOC>
<DOCNO> 213140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur26.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Elkatmış "Milletin parasını Uzanlar'a bırakmayacağız" 
</HEADLINE>
<TEXT>

     Türkiye Büyük Millet Meclisi İnsan Hakları İnceleme Komisyonu Başkanı ve AK Parti Nevşehir Milletvekili Mehmet Elkatmış, ''Milletin parasını Uzan ailesinde bırakmayacağız, yedi sülalesinden alacağız'' dedi. 
     Elkatmış, Kurban Bayramı nedeniyle AK Parti Nevşehir il teşkilatının düzenlediği bayramlaşma töreninde gazetecilere açıklamalarda bulundu. Cem Uzan'ın ''hak ihlaline'' uğradığını ileri sürerek Avrupa İnsan Hakları Mahkemesi'ne AIHM yaptığı başvuruyu değerlendiren Elkatmış, şunları söyledi 
     ''Cem Uzan, AİHM'e başvuruda bulunabilir. Bu en doğal hakkıdır. Uzan ailesi, Türkiye'deki 70 milyon insanın hakkını ihlal etmiştir. Star TV'deki eylemi şova dönük bir olay olarak görüyorum. Bu insanlar neden açlık grevine gidiyor Devlet onların hakkını mı gasp etti Elbette ki hayır. Bu millet İmar Bankası'nın l0 katrilyon liraya yakın cezasını çekti. Tabi ki burada yedi sülalesinden bulduğumuzu alacağız. Bu konuda kanun çıkarttık. Neyi varsa alacağız, milletin hakkını onlarda koymayacağız.'' 
     
     İNSAN HAKLARI DERSİ VERİLECEK 

     Elkatmış, komisyon olarak okullarda ve işletmelerde insan haklarına yönelik ders ve seminerlerin verilmesi gerektiğine inandıklarını belirterek, ''Okullara insan hakları dersi konulması için çalışıyoruz. Komisyon olarak Türk Demokrasi Vakfı ile iş birliği içinde İnsan Hakları İzleme Kurulları'nın muhtarlarından oluşan üyelerine seminerler veriyoruz. Gönül arzu eder ki diğer üyelere de dersler verilsin'' diye konuştu. 
     Milli Eğitim Bakanlığı'nın da okullarda insan hakları dersinin verilmesine sıcak baktığını kaydeden Elkatmış, şöyle konuştu 
     ''Bu gelişmelerden dolayıdır ki Polis Koleji ve Akademilere böyle dersler koydular. Hakimlerimizi ve savcılarımızı insan hakları ve AIHM konusunda seminerlerden geçiriyorlar. Bugüne kadar 2 bini aşkın hakim ve savcı eğitimden geçirildi. Bu seminerler devam edecek ve tüm hakim ve savcılar bu eğitimden geçirilecek.'' Elkatmış, il ve ilçelerde oluşturulan İnsan Hakları İzleme Kurulları'nın tamamen sivil hale getirilmesinin Türkiye'deki sivilleşme hareketi açısından oldukça önemli olduğunu ifade ederek, şöyle devam etti 
     ''İl ve ilçelerde bulunan İnsan Hakları İzleme Kurulları'nın tamamını sivilleştirdik. Buradaki Jandarma ve Emniyet yetkilileri, kurul üyeliğinden çıkartıldı. Türkiye'de insan hakları ihlallerinin genellikle güvenlik güçlerinden kaynaklandığına yönelik yaygın bir kanaat vardır. Zaten tüm şikayetler de yüzde 90 oranında güvenlik güçlerinden kaynaklanmaktadır. İşkenceden tutun da kötü muameleye kadar... Bu nedenle Jandarma ve Emniyet yetkilileri bu kurullardan çıkartıldı. Bu yöndeki yönetmelik de yayınlandı. Bu gelişme bile Türkiye'deki sivilleşmede önemli bir adımdır.'' 
     
     KÖY BOŞALTMALAR İLK SIRADA 

     Elkatmış, Avrupa İnsan Hakları Mahkemesi'nde Türkiye aleyhine bugüne kadar açılan 7 bin 500'ü aşkın davanın l500'ünün Güneydoğu Anadolu Bölgesi'ndeki köy boşaltmalardan kaynaklandığını söyledi. Elkatmış, şunları kaydetti 
     ''AİHM'de Türkiye aleyhinde açılmış şu ana kadar 7 bin 500 civarında insan hakları ihlalleri ile ilgili dava vardı. Bunların bir bölümü sonuçlandırıldı. Bunların içerisinde Güney Doğu Anadolu Bölgesi'nde l500 dosya ile köy boşaltmalardan dolayı yapılan şikayetler ilk sırayı alıyor. Daha sonra da düşünce ve ifade özgürlüklerinin ihlali ile ilgili şikayetler geliyor.'' AİHM'in verdiği kararların çok büyük bölümünün Türkiye'nin aleyhinde sonuçlandığını belirten Elkatmış, sözlerini şöyle tamamladı 
     ''AIHM hakimleri, eğer davalar Türkiye'nin aleyhinde sonuçlanmaya devam ederse bunun Türkiye'nin altından kalkamayacağı rakamlara yönelik olabileceğini ifade ettiler. Bunlar göz önünde bulundurularak, hükümetin çıkarttığı reform paketleri içine, insan hakları ihlali yapanlardan Türkiye'nin uğrayacağı zararın tanzimine yönelik bir hüküm kondu. Yeni yeni de tazminat ile ilgili davalarda ihlale neden olan kişilerden söz konusu paranın tahsiline başlandı. 
     
</TEXT>
</DOC>
