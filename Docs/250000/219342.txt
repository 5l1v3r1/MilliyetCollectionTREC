<DOC>
<DOCNO> 219342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/ekonomi/eko02.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'e üçlü finansman 
</HEADLINE>
<TEXT>

   İş Bankası, Akbank ve Garanti Bankası konsorsiyumu, Tekel Alkollü İçkiler'in özelleştirilmesi için 230 milyon dolar tutarında kredi sağladı 
      EKONOMİ SERVİSİ 
   
   İş Bankası, Akbank ve Garanti Bankası'ndan oluşan konsorsiyum, Tekel'e bağlı Alkollü İçkiler Sanayi A.Ş.'nin özelleştirilmesinde kullanılmak üzere 230 milyon dolar tutarında uzun vadeli kredi sağladı. 
   Akbank Malta Şubesi, Garanti Bankası Lüksemburg Şubesi ve İş Bankası Bahreyn Şubesi'nin oluşturduğu konsorsiyum tarafından, Nurol Holding, Limak İnşaat, Özaltın İnşaat ve Tekel Ürünleri Toptan Satıcılar Birliği Ticaret A.Ş.'nin ortaklığı ile kurulan Mey İçki Sanayi ve Ticaret A.Ş.'ye satış bedelinin finansmanı amacıyla temin edilen kredinin vadesi, iki yılı ödemesiz yedi yıl olarak belirlendi. Konsorsiyum bankaları yaptıkları ortak açıklamada, 7 yıllık vadesi ile özelleştirme kapsamında Türkiye'de sağlanan en uzun vadeli proje finansmanı olduğu belirtilen kredinin, İş Bankası, Akbank ve Garanti Bankası'nın özelleştirmeye olan inancının ve bu projeye olan güveninin göstergesi olduğu vurguladı. 
   
   Eşit pay aldılar    Katılımcı bankaların eşit oranda pay aldıkları krediler, Mey A.Ş'nin Özelleştirme İdaresi Başkanlığı ÖİB ile 27 Şubat 2004'de imzaladığı hisse devir sözleşmesi kapsamında kullandırılacak. Kredinin 110 milyon Amerikan Dolar'lık kısmı nakdi olarak ÖİB'ye yapılan ödemede, geriye kalan 120 milyon Amerikan Dolarlık kısmı ise Mey A.Ş'nin sözleşme tarihini takip eden birinci ve ikinci yıllarında yapacağı taksit ödemelerinin teminatını oluşturmak üzere ÖİB'ye verilen teminat mektuplarında kullanılacak. 
   
   
</TEXT>
</DOC>
