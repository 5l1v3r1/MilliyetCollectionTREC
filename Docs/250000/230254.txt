<DOC>
<DOCNO> 230254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur28.html </URL>
<DATE> 2004/04/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Mama, cips, kahve, helva ve kızartlamarda kanserojen madde taraması .. 
</HEADLINE>
<TEXT>

     TÜBİTAK Marmara Araştırma Merkezi MAM , gıdalarda ısıl işlem sonucu oluşan ve ''akrilamid'' olarak adlandırılan kanserojen maddenin en aza indirilmesini amaçlayan projesiyle ilgili çalışmalara, AB'nin desteğiyle başladı. 
     TÜBİTAK MAM'dan yapılan yazılı açıklamada, İsveçli bilim adamlarının 3 yıl önce akrilamidin oluşumunu belirlemelerinin ardından, AB'nin zaman kaybetmeden 6. Çerçeve Programı kapsamında akrilamid konusunda araştırma çalışmalarına başladığı hatırlatıldı. 
     AB'nin HEATOX Projesi Isıl işlem kaynaklı gıda toksikantlarının tanımlanması, karakterizasyonu ve risk minimizasyonu kapsamında yaptığı çağrıya, 14 ülkeden 22 kurumla birlikte TÜBİTAK MAM'ın da Akrilamid Projesi ile yanıt verdiği belirtildi. 
     MAM'ın projesinin, bağımsız uzmanlarca yapılan değerlendirmede, komisyona gönderilen çok sayıdaki teklif arasından seçilerek, desteklenmesinin uygun görüldüğü ifade edildi. 
     
     TÜBİTAK MAM'IN GÖREVİ 

     Projenin, Gıda Bilimi ve Teknolojisi Araştırma Enstitüsü'nde yürütüleceği belirtilen açıklamada, şöyle denildi 
     ''Akrilamid de dahil olmak üzere ısıl işlemler sonucunda farklı gıda gruplarında oluşabilecek değişik toksik maddelerin sağlık riskleri ve en aza indirilmesi yönünde çalışma yapılacak. 
     Isıl işlem uygulanarak üretilen gıdaların akrilamid içeriklerinin belirlenmesi amacıyla tarama çalışması yapılacak. MAM, ayrıca diğer Avrupalı ortaklarla akrilamid analizleri ile ilgili metotların standardizasyonu kısmında yer alacak.'' Enstitünün yapacağı tarama çalışmasının özellikle şu ana kadar pek çok Avrupa ülkesinde incelenmiş olan ürün grupları üzerinde yoğunlaşacağı, incelenecek ürünler arasında fırıncılık ürünleri, bebek mamaları, patates cipsleri, kuruyemişler, bisküvi, helva, kahve ve kızartma türü yemeklerin yer aldığı belirtildi. 
     Elde edilen veriler, henüz belirsizlik taşıyan akrilamid sağlık riski değerlendirmesi çalışmalarında kullanılacak.'' Çalışmaları, Proje Koordinatörü İsveç Lund Üniversitesi'nden Prof. Dr. Kerstin Skog ve Dr. Hülya Ölmez'in birlikte sürdüreceği kaydedildi. 
     

     
</TEXT>
</DOC>
