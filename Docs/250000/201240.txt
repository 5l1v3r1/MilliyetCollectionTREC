<DOC>
<DOCNO> 201240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/ekonomi/eko02.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortumlanan parayla alınan mal da gidecek 
</HEADLINE>
<TEXT>

   Hortumcuların haksız kazançla elde ettikleri mallara el konulmasını sağlayacak yasa değişikliği Adalet Alt Komisyonu'nda kabul edildi 
   SALİHA ÇOLAK Ankara 
   
   Türk Ceza Kanunu'nda TCK yapılan değişiklikle kasıtlı bir suçun işlenmesinde kullanılan veya suçun işlenmesine tahsis edilen ya da suç sonucunda oluşan mal ve paraya el konulabilecek. 
   TBMM Adalet Alt Komisyonu'nda yapılan değişiklikle, Bankalar Kanunu'nun yetersiz kaldığı durumlarda, banka hortumcularının haksız kazanç sonucu elde ettikleri gelirlerle oluşan banka hesapları, gayrimenkuller ve yat gibi araçlarına el konmasına olanak sağlandı. 
   Alt Komisyon Üyesi CHP Çorum Milletvekili Feridun Ayvazoğlu, TCK'nın müsadereye ilişkin hükümlerine, "kazanç müsaderesi" diye yeni bir tanım getirildiğini bildirdi. Ayvazoğlu, Milliyet'in sorularını yanıtlarken, yeni düzenleme ile hem banka hortumcularının haksız kazançlarına, hem bunlarla aldıkları yat gibi araçlara, hem kaçakçılık gibi suçlar sonucu oluşan kara paraya el konulabileceğini belirtti. 
   
   Kiralık katil parası 
   Ayvazoğlu, Bankalar Kanunu'nun yetersiz kaldığı durumların bu hükümle doldurulacağını, kiralık katil tutularak işlenen cinayette, katile ödenen paraya da el konulabileceğini ifade etti. 
   Tasarının, "müsadereye" ilişkin hükümlerini düzenleyen Meclis Alt Komisyonu'nun yaptığı değişikliğe göre, iyi niyetli üçüncü kişilere ait olmamak koşuluyla, kasıtlı bir suçun işlenmesinde kullanılan, suça tahsis edilen ya da suçtan meydana gelen şeylere el konulabilecek. Bu eşyanın ortadan kaldırılması, elden çıkarılması, tüketilmesi veya müsaderesinin imk nsız kılınması halinde, değeri kadar paraya el konulacak. 
   
   Suç eşyasına el konulacak 
   Üretimi, bulundurulması, kullanılması, taşınması, alım ve satımı suç oluşturan eşyaya el konulacak. Suçun işlenmesiyle elde edilen veya suçun konusunu oluşturan ya da suçun işlenmesi için sağlanan maddi menfaatler ile bunların değerlendirilmesiyle ortaya çıkan ekonomik kazançlar da müsadere edilebilecek. 
   Müsadere konusu eşya veya maddi menfaatlere el konulamadığı veya bunlar ilgili mercilere teslim edilmediği takdirde, karşılığını oluşturan değerlere el konulacak. 
   
   Uzan dosyası ABD'ye gitti    Dışişleri Bakanı Abdullah Gül, Kemal ve Yavuz Uzan'ın Türkiye'ye iadesini talep eden dosyanın Washington'a gönderildiğini açıkladı. Gül, ABD'nin konuya bakışına ilişkin bir soruya, "Bu tip dosyalar, o ülkelerin Türkiye'deki temsilciliklerinin bilgisi dahilinde gönderilir" yanıtını verdi. Adalet Bakanı Cemil Çiçek de, "Henüz Washington'dan bilgi gelmedi. ABD'de olup, olmadıklarını bilemem. Sokakta görmedim ki. Görseydim 'bu, bizim aradığımız adam' diyerek, polise ihbar ederdim" dedi. 
   
   
</TEXT>
</DOC>
