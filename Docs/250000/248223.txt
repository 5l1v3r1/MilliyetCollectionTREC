<DOC>
<DOCNO> 248223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur51.html </URL>
<DATE> 2004/06/15/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Piriştina'nın vefatından dolayı İzmir'de bazı törenler ertelendi. 
</HEADLINE>
<TEXT>

     İzmir Büyükşehir Belediye Başkanı Ahmet Piriştina'nın ölümü dolayısıyla kentte daha önce organize edilen bazı törenler ertelendi. 
     Ege Üniversitesi'nden EÜ yapılan açıklamada, 16 Haziran günü yapılacağı duyurulan fakülte ve yüksekokullar arası spor karşılaşmaları ödül töreninin, Piriştina'nın vefatı nedeniyle ertelendiği bildirildi. 
     EÜ Rektörü Prof. Dr. Ülkü Bayındır, derin bir üzüntü içinde bulunduklarını kaydederek, İzmir kentinin, çağdaş mimarını kaybettiğini belirtti. 
     Laila Çeşme'nin yarın yapılacak açılışı, Piriştina'nın ölümü nedeniyle 18 Haziran gününe ertelendi. 
     Kızılay İzmir Psikososyal Destek Merkezi açılış töreni de Temmuz ayına alındı. 
     Yaşar Üniversitesi ise yıl sonu partisinin iptal edildiğini bir açıklamayla duyurmuştu. 
     
     BAŞSAĞLIĞI MESAJLARI 
     İzmir Büyükşehir Belediye Başkanı Piriştina'nın ölümü dolayısıyla kentteki çeşitli kuruluş ve temsilcileri başsağlığı mesajları yayınlıyor. 
     Türk Mühendis ve Mimar Odaları Birliği TMMOB İzmir İl Koordinasyon Kurulu'nu oluşturan 19 odadan yapılan ortak açıklamada, İzmir'in başkanını ve en iyi hemşehrisini kaybettiği belirtilerek, ''Ülkemiz üzerine karabasan gibi çökmeye çalışan gerici akımların at koşturduğu bir dönemeçte Piriştina'nın varlığı, İzmir'in onurlu direnişinin simgesi olmuştur. Biz TMMOB üyeleri olarak, ülkemiz ve İzmir'in çağdaşlaşma çabasında, kirliliğe bulaşmamış onurlu bir mücadelenin neferi olmuş Piriştina'nın mücadelesine bıraktığı yerden devam edeceğiz'' denildi. 
     Kamu Emekçileri Sendikası KESK İzmir Şubeler Platformu Dönem Sözcüsü Musa Sever, başsağlığı mesajında, ''İzmir halkı ve biz emekçiler, Piriştina'nın İzmir'e katkı ve hizmetlerini unutmayacağız'' dedi. 
     İşçi Partisi İzmir İl Başkanı Ali Karşılayan da Büyükşehir Belediye Başkanlığı ve CHP İzmir İl Başkanlığı'na gönderdiği faks mesajlarında, başsağlığı dileklerini iletti. 
     
     SPOR KULÜPLERİ 
     Karşıyaka Spor Kulübü Başkanı Levent Aziz Güngil de ''İzmir sevdalısı, değerli spor adamı'' olarak nitelediği Piriştina'nın kaybından duydukları üzüntüyü dile getirdi. 
     İzmirspor Yönetim Kurulu adına Başkan Şakir Uzun imzalı başsağlığı mesajında da Piriştina'nın vefatı dolayısıyla tüm İzmir kulüplerinin öksüz kaldığı bildirildi. 
     
</TEXT>
</DOC>
