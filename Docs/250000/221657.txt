<DOC>
<DOCNO> 221657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/siyaset/asiy.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fişleme KKK'nin talimatı değilmiş 
</HEADLINE>
<TEXT>

   Vatandaşların fişlenmesi emrinin Kara Kuvvetleri Komutanlığı tarafından verilmediği, lokal bir uygulama olduğu belirtildi... 
   ANKARA Milliyet 

   
   İstanbul 2. Zırhlı Tugay Komutanlığı'nın bazı kişi ve gruplar hakkında istihbari bilgi toplanması yönünde kaymakamlıklara gönderdiği yönergeye ilişkin tartışma sürerken, söz konusu dağıtım formu emrinin Kara Kuvvetleri Komutanlığı'nca verilmediği öğrenildi. Kulislere yönergenin "lokal" bir uygulama niteliğinde olduğu bilgisi yansırken, Genelkurmay Başkanlığı'nın istihbarat toplanmasına ilişkin emrin, nereden kaynaklandığını araştırdığı belirtildi. İnceleme sonuçlarının da kamuoyuna Genelkurmay tarafından duyurulacağı kaydedildi. Öte yandan kaymakamlıklara gönderilen formun benzer metinler revize edilerek hazırlanan, "matbu" bir doküman olmadığı öğrenildi. 
   
   'MGK'da tartışırız' 
   Bu arada, Başbakan Yardımcısı Mehmet Ali Şahin "Biz Genelkurmayımız ve silahlı kuvvetlerimizin değerli mensuplarıyla basın önünde hiçbir konu konuşmayız. MGK'da bir araya geliyoruz. Orada bu tür konuları konuşur, tartışırız" dedi. 
   
   'Savaşta bile yapılamaz'    Prof. Kaboğlu, 'fişleme girişimi'nin Anayasa'nın 10, 15 ve 25. maddelerine aykırı olduğunu söyledi 
      ÖNDER YILMAZ Ankara 

   
   Başbakanlık İnsan Hakları Danışma Kurulu Başkanı Prof. Dr. İbrahim Kaboğlu, Kara Kuvvetleri Komutanlığı'nın vatandaşları fişleme girişiminin, Anayasa ve insan haklarına aykırı olduğunu söyledi. 
   İnsanları, düşünceleri, inançları ve kökenlerine göre fişlemenin savaşta bile yapılamayacağını belirten Kaboğlu, Türkiye karşıtlarına büyük koz verildiğini vurguladı. Olayı insan haklarını ilerletme yolunda büyük bir çatlak olarak değerlendiren Kaboğlu şöyle konuştu 
   
   'Yetkileri yok' 
   "Bu işlemi bırakın askerler, siviller dahi yapamaz. Yetkileri yok. Anayasa fişlemeye konu olan kişi ve kesimlerin bütün haklarını 'eşitlik' ilkesiyle güvence altına almıştır. Kimin yüksek, kimin düşük sosyeteye ait olduğu, ne düşündüğü gibi konuların kim tarafından yapılırsa yapılsın, kağıda dökülmesi tamamen insan haklarına aykırıdır. Hukuk devletine yakışmaz. Bu girişim Türkiye'nin insan hakları düşüncesine hayli uzak olduğunu açığa çıkarıyor." Kaboğlu, fişlemenin Anayasa'nın 10., 15. ve 25. maddelerine aykırı olduğunu belirtti. 
   
   Erdoğan'ın rahatsızlığı 
   Başbakan Erdoğan da, Van ve Bitlis gezilerinden döner dönmez, İçişleri Bakanı Abdülkadir Aksu'yu çağırarak bilgi aldı. Erdoğan, kaymakamlara söz konusu içerikte yönerge gönderilmesinin bir örneği olup olmadığını sordu. Erdoğan'a yakın kaynaklar, "Başbakan rahatsızlığını Van mitinginde hissettirdi" değerlendirmesinde bulundu. 
   
   TBMM Başkanı Arınç    'Kimse milletin üstünde değil'    ANKARA Milliyet 

   TBMM Başkanı Bülent Arınç, fişleme olayına çok şaşırdığını belirtti. Arınç bir araya geldiği kaymakam adaylarına seslenirken, "Kimse milletin üstünde kendine rol biçmesin. Anayasa'ya göre millet iradesinin temsil edildiği yer sadece Meclis'tir. Bu hakkı kısmen de olsa kimseye vermedik. Arkanızda Meclis vardır" diyerek askere mesaj verdi. Arınç, "Şaşkınlığımın üzerine Genelkurmay Başkanlığımız da inceleme yapacaklarını ifade etti. Önemli olan budur. Hiçbir ayrım gözetemeyiz. Yetkinize müdahale edildiği anda bunu tanımayacaksınız" dedi. 
   
   
   
</TEXT>
</DOC>
