<DOC>
<DOCNO> 225191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy02.html </URL>
<DATE> 2004/03/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Küçükçekmece Belediye Başkanı'na silahlı saldırı .. 
</HEADLINE>
<TEXT>

     Küçükçekmece Belediye Başkanı ve DSP adayı Halidun Özbatur'a silahlı saldırı düzenlendi. 
     AA muhabirinin aldığı bilgiye göre, Cumhuriyet mahallesindeki Londra Düğün Salonu'nda seçim çalışmasına katılan Özbatur, programın ardından aracına binmek için binadan çıktı. 
     Seçim çalışmaları için kullandığı 34 RG 847 plakalı minibüse binmek için yönelen Özbatur'a, kimliği henüz belirlenemeyen bir kişi, 2 el ateş etti. 
     Halidun Özbatur saldırıdan yara almadan kurtulurken, aracın ön tarafına 2 kurşun isabet etti. Özbatur'un aracı, incelemelerin ardından Küçükçekmece Polis Merkezi önüne çekildi. 
     Polis, yaya olarak kaçan saldırganın yakalanması için çalışma başlattı. 
     Özbatur, olayın ardından yaptığı açıklamada, saldırının şahsına değil, demokrasiye yapılmış bir saldırı olduğunu belirterek, ''Bizi hiçbir güç, hiçbir tehdit, demokratik sol görüşümüzden, inançlarımızdan döndüremeyecek. Bildiğimiz yolda devam edeceğiz. Şimdi buradan seçim çalışması için başka bir yere geçeceğim'' diye konuştu. 
     Halidun Özbatur, saldırının, ''çalışmalarını baltalamak isteyen kişilerce'' gerçekleştirildiğini söyledi. 
     
     TÜRKER DSP'YE YÖNELİK SALDIRI 

     DSP'nin İstanbul Büyükşehir Belediye Başkan Adayı Masum Türker, ''Küçükçekmece Belediye Başkanı ve başkan adayı Halidun Özbatur'a saldırı, DSP'nin faaliyetlerini kesmeye yönelik bir harekettir'' dedi. 
     DSP Küçükçekmece İlçe Başkanlığı'nda, DSP İstanbul İl Başkanı Soydal Sılay ile birlikte basın açıklaması yapan Türker, Halidun Özbatur'a yönelik dün akşam gerçekleştirilen silahlı saldırıyı kınadı. 
     Türker, ''Saldırı, siyasi bir saldırıdır. DSP'nin faaliyetlerini kesmeye yönelik bir harekettir. Yöneticileri, bir an önce bu olayın sorumlularının yakalanması için göreve çağırıyoruz'' diye konuştu. 
     DSP İl Başkanı Sılay da, saldırıyı kınadığını belirterek, ''İlçe mülki idare amirini, emniyet güçlerini göreve çağırıyorum. DSP'nin ilçedeki seçim bürolarının ve üyelerinin korunması için gerekli tedbirlerin alınmasını istiyorum'' dedi. 

     
</TEXT>
</DOC>
