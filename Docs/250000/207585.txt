<DOC>
<DOCNO> 207585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur09.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri son yılların en soğuk gecesini yaşadı... 
</HEADLINE>
<TEXT>

     Kayseri'de hava sıcaklığı gece eksi 19 dereceye, Pınarbaşı İlçesi'nde ise eksi 22.8 dereceye kadar düştü. 
     A.A muhabirinin Meteoroloji Bölge Müdürlüğü yetkililerinden aldığı bilgiye göre, Kayseri'de dün gece hava sıcaklığı eksi 19 dereceye kadar düştü. 
     Yetkililer, son yılların en soğuk gününün yaşandığını, bu gece ise hava sıcaklığının eksi 15 derece olmasının beklendiğini kaydettiler. 
     Hava sıcaklığının eksi 19 dereceye kadar düşmesi nedeniyle kent merkezinde sabah saatlerinde bazı araçlar çalıştırılamadı. Otomobilini çalıştıran sürücüler, komşularının otomobillerine aküden kablo desteği sağlayarak yardımcı oldular. Özellikle dizel motorlu araçların çalıştırılmasında aşırı soğuk nedeniyle güçlüklerin ortaya çıktığı görüldü. 
     Kayseri'nin Pınarbaşı İlçesi'nde ise hava sıcaklığı gece eksi 22.8 dereceye düştü. Yetkililer, geçen yıl hava sıcaklığının en düşük eksi 10 derece olarak ölçüldüğünü kaydettiler. 
     
</TEXT>
</DOC>
