<DOC>
<DOCNO> 216806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur23.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Kıbrıs'ta önemli konulara salıdan itibaren başlanacak'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Kıbrıs'la ilgili görüşmelerde çok önemli konulara Salı gününden itibaren başlanacak'' dedi. 
     Gül, Basın Yayın ve Enformasyon Genel Müdürlüğü ile Kayseri Valiliği'nce düzenlenen ''10. Yerel Medya Eğitim Semineri''ne katıldı. 
     Seminerde gazetecilerin soruları üzerine, Kıbrıs'la ilgili görüşmelerde çok önemli konulara Salı gününden itibaren başlanacağını belirten Gül, şunları söyledi 
     ''Ümit ediyoruz ki her iki taraf, gerçekten samimi bir şekilde anlaşmaya varmak için gayret sarf eder. Eğer olmazsa dörtlü olarak, Yunanistan ile Türkiye'nin katılımıyla uzlaşma sağlanmaya çalışılacak. O da olmazsa, Genel Sekreter'e kalacak. En nihai kararı, her iki tarafın halkı verecek, sonra meclisleri verecek. 
     Türkiye başından beri KKTC ile birlikte uzlaşmacı bir tavır takip etti. Ada'da kalıcı bir barışın olması için problemleri bu safhada azaltarak bitirmek gerekir. Yani birleşik Kıbrıs ilan edildiğinde, iki toplumun ayrı şekilde yaşamaya hazır hale getirildiğini, mümkün olduğu kadar Ada'nın gerçeklerini dikkate alarak problemleri ayıklamak ve her iki toplumun en az problemli bir şekilde bir araya getirilmesi gerekir. Bizim gayretlerimiz bu yönde olacaktır. Bununla ilgili de nelere önem verdiğimizi, herkes, bütün dünya zaten biliyor. Salı günü esas konulara girildiğinde bu konuda mesafe alınır.'' 
     
     ''ARTIK KAN DÖNEMİ BİTTİ'' 

     Ada'da artık kan döneminin bittiğini ve bundan sonra bu işlerin savaşsız-kavgasız halledilmesi gerektiğini belirten Gül, ''Eğer bir çözüm olmazsa, bu çözümün olmayışına çeşitli vesileler neden olabilir. Anlaşmaya varamayabilirler. Referanduma gidildiğinde iki taraf veya taraflardan biri hayır diyebilir. O zaman herkes hakkını kullanmış olacaktır. O zamanki şartlar altında neler yapılacağına hep beraber bakacağız'' şeklinde konuştu. 
     Türkiye'nin gelecekte su sıkıntısı çekip çekmeyeceği yönündeki bir soruyu da Gül, ''Böyle bir şey söz konusu değil. Zaten yeteri kadar sorun var, çözülüyor yeni sorunlar ortaya çıkamasın'' diye yanıtladı. 
     
     "MEDYANIN NE DEDİĞİNİ DİKKATE ALMAK GEREKİR" 

     Dışişleri Bakanı ve Başbakan Yardımcısı Abdullah Gül, ''Bir ülkeyi en iyi şekilde idare edebilmek ve başarılı olabilmek için, gerçekten medyanın ne dediğini dikkate almak gerekir'' dedi. 
     Gül, Basın Yayın ve Enformasyon Genel Müdürlüğü ile Kayseri Valiliği'nce düzenlenen 10. Yerel Medya Eğitim Semineri'ne, TBMM Başkanvekili Sadık Yakut ile katıldı. 
     Bakan Gül, burada yaptığı konuşmada, medyanın, ülkenin gelişmesi ve demokratikleşmesinde çok önemli görevler üstlendiğini söyledi. 
     Bir toplumun demokratikliğinden bahsetmek için basının özgürlüğü ve şeffaflığının bir arada değerlendirilmesi gerektiğini ifade eden Gül, şöyle konuştu 
     ''Demokratikleşme için basın çok önemli görevler üstlenmiştir. Basın da sadece ulusal basınla sınırlı değildir. Ancak ulusal basın, imkanlarıyla o kadar çok ağırlığını ortaya koymuştur ki, yerel ve bölgesel basın kuruluşlarını, imkanlar, ilgi olarak adeta bastırmış vaziyettedir. O bakımdan bu toplantıyı çok faydalı ve değerli buluyorum. Hükümetimiz seçimlerden sonra işbaşına geldiği günden sonra şu sözü vermiştir Türkiye'yi sadece sayısal gücümüzle idare etmeyeceğiz. Sayısal gücümüzün yanında çok iyi diyaloglar içinde olacağız. 
     Diğer siyasi partiler, medya ve sivil toplum örgütleri ile iyi ilişkiler içinde olacağımızı her defasında tekrarladık. Bir ülkeyi en iyi şekilde idare edebilmek ve başarılı olabilmek için, gerçekten medyanın ne dediğini dikkate almak gerekir. Aslında medya bir anlamda kamu görevi yapıyor. Halkın duygularını, düşüncelerini iktidara en iyi şekilde ulaştıran araç medyadır. Sadece haber olarak değil, aynı zamanda halk adına tenkitleri, kritikleri yaparken de aslında hükümetlere, ülkeyi yönetenlere en iyi yardımı yapıyorlar.'' Medyaya her zaman değer verdiklerini ve değer vermeye devam edeceklerini kaydeden Abdullah Gül, yeni çıkacak olan Basın Kanunu'nu medya mensuplarıyla işbirliği içinde çıkaracaklarını belirtti. 
     
     ''YEREL BASININ DESTEKLENMESİ GEREKİYOR'' 

     Basın Kanunu için çok kapsamlı çalışmalar yapıldığını vurgulayan Bakan Gül, şöyle devam etti 
     ''Bu kanun çıkarken göreceksiniz gelişmiş, kalkınmış ülkelerde, AB'nin tam üyesi olan ülkelerde basın-yayın hürriyeti hangi seviyedeyse, Türkiye'de de o seviyede olacaktır. O bakımdan bu kanun çıkarken, sizlerin temsilcilerinin katkısı olacaktır. Bu anlamda çok kapsamlı çalışmalar yapılmıştır. Özellikle yerel basının, imkanlar ve eğitim açısından desteklenmesi gerekiyor. 
     Bir ülkede kalkınma, topyekun olursa anlamlı olur. Sadece sanayi yatırımlarının gelişmesi veya ticaretin gelişmesi değil, gerçek anlamda kalkınma olması için ekonomik kalkınmayla, demokratik ve kültürel gelişmenin birlikte olması lazım. Tam anlamıyla refah seviyesine ulaşması için bu gereklidir. O açıdan yaptığınız görev önemlidir. Türkiye'nin geleceğinde daima basının rolü olacaktır. Daima yeri geldiğinde basının yönlendirici etkisi olacaktır. Daima yeri geldiğinde karanlıkta kalan yanlışları ortaya çıkarmak, öncelikle basının görevi olacaktır.'' Tüm kurumlarda olduğu gibi basın kuruluşlarının da kendini gözden geçirmesi ve özeleştiri yapması gerektiğini ifade eden Gül, bu bakımdan eğitim toplantılarının faydalı olduğunu sözlerine ekledi. 
     
</TEXT>
</DOC>
