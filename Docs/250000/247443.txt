<DOC>
<DOCNO> 247443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/dunya/dun01.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Osetya'da savaş bulutları 
</HEADLINE>
<TEXT>


Gürcistan'dan ayrılıp Rusya'ya bağlanmak için başvurmaya hazırlanan Güney Osetya, birliklerini alarma geçirdi 

CENK BAŞLAMIŞ Moskova 


Gürcistan'dan bağımsızlığını ilan eden Güney Osetya, Tiflis'in askeri müdahaleye hazırlandığı gerekçesiyle birliklerini alarma geçirdi ve Rusya'ya katılmak için girişimde bulunmaya başladı. 
Yine Gürcistan'a bağlı Acara'da kısa süre önce savaşın eşiğinden dönülmesinin ardından Kafkasya'da başka bir gerginlik yaşanıyor. Gürcistan Başbakanı Zurap Jvaniya, Rusya'nın Güney Osetya topraklarına gizlice 150 araçlık askeri konvoy gönderdiğini öne sürdü, ancak Moskova iddiayı yalanladı. 
Aniden Moskova'ya gelen Güney Osetya Başkanı Eduard Kokoytı, Rusya Federasyonu'na katılmak için başvuruda bulunacaklarını açıkladı. Sınır bölgesine yerleştirilen Gürcü askerleri arasında ABD'li uzmanların da yer aldığını öne süren Kokoytı, Güney Osetya ordusunun savaşa hazır duruma getirildiğini söyledi. 
Gerginliği tırmandıran son gelişme, Dinamo Tiflis futbol takımının maç yapmak üzere binlerce taraftarıyla Güney Osetya'daki bir Gürcü köyüne gideceğinin açıklanması oldu. Güney Osetyalı yetkililer, buna izin verilmeyeceğini söyledi 


</TEXT>
</DOC>
