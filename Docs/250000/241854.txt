<DOC>
<DOCNO> 241854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/siyaset/axsiy02.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dere geçerken at değişmez 
</HEADLINE>
<TEXT>


Blair, Gül'e "Eskiden toplantılarda Türkiye konusu açılınca herkes gerilirdi. Yunanistan, Kıbrıs sorunlarından hepimiz sıkılmıştık, artık bu değişti" demiş 

CENK BAŞLAMIŞ Moskova 


Dışişleri Bakanı Abdullah Gül, KKTC'deki erken seçim tartışmalarına, "Dere geçerken at değiştirilmez" sözleriyle tepki gösterdi. Gül, KKTC'de erken seçim olasılığıyla ilgili soruya önce, "Tabii, onların iç işlerine karışmayız" yanıtını verdi. Gül, daha sonra da KKTC'nin kritik bir dönemden geçtiğini ve şu anda istikrara büyük ihtiyaç duyduğunu söyledi. 
Referandum sonrası uluslararası alanda Türkiye ve KKTC lehine oluşan havanın milyarlarca dolarlık reklamla bile sağlanamayacağını vurgulayan Gül, BM Genel Sekreteri Kofi Annan'ın açıklayacağı raporun olumlu olması için büyük çaba harcadıklarını belirtti. 
Gül, geçmişte Ankara'nın Moskova'ya "Rumların sözcüsü" gözüyle baktığını, ancak bu durumun değiştiğini, Rusya'nın Kıbrıs'la ilgili eski politikasını değiştireceğine inandığını söyledi. 
Gül, uluslararası alanda Türkiye'ye bakışın nasıl değiştiğini, Blair ve Putin'le arasında geçen konuşmaları aktararak anlattı. Gül, Blair'in kendisine, "Eskiden toplantılarda Türkiye konusu açılınca herkes gerilirdi, çünkü saatlerce sürecek tartışmaların açılacağını bilirdik. Yunanistan'la anlaşmazlık, Kıbrıs sorunu gibi konulardan hepimiz sıkılmıştık. Ama artık bu durum değişti" dediğini söyledi. 
Gül, Kremlin'de şubat ayında görüştüğü Putin'in de TBMM'nin Irak krizinin başında takındığı tutumu "Bu bence son 10 yılın en önemli olaylarından biridir" diye övdüğünü söyledi. 

Meslektaşıyla buluştu 

Gürcistan Cumhurbaşkanı Mihail Saakaşvili, Dışişleri Bakanı ve Başbakan Yardımcısı Abdullah Gül'ü Camlı Köşk'te kabul etti. Görüşmeden görüntü alınmasına izin verildi, ancak basına açıklama yapılmadı. Gül, Saakaşvili'yi ziyareti öncesinde de, Gürcistan Dışişleri Bakanı Falome Zura Bişvili ile yanda Dışişleri Bakanlığı Konutu'nda kahvaltıda bir araya geldi. 


</TEXT>
</DOC>
