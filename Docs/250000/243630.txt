<DOC>
<DOCNO> 243630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur07.html </URL>
<DATE> 2004/05/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hollanda Veliaht Prensi Willem Alexander ve eşi İstanbul'u geziyor... 
</HEADLINE>
<TEXT>

     Hollanda Veliaht Prensi Willem Alexander ve eşi Prenses Maxima, İstanbul'un bazı tarihi ve turistik yerlerini gezdi. 
     Prens Alexander ile Prenses Maxima, ilk olarak Sultanahmet Camii'ne geldi. 
     Cami avlusunda bir süre tarihi yapı hakkında bilgi alan Prens ve Prenses'e, burayı dolaşan Hollandalı turistler sevgi gösterisinde bulundu. 
     Daha sonra ayakkabılarını çıkartarak camiye giren Prens ve Prenses, Sultanahmet Camii'nin imamı Metin Balcı'dan bilgi aldı. 
     Prenses Maxima'nın saçlarını beyaz bir eşarpla örttüğü gözlenirken, imam Balcı çıkışta Prens Alexander ve Prenses Maxima'ya üzerinde lale deseni bulunan çini tabak hediye etti. 
     Hollanda Veliaht Prensi Willem Alexander ile eşi Prenses Maxima, daha sonra yürüyerek Yerebatan Sarnıcı'na geçtiler. 
     İstanbul Büyükşehir Belediyesi Kültür A.Ş. Genel Müdürü Cengiz Özdemir'in kapıda karşıladığı Prens ve Prenses, sarnıcı dolaşarak Medusa heykelinin bulunduğu bölüme geçti. 
     Buradaki gezilerinin ardından Prens Alexander ve Prenses Maxima, yine yürüyerek Ayasofya Müzesi'ne gitti. Müzeyi gezen Prens ve Prenses, yetkililerden bilgi aldı. 
     Prens Alexander, müze içindeki dilek taşına parmağını sokup dilek diledikten sonra eşine dönerek, ''Bu dilekten sonra hala bir prens olmayı diliyorum'' diye espri yaptı. 
     Gazetecilerin ''ne dilediğini'' sorması üzerine de Prens Alexander, ''dileğini söyleyemeyeceğini'' bildirdi. 
     Daha sonra ikonların bulunduğu ikinci katı basına kapalı olarak gezen Prens, Prenses ve beraberindeki heyet, özel bir otobüse binerek Ayasofya Müzesi'nden ayrıldı. 
     
     "ÇOK GÜZEL 3 GÜN GEÇİRDİK" 

     Hollanda Veliaht Prensi Willem Alexander, Türkiye'de çok güzel 3 gün geçirdiklerini belirterek, ''Buradan ülkeniz hakkında çok iyi intibalar edinmiş olarak ayrılacağız'' dedi. 
     Prens Alexander ile eşi Prenses Maxima, Sultanahmet'teki tarihi ve turistik yerleri gezmelerinin ardından, Hasköy'deki Rahmi M. Koç Müzesi'ne geldiler. 
     Burada, aralarında Anadolu Ajansı'nın da yer aldığı 5 basın kuruluşunda çalışan medya mensuplarına özel açıklama yapan Prens Alexander, eşi ve kendi adına konuştuğunu vurgulayarak, Türkiye'ye geldiklerinden dolayı büyük mutluluk duyduklarını söyledi. 
     Prens Alexander, daha önce Türkiye gezisini 2 kez iptal ettiğini hatırlatarak, sözlerini şöyle sürdürdü 
     ''Türkiye'ye gelmek, birçok insanla tanışmak, Türkiye hakkında daha iyi fikir sahibi olmamıza yardımcı oldu. Ankara'da Cumhurbaşkanı ve Başbakan'la görüştüm. Çok ciddi ve iyi görüşmeler oldu. Daha sonra Kapadokya ve Kayapınar'a gittik. Buradaki gezimiz, Hollanda'ya gelen Türk göçmenlerin eskiden nasıl yaşadıklarını görmek ve anlamak bakımından yardımcı oldu.'' Anadolu'da yaşamın nasıl olduğunu da bu geziyle anladıklarını ifade eden Prens Alexander, ''Daha sonra İstanbul'a geldik. İstanbul öyle bir şehir ki kendi başına büyüleyici bir özelliği var'' dedi. 
     Prenses Maxima'nın daha önce de geldiği için İstanbul'u kendisinden daha iyi bildiğini anlatan Prens Alexander, ''Türkiye'de çok güzel 3 gün geçirdik. Buradan ülkeniz hakkında çok iyi intibalar edinmiş olarak ayrılmış olacağız. Bu da bize, dışarıdan, medyadan izlerken, burada ne olduğunu daha iyi anlamamıza neden olacak'' diye konuştu. 
     
     TÜRKİYE'NİN AB ÜYELİĞİ... 

     Hollanda Veliaht Prensi Alexander, ''Türkiye'de aradığınızı buldunuz mu '' şeklindeki bir soru üzerine, ''Türkiye hakkında gerçek fikir sahibi olmak için gelip görmek lazım'' dedi. 
     ''Türkiye'nin Avrupa Birliği AB üyeliğine ilişkin ne düşünüyorsunuz '' şeklindeki soruyu ise Prens Alexander, şöyle yanıtladı 
     ''Buraya gelmeden 1 hafta önce Başbakanınız, Wall Street Journal ile yaptığı röportajda, 'ülkeleri hakkında karar vermeye yetkileri olmayan kişilerle bu tip konuları görüşmeyeceğini' söyledi. Benim de bu konuda, anayasal pozisyonum gereği konuşmaya yetkim yok. Fakat 'off the record' olarak görüş alışverişinde olmayacağımız anlamına gelmez. Gezi sırasında tabii bu konular da gündeme geldi. Çok güzel görüşmeler yaptık. Tabii bunlar off the record kalacak.'' Prens Alexander, bu tür konuları sadece Cumhurbaşkanı Ahmet Necdet Sezer ve Başbakan Recep Tayyip Erdoğan ile değil, Kayapınar'daki çocuklarla bile görüştüklerini, o çocukların da bu konuları çok iyi bildiklerini vurguladı. 
     Willem Alexander, ''Gezi boyunca özellikle Türkiye'nin şu anda yaşadığı değişiklikler, en çok konuştuğumuz konuydu'' dedi. 
     
     FUTBOL SOHBETİ... 

     Fenerbahçe'de oynayan Hollandalı milli futbolcu Van Hooijdonk'u nasıl buluyorsunuz '' sorusu üzerine de Prens Alexander, Fenerbahçe'nin şampiyonluğu kazandığını ve bu başarısında Van Hooijdonk'un katkısı bulunmasının mutluluk verici olduğunu söyledi. 
     Portekiz'de yapılacak Avrupa Futbol Şampiyonası'na Türkiye'nin katılamamasının üzüntü verici olduğunu da belirten Prens Alexander, geçtiğimiz Dünya Kupası'nda Türkiye A Milli Futbol Takımı'nı izlemekten mutluluk duyduklarını, hatta Hollanda'da yaşayan Türkler'in Türk milli takımının başarısını da kutladıklarını ve Dünya Kupası'nda Hollanda'nın olmaması nedeniyle vatandaşlarının da Türk komşularıyla birlikte Türkiye'nin başarısına sevindiklerini kaydetti. 
     Prens Alexander, ''Kral olacaksınız, ama kral olmak istiyor musunuz '' sorusuna ise, ''Kral olma fikri bana büyük bir mücadele yeteneği veriyor. 21. Yüzyıl'da ulusuma hizmet etme şansı, güzel bir şans'' diye karşılık verdi. 
     Hollanda Veliaht Prensi Alexander ve eşi Prenses Maxima, daha sonra Koç Holding Bilgi Grubu Başkanı Ali Koç ile birlikte Rahmi M. Koç Müzesi'ni gezdi. 
     
</TEXT>
</DOC>
