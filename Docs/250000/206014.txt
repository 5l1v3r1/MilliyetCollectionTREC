<DOC>
<DOCNO> 206014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko22.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 2003'te yelkenimizi rüzgarla doldurduk, ilerledik 
</HEADLINE>
<TEXT>

     Devlet Bakanı Kürşad Tüzmen, Türkiye'nin ihracatındaki artışın dünyadaki ortalama ihracat artış rakamının çok üzerinde gerçekleştiğini ve rekorlar kırdığını belirterek, ''2003'te esen rüzgarla yelkenlerimizi güzel doldurduk, ilerledik. Aynı şekilde devam etmeliyiz'' dedi. 
     Tüzmen, ihracat rakamlarının açıklandığı basın toplantısında yaptığı konuşmada, 2003 yılında 47.9 milyar dolar ve Aralık ayında 4.9 milyar dolar ihracat gerçekleştirildiğine işaret ederek, Türkiye Cumhuriyeti tarihinde gerek yıl, gerekse ay bazında bu tutarın bugüne kadar yakalanamadığına dikkat çekti. 
     Bakan Tüzmen, bu ihracat rakamının özverili çalışmaların sonucu olduğunu ifade etti. 
     İhracatın ençok arttığı ülkelerin başında yüzde 100'e varan bir oranla Birleşik Arap Emirlikleri'nin geldiğini belirten Tüzmen, Çin ile yüzde 85, Suriye ile yüzde 64.2, İspanya ile yüzde 62.8, Rusya ile yüzde 56.4, İran ile yüzde 58.9, Yunanistan ile yüzde 54.3 artış yaşandığını kaydetti. 
     İhracatın komşu ülkelerle yüzde 56 arttığını bildiren Tüzmen, ''Doğru strateji ve ciddi takiple dış ticaret ailemizin ulaştığı bu rakamlar, artık bence herkesce ne kadar tartışılırsa tartışılsın, kimsenin çok fazla eleştiremeyeceği rakamlar haline geldi'' dedi. 
     Tüzmen, çevre ülkelerle ihracatın yüzde 30-35, OECD ülkeleriyle yüzde 30, AB ile yüzde 33 seviyesinde arttığını ifade etti. 
     Tüzmen, ''Esasında biz, dünya ticaretini baz almalıyız. Dünya ihracatı ortalama yüzde 13.7 oranında arttı. Bunların arasında dev ülkeler de var. Türkiye ihracatı ise yüzde 33 artış sağladı'' dedi. 
     
     ŞİMDİ MALİYETLERİ DÜŞÜRME ESAS HEDEF 
     Tüzmen, şimdi maliyetleri düşürmenin esas hedefleri olduğunu ifade etti. 
     Eximbank'ın faiz oranlarının aşağıya çekilmesinde geçen yıl liderlik yaptığını, 8 kere öncü indirim gerçekleştirdiğini belirten Tüzmen, ''Eximbank'ın kuruluşundan bugüne verdiği en düşük rakama, yüzde 16'ya çekildi. Bu tarihinde ilk defa oluyor'' dedi. 
     Tüzmen, bankanın ihracatçılara kullandırdığı kredinin 6.4 milyar dolar düzeyinde kaldığına işaret ederek, ''Gönül isterdi ki daha fazlasını yapalım. Ancak Türkiye'nin imkanları bu kadarına müsaade etti. Bugün artık ihracatçılarımız Eximbank'dan sıkıntısı kalmadan ihracat hamlesine devam ediyor'' diye konuştu. 
     Tüzmen, ihracatçıların ihracata odaklanmasını sağladıklarını, bürokrasi gibi sıkıntılarla kendilerinin ilgilendiğini söyledi. 
     Gümrüklerle ilgili yaptıklarından bahsederken, 30 yıldır kimsenin değiştirmeye cesaret etmediği kanunları değiştirdiklerini belirten Tüzmen, ''Gümrük Kanunu da değiştiriyoruz. Yasadışı ticaret için en zor, yasal ticaret için en kolay hale getireceğiz'' dedi. 
     
     İHRACATÇI İL SAYISI ARTACAK 
     ''Bizi izlemeye devam edin, yapacağımız çok şey var'' diyen Tüzmen, önümüzdeki dönemde ihracatçı il sayısını artıracaklarını, KOBİ'leri gerçek ihracatçı haline getireceklerini söyledi. Tüzmen, yeni yılda çeşitli sekörlere ilişkin görüşlerini şöyle açıkladı 
     ''2004 hazır giyim sektöründe moda-marka yılı olacak. Yazılım sektörü de yıldız sektörlerden birisi olacak. Otomotiv ve yan sanayiinde yıldız kenarlarını daha da keskinleştirip, ufuklara doğru yol olmasını sağlayacağız. Organik tarım ihracatına yöneleceğiz. Beyaz eşyada Avrupa'da yüzde 30 pay alalım istiyoruz. Kuyumculuk ihracatında tasarım ve kalitede dünya yıldızı olacağız.'' Önümüzdeki günlerde Fas ile serbest ticaret anlaşması gerçekleştireceklerini bildiren Tüzmen, Akdeniz ve islam ülkeleri ile serbest ticaret ortamı sağlamaya çalıştıklarını söyledi. 
     Bu ay içerisinde sınır ticaret merkezinin ilkinin İran, daha sonra Suriye sınırında açılacağını belirten Tüzmen, ihracatçılara yönelik bilgi bankası kurma çalışmalarının da devam ettiğini kaydetti. 
     Tüzmen, hedef pazarları arasında Uzakdoğu ve Güneydoğu Asya, Ortadoğu, Bağımsız Devletler Topluluğu, Afrika ve Kuzey Amerika bulunduğunu anlattı. 
     
     ''HAYDİ UYANIN İHRACATA GİDİYORUZ'' 
     2004-2006 yılı ihracat stratejik planını hazırladıklarını ifade eden Tüzmen, bunun uygulama ve değerlendirme yapısını oluşturduklarını, Ocak ayında çalışma gruplarının teşkil edileceğini bildirdi. Tüzmen, ''Az uyumayı sevenler bu gruplara katılacak'' diye konuştu. 
     Tüzmen, bir plan olmadan istenilen yere varılamayacağını vurgulayarak, şöyle konuştu 
     ''Varacağınız limanı önceden kestiremiyorsanız, yelkenliniz varsa hangi rüzgar eserse essin hiçbir işinize yaramaz. O rüzgarlar estiği dönemde sizin iyi yelken açmanız lazım. 2003'de esen rüzgarla yelkenimizi güzel doldurduk ve ilerledik, aynı şekilde devam etmeliyiz.'' Devlet Bakanı Tüzmen, konuşmasını ''2004'ün başında haydi uyanın arkadaşlar beraber ihracata gidiyoruz'' diyerek tamamladı. 
     Tüzmen daha sonra soruları yanıtladı. 
     
</TEXT>
</DOC>
