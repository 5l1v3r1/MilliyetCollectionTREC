<DOC>
<DOCNO> 230000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur07.html </URL>
<DATE> 2004/04/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Almanlar'ın yüzde 27'sinin tercihi Türkiye... 
</HEADLINE>
<TEXT>

     Turizm Araştırma ve Strateji Merkezi ile Alman Bild Gazetesi'nin gerçekleştirdiği ankette, Almanların yüzde 27'sinin Türkiye'de en az bir kez tatil yaptığı belirlendi. 
     Turizm Araştırma ve Strateji Merkezi Başkanı, MNG Holding Yönetim Kurulu Üyesi Hüseyin Baraner, AA muhabirine yaptığı açıklamada, Almanya'da 1100 kişi ile gerçekleştirilen ankette, Almanların yüzde 27'sinin Türkiye'de en az bir kez tatil yaptığının, Türkiye'ye gelenlerin büyük çoğunluğunun ise 30-59 yaş arasında olduğunun ortaya çıktığını kaydetti. 
     Türkiye'de tatil yapanların yüzde 20'sinin ortaokul mezunu, yüzde 33'ünün ise lise ve üniversite mezun olduğuna dikkati çeken Baraner, ''Ankete katılanlara 'Türkiye'de tatil yapmayı düşünür müsünüz ' sorusu sorulduğunu, bu soruya yüzde 46'sının 'evet', yüzde 54'ünün ise 'bilmiyorum, olabilir' yanıtını verdikleri, ancak 'hayır' demedikleri görüldü'' dedi. 
     
     ALMAN AİLELERİN YÜZDE 57'Sİ... 

     Baraner'in verdiği bilgiye göre, anket sonuçlarında Alman ailelerin yüzde 57'si tatil için Türkiye'ye gidebileceğini belirtirken, bunlardan yüzde 'ünün 30-44 yaş arasında, yüzde 44'ünün 45-59 yaş arasında, yüzde 27'sinin ise 60 yaş üzerinde olduğu ortaya çıktı. 
     30 yaş altındaki gençlerin yüzde 74'ü, 30 yaş üzerindekilerin ise yüzde 17'sinin Türkiye'ye tatile gittiği de belirlenen ankette, ''Türkiye'de en çok neyi seviyorsunuz '' sorusuna Alman kadınlarının yüzde 72'si ile erkeklerin yüzde 86'sı ''deniz, kum ve güneş'' yanıtını verdi. 
     Ankete katılanların büyük bölümünün fiyatları uygun bulduğu ve Türk mutfağını beğendiğinin de ortaya çıktığını ifade eden Baraner, en önemli sonucun da ankete katılanların yüzde 96'sının Türk misafirperverliğinden memnunluğu olduğunu vurguladı. 
     
     ''TÜRK YAŞAMI BİR YOL HALİNE GELDİ'' 

     Baraner, anketin sonuçlarına bakıldığında, artık Türk yaşamının Avrupa'da da bir yol haline geldiğini ve istenildiğini vurgulayarak, şunları söyledi 
     ''Türkiye sadece alt ve üst yapıya değil, manevi değerlerine de yatırım yapmalıdır. Türkiye'nin denizi, kumu, güneşi var. Alışveriş hayatı, Türk mutfağı, Türk müziği, Türk kültürü de turistlere bir yaşam biçimi olarak sunulmalıdır. Turiste sunduğumuz ürünler, diğer Akdeniz ülkelerinden farklı olmalıdır. Gelecek yıl en yoğun rekabet turizmde yaşanacaktır. Çünkü ülkeler, kendi ekonomilerinin motoru olarak turizmi görüyorlar. Dünyada artık Türkiye'de olduğu gibi bir çok sektörün ateşleyicisi turizm oldu. Bu nedenle Türkiye'nin artık sadece reklam ile değil yemeği, dansı, sanatı, sineması, müziği ile kendisini tanıtması gerekli. 2004 yılında Türk turizmcileri, Akdeniz çanağında liderliğe oynayacaktır.'' 
     
</TEXT>
</DOC>
