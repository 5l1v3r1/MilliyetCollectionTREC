<DOC>
<DOCNO> 211101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur34.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 3 ayrı izinsiz gösteri düzenlendi... 
</HEADLINE>
<TEXT>

     Beyoğlu ve Küçükçekmece'de 3 ayrı izinsiz gösteri düzenlendi. 
     Beyoğlu İstiklal Caddesi üzerindeki Galatasaray Lisesi önünde toplanan DEHAP üyesi yaklaşık 50 kişilik grup, kapatılan HADEP'in Silopi İlçe Başkanı Serdar Tanış ile ilçe yöneticisi Ebubekir Deniz'in 3 yıl önce ortadan kaybolmalarına ilişkin basın açıklaması yapmak istedi. 
     Ellerinde Tanış ve Deniz'in fotoğraflarını taşıyan grup, polis tarafından izinsiz gösteri yaptıkları gerekçesiyle dağılmaları yönünde uyarıldı. 
     Bunun üzerine ellerindeki basın bültenlerini gazetecilere veren grup, olaysız olarak dağıldı. 
     Bu arada, Taksim'deki Gezi Parkı'nda toplanan İstanbul Üniversitesi öğrencilerinden oluşan bir grup da, haklarında başlatılan disiplin soruşturmalarını protesto amacıyla 15 Ocak'ta başlattıkları açlık grevine son verdiklerini bildirdiler. 
     Çeşitli sloganlar atan grup, bir öğrencinin basın açıklamasını okumasından sonra dağıldı. 
     Öte yandan, Küçükçekmece Kanarya Şahin Caddesi üzerinde toplanan bir grup da terör örgütü elebaşı Abdullah Öcalan lehine sloganlar atarak, gösteri yaptı. 
     Caddeye bir pankart bırakan grup, polis olay yerine gelmeden ara sokaklara girerek dağıldı. 
     
</TEXT>
</DOC>
