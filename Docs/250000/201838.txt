<DOC>
<DOCNO> 201838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko09.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener "Kararı Kıbrıs halkı verecektir" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, KKTC'de yarın yapılacak seçimlere ilişkin olarak, ''Kararı verecek olan Kıbrıs Türk halkıdır'' dedi. 
     Şener, Sermaye Piyasası Kurulu'nun SPK Abant'ta düzenlediği yıllık değerlendirme toplantısında verilen arada gazetecilerin KKTC'deki seçimlere ilişkin sorularını yanıtladı. 
     Başbakan Yardımcısı Şener, seçimlerden KKTC'nin güçlü olarak çıkacağını, her şeyin şeffaf ve saydam olduğunu, tüm dünyada da bu saydamlığın izlendiğini kaydetti. 
     Şener, şunları söyledi 
     ''Kıbrıs'ta bu ilk seçimler değildir. Kıbrıs Türk toplumu da seçim atmosferine yakın bir toplumdur. Daha önceki seçimlere baktığımızda Cumhurbaşkanı seçiminin yoğunluk kazandığını görüyoruz. Parlamento seçimlerine sadece Kıbrıs Türk halkının yoğun ilgisi artmış değil. Aynı zamanda uluslararası ilginin de çok yoğun olduğunu görüyoruz.'' 
     
     ''KKTC KENDİNİ FİİLİ OLARAK KABUL ETTİRMİŞTİR'' 
     Dünyanın değişik ülkelerinde, değişik grupların KKTC'deki seçimi izlediğini anlatan Şener, ''Resmi kimliğe, kişiliğe sahip kişiler yoğun bir şekilde KKTC'deki seçimleri izliyorlar. Orada ne olup bittiğinin sonuçlarını değerlendirmeye çalışıyorlar. Yapılan beyanlarda açıklamalarda bile KKTC'yi tanımayan bazı kimliklerin ve mercilerin seçimlere yönelik beyanlarda bulunduklarını görüyoruz. Bu en azından şunu ortaya atıyor KKTC fiili olarak kendisini kabullendirmiştir'' dedi. 
     Şener, olaya KKTC açısından baktığını belirterek, KKTC'nin bütün kurumlarıyla var olduğunu ve seçimin KKTC'deki demokrasinin gelişim düzeyini dünyaya göstermek açısından önemli olduğunu söyledi. 
     Seçimlerde bir takım partiler olduğunu, partilerin yoğun bir seçim kampanyası yürüttüklerini anlatan Şener, ''ama karar verecek olan Kıbrıs Türk halkı olacaktır'' dedi. 
     ''Seçime Annan Planı'nın oylanması açısından bakılabilir mi'' şeklindeki soru üzerine Şener, şunları kaydetti 
     ''Ben o çerçevede değerlendirme yapmıyorum. Daha genel bir değerlendirme yapıyorum. Hangi partinin hangi söylemine kimin ne kadar oy verdiği zaten yarın itibariyle ortaya çıkacaktır. Bu değerlendirmeyi yapmak Kıbrıs Türkü'ne aittir.'' Şener, yargı konusundaki tartışmalara ilişkin bir soru üzerine de yargıyla siyaset arasında bir çatışmanın olamayacağını, kuvvetler ayrılığı bulunduğunu, herkesin görev ve sorumluluklarının Anayasada belirtildiğini ifade etti. 
     
</TEXT>
</DOC>
