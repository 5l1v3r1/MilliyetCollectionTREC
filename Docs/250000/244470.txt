<DOC>
<DOCNO> 244470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko45.html </URL>
<DATE> 2004/06/01/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Ekonomiden Kısa Kısa... Balıkesir SMMMO yönetimi güven tazeledi... 
</HEADLINE>
<TEXT>

     Balıkesir Serbest Muhasebeci ve Mali Müşavirler Odası SMMMO Başkanlığı'na yeniden Onur Yılmaz seçildi. 
     Yılmaz, seçimlerde oy kullanan 560 üyeden 307'sininin oyunu alarak başkanlığa seçilirken, odanın yeni yönetimi Mete Çetin, Salih Özden, Onur Eryaman, Metin Yalçın'dan oluştu. 
     Yılmaz, yaptığı açıklamada, yeni dönemde meslek içi eğitim çalışmalarını arttırarak sürdüreceklerini belirterek, ayrıca odaya yeni bir hizmet binası ve sosyal tesis kazandıracaklarını, web sitesini de aktif hale getireceklerini söyledi. 
     
     BALIKESİR'DE HUBUBAT HASAT FİYATLARI... 
     Balıkesir'de hububat hasat fiyatları belirlendi. 
     Balıkesir Ziraat Odası Başkanı Sami Sözat, Tarım İl Müdürü Bülent Sancaktaroğlu ve biçer-döver sahiplerinin katılımıyla Ziraat Odası'nda düzenlenen toplantıda, 2004 yılı hububat hasat fiyatları görüşülerek karara bağlandı. Buna göre, bir dönüm biçim ücreti 6 milyon 900 bin, bir adet balya ücreti 700 bin ve bir saatlik patoz ücreti de 22 bin lira olarak belirlendi. 
     Sami Sözat, hasat öncesinde köy muhtarlıklarıyla biçer döver sahibi arasında ''Hasat Sözleşmesi'' yapılmasının zorunlu hale getirildiğini belirterek, çiftçilerden, herhangi bir sorunla karşılaşmaları halinde ziraat odaları veya Tarım İl Müdürlüğü'ne müracaat etmelerini istedi. 
     
     MUHTARLARA DGD ANLATILDI 
     Burdur'da muhtarlara doğrudan gelir desteği DGD ödemeleri hakkında bilgi verildi. 
     Tarım İl Müdürlüğü'nde düzenlenen toplantıda, Proje İstatistik Şube Müdürü Nurten Güz ve Doğrudan Gelir Koordinatörü Mehmet Sağdıç, Burdur'da görev yapan muhtarlara doğrudan gelir desteğini anlattı. 
     Mehmet Sağdıç, muhtarların kira sözleşmesi ve muvafakatnamelerin onaylanmasına dikkat etmeleri gerektiğini belirterek, ''Onaylayacağınız belgelerdeki usulsüzlüklerden sizler sorumlu olacaksınız. Bu yüzden her türlü onay işlemlerinde dikkatli olun'' diye konuştu. 
     
</TEXT>
</DOC>
