<DOC>
<DOCNO> 219036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur06.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Konak Belediye Başkan adayı, adaylıktan çekildi... 
</HEADLINE>
<TEXT>

     CHP Konak Belediye Başkan Adayı Dilara Sürgü Ersözlü, ''adaylıktan çekildiğini'' açıkladı. 
     Ersözlü, yaptığı yazılı açıklamada, ''Büyükşehir Belediye Başkanı Ahmet Piriştina'nın önerisiyle, Konak Belediye Başkanlığı'na aday olduğunu'' bildirdi. 
     Ersözlü, şunları kaydetti 
     ''Adaylığı, heyecanla, coşku duyarak kabul ettim. Ama gördüm ki, CHP'nin bazı değerli üyeleri, parti yönetiminin önemli bir bölümü, bu seçime tepki gösterdi. Tepkileri de yoğunlaştırarak sürdürdüklerini izliyorum. Bütün bu gelişmeleri, hem üzülerek, hem de saygıyla karşılıyorum. Bu tepki ve gelişmelerin, İzmir'e çok hizmetler vermiş olan Piriştina'ya ve bizzat CHP'ye büyük zarar vereceğini düşündüm.'' Ersözlü, açıklamasının son bölümünde, Ahmet Piriştina'ya, Genel Başkan Deniz Baykal'a, İl Başkanı Alaattin Yüksel'e, desteklerinden dolayı teşekkür ettiğini, CHP yönetiminin, kendisine daha uygun bir karar almasının yolunu açabilmek için ''CHP Konak Belediye Başkan adaylığından çekildiğini'' ifade etti. 
     CHP İzmir İl Başkanı Alaattin Yüksel de AA muhabirine yaptığı açıklamada, Ersözlü'nün istifa kararının,''Kendilerine, Konak İlçe'ye ve İl Seçim Kurulu'na resmen bildirilmediğini, 6 Mart'a kadar yeniden belediye başkan adayı gösterme şanslarının bulunduğunu'' bildirdi. 
     İZFAŞ Genel Müdürü Ersözlü'nün adaylığının açıklanmasından sonra kentte adayların belirlenmesinin Büyükşehir Belediye Başkanı Piriştina'ya bırakıldığını öne süren bazı partililer, yönetimi suçlayarak istifa etmişlerdi. 
     
</TEXT>
</DOC>
