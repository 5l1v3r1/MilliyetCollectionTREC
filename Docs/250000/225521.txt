<DOC>
<DOCNO> 225521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy11.html </URL>
<DATE> 2004/03/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Dawson İnsan hakları şikayetleri kamu hizmetlerinden kaynaklanıyor 
</HEADLINE>
<TEXT>

     AB Komisyonu Türkiye Temsilciliği Heyeti ve Avrupa Komisyonu Müsteşarı Martin Dawson, Türkiye'de İnsan Hakları il kurullarına yapılan şikayetlerin, genellikle kamu hizmetlerinden kaynaklanan eksikliklerle ilgili olduğunu söyledi. 
     Dawson, Giresun Vali Vekili Ömer Karaman'ı ziyaretinde, Türkiye'nin AB üyeliği sürecine ilişkin hazırlanacak 2004 yılı İlerleme Raporu için çalışmalar yaptıklarını belirtti. 
     Hazırladıkları bu raporda mümkün olduğunca adil, nesnel ve çok kapsamlı bilgi kaynaklarına dayanmak istediklerini ifade eden Dawson, ''O nedenle farklı bölgelerde ziyaretlerde bulunuyoruz, değişik gruplarla tanışıyoruz ve bu sahalarda yapılanları gözlemlemeye çalışıyoruz'' dedi. 
     Dawson, gazetecilerin, çalışma yapılan bölgelerde İnsan Hakları İl Kurulları'na en çok hangi tür şikayetlerin yapıldığıyla ilgili sorularını, şöyle cevaplandırdı 
     ''Türkiye'de İnsan Hakları il kurullarına yapılan şikayetler, genellikle kamu hizmetlerinden kaynaklanan eksikliklerle ilgilidir. Bunun için Türkiye'de mutlaka bir ombudsmanlık müessesesi, yani kamu denetçiliği müessesesinin kurulmasının çok farklı olacağını düşünüyoruz. İşlevi bakımından İnsan Hakları İl Kurulları çok iyi çalışıyorlar. Bu kurullardaki üyeler ne kadar çok gayret gösterirlerse, bu çalışmalardan o kadar daha iyi sonuçlar alınacaktır.'' Konuşmanın ardından, Dawson'a Vali Vekili Karaman sepetle fındık hediye etti. 
     
</TEXT>
</DOC>
