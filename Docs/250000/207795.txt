<DOC>
<DOCNO> 207795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/ekonomi/eko02.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yatırımın meyvelerini toplamaya başladık...' 
</HEADLINE>
<TEXT>

   Ford Otosan Genel Müdürü Durak, "2003'ü, toplam satışlarda lider kapattık. Bu başarı, krize rağmen sürdürülen yatırımın meyvesini almaya başladığımızı gösteriyor" dedi 
      EKONOMİ SERVİSİ 
   
   Ürettiği hafif ticari araç sınıfındaki Transit Connect ile büyük başarı sağlayan Ford Otosan, 2003 yılında, toplam otomotiv pazarında birinciliği elde etti. 
   2003 yılında hem üretim, hem de ihracat rekorları kıran Ford Otosan, Türkiye pazarında gerçekleştirdiği 60 bin 75 adet satışla 2002 yılına göre satışlarını yüzde 148.5 artırırken, 2002'de elde ettiği iç pazar liderliğini pekiştirdi. 
   Ford Otosan, geçtiğimiz yıl 18 bin 82 adet otomobil, 14 bin 59 adet Transit Connect, 23 bin 587 adet Transit, bin 357 adet Ranger pickup ve 2 bin 990 adet de Cargo kamyon sattı 
   Geçmiş yıllarda yaşanan zorlu ekonomik koşullarda dahi ara vermeden yaptıkları yatırımların meyvelerini 2003'te toplamaya başladıklarını söyleyen Ford Otosan Genel Müdürü Turgay Durak, 2003'te toplam otomotiv pazarının, bir önceki yıla göre yüzde 124 büyüdüğünü, Ford Otosan'ın ise aynı dönemde iç pazardaki satış performansını yüzde 148.5 artırdığını belirtti. 
   
   'Ürün yelpazemiz genişledi' 
   1998'de uygulamaya aldıkları büyüme stratejilerinin en önemli ayağı olan 750 milyon euro'luk yeni fabrika ve yeni ürün yatırımlarını, yaşanan zorlu ekonomik koşullara rağmen ara vermeden hızla tamamladıklarını hatırlatan Durak, "2001'de yeni Transit'i, 2002'de Avrupa'da 2003 yılının ticari aracı seçilen Transit Connect'i, yeni Fiesta'yı ve otomobillerde dizel motor seçeneklerini, 2003'te de sırasıyla Fusion, Street Ka, Yeni Cargo ve Focus C - Max'i pazara sunarak tüm ürün yelpazemizi genişleterek yeniledik" diye konuştu. 
   
   'Tarihi rekor kırdık' 
   Geçen yılın üretim ve ihracat açısından da çok başarılı bir yıl olduğuna değinen Turgay Durak, şöyle devam etti 
   "2003 yılında 114 bin 503 ticari araç ürettik ve bu üretimin 75 bin 159 adedini ihraç ederek 776 milyon euro ihracat geliri elde ettik. İthal araçlarla beraber 137 bin 631 adet toplam araç satışıyla 1 milyar 817 milyon euro ciro elde ettik. Bu rakamlar Ford Otosan tarihinde bugüne kadar elde edilen en yüksek rakamlardır. Ka'dan Cargo'ya kadar otomotiv sektöründe en geniş ürün yelpazesine sahip bir şirket olarak hedefimiz 2004 yılında da, 2003'te elde ettiğimiz başarıları daha yukarılara taşımak olacak." 
   
   
</TEXT>
</DOC>
