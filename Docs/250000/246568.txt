<DOC>
<DOCNO> 246568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo09.html </URL>
<DATE> 2004/06/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şenes Erzik Del Bosque, son yılların en başarılı hocasıdır... 
</HEADLINE>
<TEXT>

     UEFA 2. Başkanı ve FIFA Fair-play Komitesi Başkanı Şenes Erzik, Beşiktaş'ın sözleşme yaptığı İspanyol Teknik Direktör Vincente Del Bosque'ye övgüler yağdırdı. 
     Işık Sigorta'nın düzenlediği ''11 Altın Adam'' yarışmasına konuk olarak katılan Erzik, Beşiktaş'ın İspanyol teknik adamla anlaşmasının kendisi için sürpriz olmadığını belirterek, şöyle konuştu 
     ''Çünkü biliyordum. Kulüp Başkanı Yıldırım Demirören, bana bunu sordu ve adaylardan bahsetti. Matthaeus'un Beşiktaş'ı derleyip toparlayacak bir hoca olduğuna inanmıyorum dedim. UEFA'daki arkadaşlarıma da danıştım ve Matthaeus'un diplomasının olmadığını, teknik direktörlük eğitiminden geçmediğini öğrendim. Beşiktaşlı yöneticiler kendi istekleri ile Matthaeus'tan vazgeçtiler. Del Bosque sorulduğunda ise inandığım, ciddi, güvenilir, çalışkan ve Real Madrid'de hakkı yenmiş bir hoca olduğunu belirttim. Şova meraklı olmadığından dolayı görevine son verilmiş, son yılların en başarılı, en haksızlığa uğramış hocasıdır. Ondan sonrasını da gördük. Aslında Real Madrid'in yönetim sorunu var.'' Şenes Erzik, Del Bosque'nin Beşiktaş'a hayırlı olmasını da dileyerek, başarılı olacağına inandığını söyledi. 
     İspanyol teknik adamın geçmişte altyapının başında bulunduğunu da vurgulayan Erzik, ''Kendisi genç oyuncularla çalışmış bir hoca. Aslını inkar edeceğini zannetmiyorum'' dedi. 
     
     ''BU SEZON UEFA KRİTERLERİ İLE İLGİLİ SORUN YOK'' 

     Şenes Erzik, UEFA Kriterleri'nin 31 Mayıs tarihinden itibaren yürürlüğe girdiğini dile getirerek, bu sezon UEFA Kriterleri ile ilgili kulüplerin sorunu bulunmadığını söyledi. 
     UEFA kupalarına katılacak kulüplere Futbol Federasyonu tarafından lisans verildiğini ve yeterlilik belgesinin alındığını kaydeden UEFA 2. Başkanı Erzik, şöyle konuştu 
     ''UEFA burada yerel federasyonları lisansör kılmasına rağmen, zaman zaman kulüpleri gelip seçecek ve kendisi denetleyecek. Aralarında uygunluğunu tespit ettiklerine teşekkür edecek, eğer kriterlere uygunluğunu tespit etmemişse, tabii ki karşılığında bazı müeyyideler uygulanacak. Bunlardan bir tanesi, gelecek sezon tekrar katılma hakkını elde ederse, bu kulübün Avrupa kupalarına katılamaması şeklinde olacak. Aynı sezon içinde bu cezanın uygulanması mümkün değil.'' 
     
     FUTBOL FEDERASYONU YASASI 

     Futbol Federasyonu Genel Kurulu hakkında sorulan sorulara yanıt vermekten kaçınan Şenes Erzik, Futbol Federasyonu Yasası'nda yapılan değişikliklere de olumlu baktığını anlattı. 
     Delege sayısının artırılmasının demokrasi açısından iyi olduğunu vurgulayan Erzik, ancak sayının artması kadar delegelerin özelliklerinin de önem taşıdığını söyledi. Erzik, genel kurulda aday sayısının birden fazla olmasının da demokrasi açısından olumlu olduğunu belirtti. 
     
     ''BEŞİKTAŞ KONGRESİ DÜNYAYA ÖRNEK OLDU'' 

     Şenes Erzik, Beşiktaş'ın geçen günlerde yapılan genel kurul toplantısının tüm dünyaya örnek olduğunu ifade etti. 
     ''Son Beşiktaş kongresini büyük bir gıpta ile izledim'' diyen Erzik, şöyle devam etti 
     ''Türkiye adına, gelecek adına, genç kardeşlerimiz adına çok ümitlendim. O kadar mutlu oldum ki, 4 Başkan adayı saygı, sevgi dolu insanlar, çıktılar, ekiplerini kurdular. Birlikte hareket edip, salona birlikte geldiler. Sadece Türkiye'ye değil, dünyaya örnek bir kongre yaptılar, ülkemiz adına çok mutlu oldum, gurur duydum.'' 
     
     AB ADAYLIĞI 

     Erzik, Avrupa Birliği üyeleri içinde yabancı futbolcu kısıtlaması bulunmadığını, AB ile adaylık görüşmelerine başlaması halinde, Türkiye'de de kısıtlamaların yapılmasının çok zorlaşacağını söyledi. 
     Kendisinin federasyon başkanı olduğu dönemde Türk futbolu için yabancı oyuncu kısıtlaması getirdiklerini ve bu nedenle Fenerbahçe Kulübü ile aralarında mücadele yaşandığını hatırlatan Erzik, ''Elbette milli takımı da düşünmelisiniz. Ancak, Avrupa Birliği'ne girerseniz bu kısıtlamaları yapamazsınız. Allah federasyon başkanına kolaylık versin, çünkü AB'ye adaylık görüşmesinin başlamasından sonra buradan yapılacak transferlere kısıtlama getirmek çok zor olur'' dedi. 
     
     ŞAMPİYONLAR LİGİ FİNAL MAÇI 

     Şenes Erzik, UEFA'nın Atatürk Olimpiyat Stadı'na 2005 Şampiyonlar Ligi final maçını verirken, bazı şartları da öne sürdüğünü kaydetti. 
     UEFA'nın bu stadın maça kadar canlı tutulmasını ve maçların oynanmasını istediğini vurgulayan Erzik, şunları söyledi 
     ''Galatasaray'ın Olimpiyat Stadı ile ilişkilerini göze alırken, finali de göz önünde bulundurmak gerekir. UEFA'ya stadın canlı tutulması için de taahhütler verildi. Bunların arasında milli maçların yapılacak olması da var. UEFA bunun önemle üzerinde duruyor.'' Şampiyonlar Ligi finali için hazırlıkların beklemediği hızla yürüdüğünü ifade eden Şenes Erzik, sözlerini şöyle tamamladı 
     ''Yeni belediye başkanının seçilmesinin ardından işler hızlandı. Artık rahatladım, ümidim ileriye doğru daha fazla. Başta tereddütlerim vardı. Şampiyonlar Ligi finali, büyük bir başarıyla organize edilecek, gönlümüz rahat olsun, benim çok rahat.'' 

     
</TEXT>
</DOC>
