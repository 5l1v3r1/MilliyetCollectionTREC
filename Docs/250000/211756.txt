<DOC>
<DOCNO> 211756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo16.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'dan taraftara tribün çağrısı... 
</HEADLINE>
<TEXT>

     Fenerbahçe Kulübü Başkanı Aziz Yıldırım, taraftarlardan, Trabzonspor maçında takımlarını centilmence desteklemelerini istedi. 
     Aziz Yıldırım, kulübün resmi internet sitesinden taraftarlara seslendi. ''Gelin, Trabzonspor maçını bir futbol karnavalına çevirelim'' diyen başkan Yıldırım, bu maçın Fenerbahçe için büyük önemi bulunduğuna değindi. 
     Yıldırım, şunları kaydetti 
     ''Bütün tribünleri bayraklarımızla ve flamalarımızla bir bayram yerine dönüştürüp, fair-play'in en güzel örneklerini sergileyelim. Takımımız açısından önemli bir maç. Alacağımız 3 puan hepimiz için büyük önem taşıyor. Taraftarlarımız, bu maçta takımımızı yalnız bırakmayacaktır.'' Sarı-lacivertli taraftarların centilmence destek sağlayacağından emin olduğunu ifade eden Yıldırım'ın açıklaması şöyle 
     ''Hiç kimse başka türlü beklentilerin içinde olmasın. Trabzonspor maçında olay çıkabileceğini ümit edenler, boş heveslere kapılmasın. Taraftarlarımız, rakip takıma konukseverliğin en güzel örneğini gösterecek, kendi takımını da her zaman olduğu gibi başından sonuna kadar en iyi şekilde destekleyecektir. Buna kalpten inanıyorum. 
     Fenerbahçe Şükrü Saracoğlu'ndaki atmosfer diğer statlardan farklı. Stadımızda her zaman yönetici, takım ve taraftar bütünleşmesinin en iyi örneklerini verdik. Bundan sonra da tek yürek olup, hep beraber başarıların tadını çıkaracağız.'' 
     
</TEXT>
</DOC>
