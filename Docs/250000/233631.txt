<DOC>
<DOCNO> 233631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonyas05.html </URL>
<DATE> 2004/04/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Maradona'nın yattığı hastanenin önü tapınağa döndü... 
</HEADLINE>
<TEXT>

     Arjantinli ''futbol ilahı'' Maradona'nın Buenos Aires'te yattığı hastanenin önü tapınağa döndü. Dini tablolar, tesbihler ve mesajlarla hastane önüne gelen Maradona hayranları, hastanenin çevresini ''hac yerine'' çevirdiler. 
     Eski yıldızın hayranları, hastanenin bir duvarını da Maradona'nın fotoğrafları, gazete kesikleri, dini simgeler ve mesajlarla donattılar. Hastane yönetimi, bina önüne konan yüzlerce ''adağı'' kaldırıp atsa da, bu çabalar işe yaramıyor. Zira kaldırılan nesnelerin yerini anında yeni mumlar, Hz. Meryem ikonları, tesbihler ve çiçekler alıyor. 
     Hastane yetkilileri, eski futbol yıldızı için ''Maradoooo'', ''Maradooo'' şeklinde slogan atanları da susturmakta zorlanıyor. Maradona hayranlarının gürültüsü, hastanede yatan diğer hastaları rahatsız ediyor. 
     Hastane yönetimi, Maradona'nın sağlık durumunu izlemek için nöbet tutan yerli ve yabancı gazetecilerden sessiz olmalarını ve hastanede yatan 170 kişiye saygı göstermelerini istedi. 
     Maradona, kalp ve solunum rahatsızlığınden geçen Pazar günü acilen hastaneye kaldırılmış ve durumunun ağır olduğu açıklanmıştı. 

     
</TEXT>
</DOC>
