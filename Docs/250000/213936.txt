<DOC>
<DOCNO> 213936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur19.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ve yağışlı hava geliyor... 
</HEADLINE>
<TEXT>

     Türkiye, Salı gününden itibaren Balkanlar üzerinden gelen soğuk ve yağışlı havanın etkisine girecek. Hafta sonuna kadar etkisini sürdürecek soğuk ve yağışlı hava, sıcaklıkların 10-12 derece azalmasına neden olacak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, yarın Marmara, Batı Karadeniz, Ege ve Akdeniz'de yağmur ve sağanak şeklinde görülecek yağışlar, 10 Şubat Salı günü Kıyı Ege dışında tüm yurtta etkili olacak. Genellikle yağmur şeklinde görülecek yağışlar hava sıcaklığında beklenen azalma ile birlikte Trakya, batı Karadeniz'in iç kesimleri, İç Anadolu'nun kuzeybatısı ile İç Ege'de karla karışık yağmur ve kar şeklinde devam edecek. 
     11 Şubat Çarşamba günü ise Marmara'nın doğusu, Karadeniz, İç Anadolu'nun kuzey ve doğusu, Doğu Akdeniz ile Doğu ve Güneydoğu Anadolu'da yağış bekleniyor. Yağışlar, Doğu Akdeniz ile Güneydoğu Anadolu'da yağmur, diğer yerlerde karla karışık yağmur ve kar şeklinde olacak. 
     Soğuk ve yağışlı havanın hafta sonuna kadar yurdun kuzey iç ve doğu kesimlerinde etkisini sürdüreceği ve hava sıcaklıklarının Salı gününden itibaren hafta sonuna kadar hissedilir derecede 10-12 derece azalacağı bildirildi. 
     
</TEXT>
</DOC>
