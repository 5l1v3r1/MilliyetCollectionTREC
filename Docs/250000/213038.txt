<DOC>
<DOCNO> 213038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/yazar/akyol.html </URL>
<DATE> 2004/02/04/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye ve İran modelleri 
</HEADLINE>
<TEXT>

   
   ULAŞTIRMA Bakanı Binali Yıldırım'ın sözleri çağımızın temel dinamiklerinin bir örneğini yansıtıyor 
   - İran, uçak filosunu genişletmek istiyor ama Amerikan ambargosu yüzünden bunu yapamıyor. Bizden yardım istediler... 
   İran'ın elindeki uçakların bakım ve yedek parça ihtiyacını karşılayacak tesis ve teknoloji Türkiye'de var. Kredi açacak gücümüz de var. 
   Ancak Amerikan patentli yedek parçalar Amerika'nın iznine bağlı. İranlılar Türkiye'ye "ABD ile aramızı bulun da bu işi yapalım" diyor. 
   Dahası, petrol zengini İran Türkiye'den "işlenmiş benzin" almak istiyor 
   İmam Humeyni Havaalanı'nın işletmesini Türk firması Tepe - Akfen yapacak... 
   Dikkat ediyor musunuz teknoloji ve uluslararası ilişkiler ağı ne kadar önemli Kısaca küreselleşme... 
   
   İRAN Dışişleri Bakanlığı binasında devrim günlerinden kalma çini yazılı bir 'düstur' vardır 
   L şarq , l garb 
   İnqılab - ı İslam 
   Ne Doğu, ne Batı İslam devrimi 
   Üçüncü Dünyacılığın 'İslami' versiyonu... 
   Zamanla coşkular yatıştı, asıl ihtiyaçlar ortaya çıktı. Artık İran kendini kapattığı "devrimci tecrit"ten çıkmak, dünyaya açılmak gereğini görüyor. 
   Reformist Cumhurbaşkanı Ayetullah Hatemi, Türk Dışişleri Bakanı Abdullah Gül'e diyor ki 
   - Türkiye'nin AB'ye girmesini çok istiyoruz, o zaman biz de Avrupa'ya komşu oluruz 
   İran'ın ihtiyaçlarının somut örnekleri uçak yedek parçasıdır, "işlenmiş benzin"dir, ileri teknoloji ve organizasyon yeteneği gerektiren "havaalanı işletmeciliği"dir... Ama bu teknik ihtiyaçlar belli bir hukuki ve siyasi düzeni de olmazsa olmaz kılıyor Kadın erkek eşitliğinden liberal demokrasiye kadar uzanan, küreselleşmeye açık bir süreç... 
   İran bunun sancılarını yaşıyor. 
   
   İKTİSAT tarihçisi Charles Issawi göstermiştir ki, Türkiye 1900'lerin başında İslam dünyasının en ileri ülkesiydi. Şimdi de öyleyiz. 
   Ama yüzyılda çok şey değişti. 1900'lerin ilk yarısında Stalin, Hitler ve Mussolini, daha sonraları Castro da göz kamaştırmıştı Ama artık hızlı gelişmenin tek yolunun olduğu yüzyıllık tecrübe ile kanıtlandı Açık toplum, piyasa ekonomisi, liberal demokrasi ve son yarım asırdır da küreselleşme... 
   Türkiye İslam toplumlarına ve genelde kalkınmak isteyen ülkelere 'model' olacaksa, yani gelişmişliği sebebiyle özenilen bir ülke haline gelecekse bunun yolu bellidir Açık toplum, liberal ekonomi ve liberal demokrasi... 
   Türkiye'nin bugünkü gelişmişlik düzeyinde bu piyasa ekonomisinin ve Batı ile yakın ilişkilerimizin katkısı iyi görülmelidir. 
   İran'daki "devrim" nasıl İran'ı tecrit edip içine kapatmışsa, Türkiye'de de başka türlü "devrim"ler adına "yerimiz mazlum milletlerin yanıdır" diyerek Üçüncü Dünyacılık yapıldı, yabancı sermayeye, teknolojiye, liberalleşmeye, piyasa ekonomisine, Batı ile ilişkilere, küreselleşmeye karşı çıkıldı, hem de kendilerini 'ilerici' sanarak 
   Hala bu kafada olanlar az değil. 
   Türkiye 1930'lara takılarak değil, liberalleşmeye, dünyaya açılmaya devam ederek başarılarıyla esin kaynağı olan bir model haline gelecektir. 
   
      
   
   
</TEXT>
</DOC>
