<DOC>
<DOCNO> 229904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko09.html </URL>
<DATE> 2004/04/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Novartis İlaç Yerli yabancı ayrımı bizi üzüyor 
</HEADLINE>
<TEXT>

     Novartis İlaç Grup Başkanı Altan Demirdere, ilaç sektörünün yaşadığı sorunların çözümü için hükümet düzeyinde yapılan görüşmelerin belli noktalara geldiğini söyledi. 
     Novartis'in katkıları ile yapılan bir Sağlık Ünitesi'nin açılışı için geldiği Samsun'da A.A muhabirine ilaç sektörünün sorunlarıyla ilgili değerlendirmede bulunan Novartis İlaç Grup Başkanı Altan Demirdere, yaşanan sorunların yavaş yavaş giderildiğini kaydetti. 
     ''Yeni hükümetimizle yapılan görüşmelerde çok kolay olmasa da belirli noktalara gelmiş bulunuyoruz'' diyen Demirdere, bunun daha da iyileşeceğine emin olduklarını ifade etti. 
     En büyük sıkıntılarının başında ''yerli-yabancı'' ayrımı geldiğini belirten Demirdere, şunları kaydetti 
     ''Biz kendimizi Türkiye'nin en büyük yerli firması olarak kabul ediyoruz. Ne demekse yerli firma Yatırım yapan, istihdam yaratan, ihracat yapan... Ve bunların hepsini Novartis yapmaktadır. Dolayısıyla biz kendimizi en büyük yerli firma olarak görüyoruz. Belki genel merkezimiz İsviçre'de ama biz kendimizi en büyük Türk firmasından daha Türk olarak hissediyoruz. Hatta vizyonumuz bir yerde araştırma da yapmak. Dolası ile yerli-yabancı diye bir ayrım yapılması bizi üzüyor. Ama zannediyorum bunu da aştık.'' 
     
     YENİ YATIRIMLAR 
     Kurtköy'de 100 milyon dolar yatırımla bir tesis kurulması çalışmalarının sürdüğünü anlatan Demirdere, fabrikanın üretiminin yaklaşık yüzde 60'ının 40 dolayında ülkeye ihraç edilmesinin planlandığını söyledi. 
     Demirdere, üretim ve ihracatın yanı sıra asıl beklentilerinin Türkiye'de bir araştırma merkezi kurulması olduğunu ifade ederek, şunları kaydetti 
     ''Novartis'in dünyadaki 10 üretim tesisinden biri Türkiye'de ise, niye 6 araştırma tesisinden bir tanesi de Türkiye'de olmasın Tabi bunun için hep beraber çalışmamız lazım. Ama burada hükümetimizin de desteğine ihtiyacımız var. Patentle ilgili yasanın çıkması lazım bir an önce. Veri koruma yasasının çıkması lazım. Yani yatırımcıya uygun bir ortamın olması lazım. Onun dışında zaten Türkiye'de muhteşem bir beyin gücü ve çok kaliteli bir iş gücü var. Bunlar birleşince, niye 6 araştırma merkezinden biri olmasın diye düşünüyor insan. Bundan sonraki hedefimiz de budur inşallah.'' Demirdere, firmasının, tıbbi faaliyetlerin yanı sıra sosyal ve kültürel birçok etkinliğe destek sağladığını da bildirdi. 
     
</TEXT>
</DOC>
