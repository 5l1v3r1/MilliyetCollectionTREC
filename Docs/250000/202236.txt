<DOC>
<DOCNO> 202236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/soneko08.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Makro ekonomik istikrarın devamı, önceliğimiz 
</HEADLINE>
<TEXT>

     Devlet Bakanı Ali Babacan, Türkiye'nin AB standartlarında bir ekonomiye ulaşması için, büyüme hızını arttırması ve büyümeyi sürekli kılması gerektiğini vurguladı. 
     Babacan, ''dolayısıyla diğer ülkelerin yürüyerek aldığı mesafeyi, biz koşarak almak durumundayız. Ancak yüksek oranlı sürdürülebilir büyüme, bize istediğimiz tempoda koşma imkanı verecektir'' dedi. 
     Devlet Bakanı Babacan, Dünya Bankası tarafından hazırlanan ''Türkiye Ülke Ekonomik Değerlendirme Raporu''nun açıklanması nedeniyle Ankara Hilton'da düzenlenen toplantıya katıldı. 
     Babacan, açılışta yaptığı konuşmada, uygulanmakta olan ekonomik programın halkın talepleriyle, Türkiye'nin gerçekleriyle, aynı zamanda evrensel normlarla bire bir örtüştüğünü söyledi. 
     Babacan, yurt içi ve yurt dışında Türkiye'nin yıldızının hızla yükselmesi ve başarılarının takdir ediliyor olmasının, uygulanan ekonomik program sayesinde olduğunu belirtti. 
     Dünya Bankası'nın bu çalışmasıyla sunduğu orta vadeli perspektifin ekonominin geleceğine ilişkin değerlendirmeleri de zenginleştireceğini ifade eden Babacan, raporun şu ana kadar yaptıklarının objektif olarak değerlendirmesi, eksiklerin giderilmesi ve geleceğe ilişkin önlemlerin alınması açısından son derece önemli olduğunu bildirdi. 
     
     MAKRO EKONOMİK İSTİKRAR 
     Türkiye'nin AB standartlarında bir ekonomiye ulaşması için, büyüme hızını arttırması ve büyümeyi sürekli kılması gerektiğini belirten Babacan, şöyle devam etti 
     ''Dolayısıyla diğer ülkelerin yürüyerek aldığı mesafeyi, biz koşarak almak durumundayız. Ancak yüksek oranlı sürdürülebilir büyüme, bize istediğimiz tempoda koşma imkanı verecektir. 'Dur ve kalk' politikalarının, krizlerle sürekli bölünen büyüme süreçlerinin ne kadar maliyetli olduğu hepimizin malumudur. Doğru politika uygulamaları ve makro ekonomik istikrarın önemi, bu noktada daha da iyi anlaşılmaktadır.'' Siyasi istikrar ve güven faktörünün, ekonomik başarıda ne kadar hayati bir öneme sahip olduğunun son bir yıl içinde görüldüğünü belirten Babacan, Türkiye'nin yıllardır, hatta on yıllardır görmediği kadar düşük enflasyon oranlarına ulaştığını, ekonomik aktivitenin arttığını ve büyümenin hızlandığını söyledi. 
     Faizlerin düştüğünü, döviz kurunun istikrar kazandığını kaydeden Babacan, ''artık ekonominin gelecek bir kaç ayı değil, bir kaç yılı konuşulmaktadır. Yatırımcılar, ekonomiye daha uzun vadeli bir perspektifle bakabilir hale gelmiştir'' dedi. 
     İçinde bulunulan bu teşvik edici tablonun, halkın hükümete olan güveni ve inancı sayesinde oluştuğunu belirten Babacan, şöyle dedi 
     ''Şüphesiz hükümetimizin kararlığı, şeffaf ve akılcı ekonomik politikaları, bu sürece katkıda bulunan en önemli unsurlardır. Rasyonel ekonomik politikaların ürettiği bu olumlu tablonun devam ettirilmesi için gerekli her tedbir bundan sonra da alınmaya devam edecektir. 
     Dünya Bankası raporunda da üzerinde önemle durulan makro ekonomik istikrarın devamı, önümüzdeki yıllarda da hükümetimizin en büyük önceliği olmaya devam edecektir. İstikrarı bozmaya, güven ortamını zedelemeye yönelik hiç bir gerginliğe, hiç bir girişime hükümetimiz izin vermeyecek, ekonomik programımız ilk günkü heyecan, dinamizm ve kararlılıkla sürdürülecektir'' 
     
     SOSYAL POLİTİKA UYGULAMALARI 
     Babacan bu arada, Dünya Bankası raporunun sürdürülebilir bir büyüme performansına ulaşmak için altını çizdiği ikinci bir hususun da güçlü sosyal politikaların uygulanması olduğunu vurgularken, Türkiye'de bugüne kadar uygulanan ekonomik programların en önemli eksiğinin, 'sosyal politikaları ıskalamak olduğunu' ifade etti. 
     Bakan Babacan, geçmişte masa başında hazırlanan, yanlızca rakamlardan, göstergelerden ve grafiklerden oluşan Türkiye gerçeklerinden uzak programların, yoksulluğu, işsizliği, gelir dağılımındaki adaletsizliği arttırdığını ve doğal olarak da başarısızlıkla sonuçlandığını bildirdi. 
     2003 yılında emeklilerin maaşlarına yapılan zam, Zorunlu Tasarruf Fonu'nun tasfiyesi ve hak sahiplerine haklarının ödenmesi, kömür yardımı, öğrencilere kitap yardımı ve yoksullukla mücadele gibi sosyal politikaların başarıyla uygulandığını anlatan Babacan, uygulama sürecinde ekonomik dengelerin bozulmasını engelleyecek önlemler alındığını ifade etti. 
     
</TEXT>
</DOC>
