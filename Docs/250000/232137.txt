<DOC>
<DOCNO> 232137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonyas11.html </URL>
<DATE> 2004/04/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Almanya'daki 'Yıldız Aranıyor'da Ümit Güven bir üst tura çıktı 
</HEADLINE>
<TEXT>

     Alman özel televizyon kanalı SAT.1 tarafından düzenlenen ''Star Search 2'' Yıldız aranıyor 2 adlı yarışmada 16 yaş üstü şarkı yarışması dalında Ümit Güven 27 bir üst tura çıktı. 
     Güven, stüdyoda bulunan jüri ve telefonla katılan seyircilerden toplam 36 puan alırken, rakibi Linda Hesse 31 puanda kaldı. Güven yarışmadan sonra, şarkıları hissederek söylediğini, bunun da kazanmasında önemli etken olduğunu belirtti. 
     Kız arkadaşının stüdyoda kendisini izlediğini ifade eden Güven, ''Ona bakarak şarkıları daha bir özenle söylüyorum. Onu çok seviyorum'' dedi. 
     Şarkı sözü yazan Güven, ''Müzik yapma isteğim 6 yaşında başladı. Kendi kendime bir şeyler yapmaya çalışıyordum. Daha sonra kaldığım Katolik yurdunda müzik eğitimi alamadım. Bu rüyamı yurttan ayrıldıktan sonra gerçekleştirmeye başladım'' diye konuştu. 
     SAT.1 tarafından düzenlenen ''Yıldız Aranıyor 2'' yarışmasına 3 Türk katılıyor. Komedi dalında yarın Volkan Erik, 23 Nisan Cuma günü de mankenlik dalında İbo Altıntop bir üst tura geçmek için yarışacaklar. 
     
</TEXT>
</DOC>
