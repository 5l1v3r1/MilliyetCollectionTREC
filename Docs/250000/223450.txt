<DOC>
<DOCNO> 223450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko21.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Kaçak akaryakıtın neden olduğu vergi kaybı 2 milyar dolar'' 
</HEADLINE>
<TEXT>

     Petrol Sanayi Derneği PETDER Yönetim Kurulu Başkanı ve Petrol Ofisi Genel Müdürü Ertuğrul Tuncer, kaçak akaryakıt sorununun çok büyük ekonomik kayıba yol açtığını belirterek, ''Yalnızca 2003 yılı için kaçak akaryakıtın neden olduğu doğrudan vergi kaybı 2 milyar dolar seviyesindedir'' dedi. 
     Tuncer, Türkiye'de kaçak akaryakıt sorunu ve ekonomiye etkilerine ilişkin düzenlediği basın toplantısında, akaryakıt sektörünün gelişimi incelendiğinde son 8 yıllık dönemde motorin tüketiminde çok sınırlı bir artış, benzinde ise önemli bir azalma görüldüğünü söyledi. 
     1996 yılında 8.5 milyon ton olan motorin tüketiminin 1998'de 6.5 milyon tona gerilediğini, 2003 yılında ise 9.6 milyon ton sınırında kaldığını belirten Tuncer, benzinde 4.2 milyon ton olan tüketimin ise geçen yıl 3 milyon tona indiğini kaydetti. 
     1996-2003 yılları arasında 8 yıllık dönemde akaryakıt tüketimi artmazken aynı dönemde otomobil ve ağır vasıta sayısının önemli artış gösterdiğine dikkat çeken Tuncer, Türkiye'de akaryakıt talebinin değişiminin milli gelirden çok farklı davranış biçimi gösterdiğini bildirdi. 
     
     2.5 MİLYON TON KAYIP 

     Yapılan projeksiyon çalışmalarının motorinde en iyi şartlarda normal koşullarda olması gereken tüketim ile gerçek tüketim arasında 2003 yılı itibarıyla 1.5 milyon ton seviyesinde önemli bir açığı ortaya koyduğunu kaydeden Tuncer, benzer şekilde toplam benzin talebinin de oto LPG tüketimi de dahil edilerek yapılan projeksiyonda 2003 yılı itibarıyla 1 milyon ton seviyesinde bir kaybı gösterdiğini vurguladı. 
     Bu projeksiyon tahminlerinin araç başına yakıt tüketiminin 1996 yılından bu yana ortalama yüzde 40 seviyesinde azaldığı varsayımını içerdiğini belirten Tuncer, bu varsayımın aslında kaçak akaryakıt sorununa son derece iyimser yaklaşım tablosunu ortaya koyduğunu, doğal şartlarda ülkede araç başına yakıt tüketiminin bu derece azalmadığının zaten bilindiğini kaydetti. 
     Tuncer, şu görüşleri dile getirdi 
     ''Talep projeksiyonlarında görünen motorin ve benzin tüketim kayıpları yıllara göre değerlendirildiğinde, çok daha büyük bir ekonomik kayıp ortaya çıkmaktadır. Yalnızca 2003 yılı için kaçak akaryakıtın neden olduğu doğrudan vergi kaybı ÖTV artı KDV 2 milyar dolar seviyesindedir. Bu önemli ekonomik kayba ilave olarak, kalitesiz ve kötü akaryakıtın tüketiciye verdiği zararlar, sektörün gelişmesini ve yatırımları engellemesi gibi diğer önemli sorunlar da mevcuttur.'' 
     
     DEVLET İSTERSE BAŞEDEBİLİR 

     Petrol Sanayi Derneği PETDER Yönetim Kurulu Başkanı ve Petrol Ofisi Genel Müdürü Ertuğrul Tuncer, büyük ekonomik kayba yol açan kaçak akaryakıtın ülkeye hangi yöntemlerle girdiğinin bilindiğini belirterek, ''Devlet isterse çok rahat başedebilir'' dedi. 
     Ertuğrul Tuncer, Türkiye'de kaçak akaryakıt sorunu ve ekonomiye etkilerine ilişkin düzenlediği basın toplantısında, kaçak akaryakıtın ülkeye giriş şeklinin 4 ana başlıkta ele alınabileceğini bildirdi. 
     Tuncer bunları sırasıyla, ''karayolu sınır geçişlerinden oluşan, Doğu ve Güney Doğu Anadolu bölgelerinde yoğunlaşan kaçak akaryakıt sorunu'', ''özellikle Mersin ve Antalya bölgesinden deniz yolu ile kaçak olarak giren akaryakıt sorunu'', ''çeşitli deniz ulaşım vasıtalarının kullandığı kaçak akaryakıt'' ve ''kalyak, baz yağı ve solvent ile yapılan illegal karışımlar'' olarak gruplandırdı. 
     Karayolu sınır geçişlerinden kaynaklanan kaçak akaryakıt sorununun birkaç farklı mekanizma ile oluştuğunu anlatan Tuncer, bunlardan ilkinin karayolu sınırlarından geçiş yapan araçların yasal olarak geçmesine izin verilen miktarı kötüye kullanması, diğeri Irak'a yapılan akaryakıt sevkiyatı sırasında yakıtın bir bölümünün yurt içinde kaçak olarak satılması ve Doğu, Güneydoğu bölgelerinde sınır ticareti ve geçişleri ile meydana gelen kaçak akaryakıt olarak dile getirdi. 
     
     GÜNEYDEN DENİZ YOLU İLE KAÇAK GİRİŞ 

     Bu şekilde toplam aylık 45-50 bin metreküp civarında bir kaçak tüketimin söz konusu olduğunu ifade eden Tuncer, Mersin ve Antalya bölgesinde özellikle yüksek iskontolu veya uzun vadeli teslimlerle kendini gösteren faaliyetlerin ise dikkat çekici boyutta olduğunu söyledi. 
     Bu bölgelerde deniz yolu ile büyük ölçekte kaçak akaryakıt girişlerinin olduğunu, miktar tam olarak tespit edilememekle beraber boyutlarının son yıllarda büyük ölçüde arttığını tahmin edildiğini belirten Tuncer, ''çifte liman'' tabir edilen yöntemler kullanılarak veya ''eksik beyan'' vermek suretiyle kaçak akaryakıtın bu bölgelerden deniz yoluyla girdiğini ve yurt içine dağıldığını bildirdi. Ertuğrul Tuncer, bunlara ilave olarak Karadeniz'den gelen kaçak akaryakıtın da denizde ucuz fiyatlarla tekne ve şileplere satıldığını, bu miktarın aylık 10-15 bin metreküp seviyesinde olduğunu vurguladı. 
     Tuncer, açıklamaları sırasında akaryakıt kaçakçılığı ticaretini ifade eden bazı fotoğrafları da gazetecilere gösterdi. 
     Ülkede kaçak akaryakıt sorununun çeşitli uğraşlara ve çalışmalara rağmen etkisini sürdürdüğünü belirten Tuncer, ''Ekonomimiz her yıl en az 2 milyar dolar seviyesinde büyük bir vergi kaybına uğramaktadır. Bu doğrudan vergi kaybına ilave olarak dolaylı vergileri ve tüketicinin gördüğü zararları unutmamak gerekir. Bu kayıp, hem ülke ekonomisi için büyük bir yara, hem de sektörün gelişmesini engelleyen son derece ciddi bir sorun olarak karşımızda durmaktadır'' dedi. 
     
     1 KASA, 1 MASA İLE KURULAN ŞİRKETLER VAR 

     Tuncer, soruları yanıtlarken de, yeni kurulan ve ''1 kasa, 1 masa'' misali çalışan bazı akaryakıt dağıtım şirketlerine dikkat çekti ve haksız rekabet yarattıklarını söyledi. 
     Yüzde 14 iskontolu mal satışı önerildiğini bildiren Tuncer, ''muhakkak illegal faaliyet vardır diye düşünüyorum'' dedi. 
     Güneydoğu'da bazı istasyonların rafineri şekline dönüştüğünü belirten Tuncer, ''Yöntemler biliniyor. Devlet isterse çok rahat baş edilebilir'' dedi. 
     PETDER Yönetim Kurulu Başkanı ve Petrol Ofisi Genel Müdürü Ertuğrul Tuncer, kurşunsuz benzinin pompa fiyatında yüzde 70, motorinde yüzde 66 vergi bulunduğunu belirterek, bu kadar büyük vergi oranlarının kaçakçılığı da cazip hale getirdiğini vurguladı. 
     Tuncer, yeni petrol yasası ile sektörün daha disiplin altına alınacağı iyimserliğini taşımak istediğini, ancak uygulamaları görmek gerektiğini kaydetti. 
     Ertuğrul Tuncer, geçmişte anlı şanlı bir dağıtım şirketi sahibinin, gümrükte çalışan bir kişi için ''300 milyon lira maaş alıyor, ben bunun 7 sülalesini satın alabilirim'' sözünü açık açık söyleyebildiğini belirtti. 
     Bir soru üzerine, üyeleri arasında illegal faaliyetlere karışan şirket bulunmadığını aktaran Tuncer, sorunla mücadele için Maliye Bakanlığı, gümrükler, Petrol İşleri Genel Müdürlüğü, EPDK, emniyet güçleri ve sahil muhafazanın bir koordinasyon içinde çalışmasına ihtiyaç bulunduğunu kaydetti. 
     Tuncer bir soru üzerine, illegal faaliyetlere göz yumarak ekonomik canlılık yaratmanın doğru olmayacağını da ifade etti. 
     
     ''ADRES DE VERİYORUZ, MERSİN'' 

     OPET Yönetim Kurulu Başkanı Fikret Öztürk de söz alarak, modern kaçakçılığın başladığını belirterek, özellikle Mersin'in tank çiftliği haline geldiğini söyledi. 
     Yeni kurulan 7-8 dağıtım şirketinin çok hızlı bir şekilde depolar kurduğunu ifade eden Öztürk, yeni kurulan dağıtım şirketlerinin denetlenmesini istedi. 
     Öztürk konuşmasında, akaryakıt kaçakçılığının gelirinin eroin kaçakçılığının gelirinden daha fazla olduğunu iddia etti. 
     Kar marjı yüzde 4 iken, yüzde 14 iskonto ile mal satılamayacağına dikkat çeken Öztürk, gemilerle yapılan akaryakıt kaçakçılığı konusuna değinirken de, ''Adres de veriyoruz, Mersin'' dedi. 
     Yazar kasa kullanımına karşı olduklarını bildiren PÜİS Başkanı Muhsin Alkan ise bayilerin yazar kasa kullanımına fiziken hazır olmadıklarını söyledi. 
     
     KAÇAKÇILIK YÖNTEMLERİ 

     Bu arada, PETDER'in hazırladığı çalışmaya göre, kaçak akaryakıt yurda şu yöntemlerle giriyor. 
     SINIR FAALİYETLERİYLE Türkiye'ye giriş yapan kamyon ve TIR'ların yanlarında getirmelerine izin verilen miktarlardaki motorinin bir bölümü yurtiçinde pazarlanıyor. Tahmini 30 bin metreküp ay Türkiye'den Irak'a sevkiyatı yapılan kurşunsuz benzin ve motorinin bir bölümü yurt içinde pazarlanıyor. Tahmini 12-16 bin metreküp Doğu ve Güneydoğu Anadolu bölgesinde Habur, Doğubeyazıt, Başkale ve Cilvegözü'nden sınır ticareti ile gelen akaryakıt. Tahmini 3.500 metreküp ay , Toplam aylık 45-50 bin metreküp. 
     FATURASIZ VE YÜKSEK İSKONTOLU SATIŞLAR Özellikle Mersin ve Antalya bölgesinde yüksek iskontolu ve uzun vadeli teslimler ile kendini gösteren faaliyetler. Bu bölgelere deniz yolu ile kaçak akaryakıt girişi oluyor. Bu konuda izlenen yöntemde genellikle eksik veya yanlış beyan vermek veya akaryakıt birkaç farklı limana çifte liman indirilmesi suretiyle yakıt kontrol ve denetimlerden kaçırılıyor. 
     DENİZ MOTORLARI VE TEKNELERLE Ağırlık olarak Marmara ve Karadeniz'de balıkçı motorlarına ve şileplere açık denizde ucuz fiyat ile kaçak akaryakıt satışı yapılmaktadır. 
     Deniz satışları, projeksiyonların 300 bin ton yıl altında görünmektedir. 
     PETDER çalışmasında, solvent ve baz yağı tüketimlerinin gerçek ihtiyaçtan farklı gelişmesinin, benzin ve motorinde karşılaşılan bir diğer kaçak uygulama olarak dikkat çektiği vurgulanıyor. 
     
</TEXT>
</DOC>
