<DOC>
<DOCNO> 204786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/soneko05.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi barışında, 6. taksidin son ödeme günü 31 Aralık... 
</HEADLINE>
<TEXT>

     Vergi Barışı Kanunu'na göre yapılacak ödemelerde 6. taksidin ödeme günü 31 Aralık'ta sona erecek. 
     İstanbul Defterdarı Kadir Boy, yaptığı açıklamada, mükelleflerin ödemelerini bağlı bulundukları vergi daireleri ile Maliye Bakanlığı'nın vergi tahsil anlaşması yaptığı bankalar aracılığıyla yapabileceklerini belirtti. 
     4811 sayılı Vergi Barışı Kanunu kapsamında bulunan borçlu mükelleflerin, 6. taksidi son ödeme günü olan 31 Aralık Çarşamba günü mesai bitimine kadar ödemesi gerektiğini kaydeden Boy, zamanında ödenmeyen taksitlerin her ay için ayrı ayrı yüzde 10 fazlası ile tahsil edileceğini bildirdi. 
     Kadir Boy, mükelleflerden taksit ödemelerini düzenli olarak yapmalarını isteyerek, Vergi Barışı Kanunu'na göre ödenecek 6. taksit ile ödenmeyen vadesi geçmiş taksitler ve diğer cari dönem borçlarının ödenebilmesi için vergi dairelerinin fazla mesai yaptığını anımsattı. 
     
</TEXT>
</DOC>
