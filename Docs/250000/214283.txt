<DOC>
<DOCNO> 214283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko27.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Uçağımız, ışıklarını kapatarak havalandı 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Irak'ta 5-6 yıl içerisinde, 50-60 milyar dolar tutarında yatırım gerçekleştirileceğini bildirdi. Hisarcıklıoğlu, Irak'ta dönüşte karanlık çökmesi üzerine, uçağını tüm ışıklarını söndürerek kalktıklarını söyledi. 
     TOBB Başkanı Hisarcıkloğlu, Irak'a gerçekleştirdiği geziyle ilgili düzenlediği basın toplantısının ardından, soruları yanıtladı. 
     Hisarcıklıoğlu bir soru üzerine, siyasilerin Irak'ta açacakları pencere doğrultusunda, Irak'ta özel sektörün işini yürütebileceğini bildirdi. 
     Irak'ın hem Irak'lılar için hem de Türkiye için çok önemli olduğunu belirten Hisarcıklıoğlu, Türkiye'nin komuşularıyla ticaret hacminin toplam ticaretinin yüzde 5.5-6'ısı seviyesinde bulunduğunu ifade ederek, bunun yetersizliğini vurguladı. 
     Irak'ta, 5-6 yıl içinde gerçekleştirilecek yatırım tutarının 50-60 milyar dolar seviyesinde olacağını ifade eden Hisarcıklıoğlu, buna en iyi katkıyı Türkiye'nin sağlayacağını, çünkü bu coğrafyayı en iyi Türkiye'nin bildiğini kaydetti. 
     Türkiye'nin, Irak'taki yatırım pastasından ne kadar yatırım alıp alamayacağını şimdiden söylemenin güç olduğunu da vurgulayan Hisarcıklıoğlu, önemli olanın, bu ülkeyle ilişkilerin en üst düzeye çıkarılması ve iki ülke arasında ilişkilerin yeniden başlatılması olduğunu söyledi. 
     Hisarcıklıoğlu, Irak ile yeniden üst seviyede ilişkiler başlattıklarını belirtirken, ''biz bunun dünya kamuoyu tarafından da bilinmesini istedik'' dedi. Hisarcıklıoğlu, dünya kamuoyuna özellikle bu mesajı vermek istediklerini bildirdi. 
     Irak'ta sadece müteahhitlik hizmetleri deği,l bunun yanı sıra nakliye ve inşaat malzemeleri sağlanması hizmetinin verilmesinin de söz konusu olduğunu bildiren Hisarcıklıoğlu, bunların önün açılması gerektiğini bildirdi. 
     Bir başka soru üzerine, Irak'a gitmek için TOBB'un iki aydan bu yana oradaki yetkililerle bazı temaslar sürdürdüğünü anlatan Hisarcıklıoğlu, bunun üzerine Irak Geçici Yönetimi Başkanı Paul Bremer'in tarafından davet edildiklerini bildirdi. Hisarcıklıoğlu, bu davet gerçekleşmeden oraya gitmenin, uçuş hattının açılmasının mümkün olmadığını hatırlattı. 
     Türk işadamlarının Irak'ta güvenlik sorununu 6. sırada gösterdiklerini anlatan Hisarcıklıoğlu, Türk işadamlarının Irak'ta iş yapabilmesi için önlerinin açılması, 'ayaklarındaki prangaların çözülmesini' istediklerini bildirdi. 
     
     UÇAKLA IŞIKSIZ KALKIŞ 

     Bir gazetecinin, 'Irak'ta kaldığı süre içinde olağandışı yaşadığı olaylar bulunup bulunmadığını' sorması üzerine Hisarcıklıoğlu, Irak'ta dönüşte karanlık çökmesi üzerine, uçağını tüm ışıklarını söndürerek kalktıklarını anlattı. 
     Hisarcıklıoğlu, Bir gün öncesinde aynı havaalanına 12 tane havan topu atıldığını bildirdi. 
     Otelde yemek yedikleri sırada elektriklerin aniden kesildiğini anlatan Hisarcıklıoğlu, yemeği mum ışığında ''romantik'' bir ortamda yediklerini söyledi. 
     Irak Koordinatörü Büyükelçi Ahmet Ökçün de, bir soruya verdiği yanıtta, Dışişleri Bakanlığı tarafından Irak'a ilettikleri istek ve önerilerin büyük kısmının gerçekleştiğini, bir kısmının da gerçekleşmekte olduğunu, Irak'la ikinci sınır kapısının açılması görüşmelerinin teknik düzeyde devam ettiğini kaydetti. 
     Ökçün, Irak geçici yönetiminin süresinin sona ermesine az bir zaman kalmasına rağmen, bu yönetimde Türklerin de yer alması için gerekli düzenlemeler yapılması halinde oraya bir kaç eleman verilebileceğini söyledi. 
     1 Ocak itibariyle Gümrüklerde tek ücret alınması uygulamasına geçilemediği, bu uygulamanın 27-28 Şubat sonrasına kaldığını, bundan duydukları rahatsızlığı da dile getirdiklerini belirten Ökçün, gümrüklerde tek ücret uygulamasına gidilmesi beklediklerini anlattı. 
     TOBB Müteahhitlik Sektör Kurulu Başkanı Nihat Özdemir ise Türkiye'nin 1990'dan önce de Irak'ta müteahhitleriyle var olduğunu, buradaki ofislerini kapatmadıklarını, makine parklarını getirmediklerini hatırlattı. 
     Özdemir, ABD'nin Irak'ta gerçekleştireceği 18.6 milyar dolarlık projelerden bir tanesinin sembolikte olsa Türk Müteahhitlere verilmesini istediklerini bildirdi. 
     Buradaki ihaleleri ABD dışında bir ülkenin almasının mümkün olmadığını da vurgulayan Özdemir, ancak Irak'ta atıl müteahhitlere ihtiyaç bulunduğunu, bunu da, bölgeyi en iyi bilmelerinden dolayı Türk müteahhitlerin yapabilecekleri kaydetti. 
     Bu konuda Nisan ayında Bağdat'ta bir toplantı gerçekleştirileceğini belirten Özdemir, buraya Türk müteahhitlerinin çağrılmasını istediklerini ve bu taleplerinin olumlu karşılandığını bildirdi. 
     DTM Anlaşmalar Genel Müdürü Tevfik Mengü de bir soruya karşılık, Türk müteahhitlerin, Irak'ta daha önce 300 milyon dolarlık iş aldığını, bu işlerin bir kısmının bittiğini, bir kısmının ise devam ettiğini söyledi. 
     Nisan ayında yapılacak toplantı sonrasında, Türk müteahhitlerinin alacağı iş miktarının çok yükseleceğini anlatan Mengü, özellikle büyük miktarda taşeron işlerinin alınmasını beklediklerini kaydetti. 

     
</TEXT>
</DOC>
