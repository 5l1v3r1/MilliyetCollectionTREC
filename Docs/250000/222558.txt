<DOC>
<DOCNO> 222558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur13.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik "Elden giden Cumhuriyet değil, Cumhuriyetçi Halk Partisi" 
</HEADLINE>
<TEXT>

     Milli Eğitim Bakanı Hüseyin Çelik, ''Ne yapsak Cumhuriyet elden gidiyor diyorlar, bence elden giden Cumhuriyet değil Cumhuriyet Halk Partisi'' dedi. 
     Çelik, Adıyaman programının ikinci gününde Çelikhan İlçesi'ni ziyaret edip beraberindekilerle Cumhuriyet İlköğretim Okulu'nda kahvaltı yaptı. Kahvaltının ardından sınıfları gezen Çelik, öğrencilerle sohbet etti. 
     Çelik'e, ziyaretinin anısına Kaymakam Mustafa Sarıkaya tarafından çinicilik kursuna devam eden genç kızların Cumhuriyet'in 80. yılı için yaptıkları bir çini tabak hediye edildi. 
     Okul ziyaretinin ardından AK Parti Seçim Bürosu'na giden Çelik, burada yaptığı konuşmada, hükümetin çalışmalarını övdü, CHP'ye eleştiriler yöneltti. ''Biz AK Parti olarak bol keseden atanlardan değiliz, sizi kandıran ve aldatan da olmak istemiyoruz'' diyen Çelik, konuşmasını şöyle sürdürdü 
     ''Hükümet bu ülke ve bu millet için en iyi olanı yapmaya çalışıyor. Ne yaparsak Cumhuriyet elden gidiyor diyorlar, ama elden giden bence Cumhuriyet değil, Cumhuriyet Halk Partisi. Memleket ve emanetiniz emin ellerde, merak etmeyin. 
     Bu kadar verimli ve her şeyin var olduğu bu ülkede, neden sefalet içindeyiz . Çelikhan'da kişi başına düşen gelir 700 dolarsa bizim suçumuz ne Bu ülkeyi hırsızlar soymuş, 50 milyar doları bankalardan çalmışlar. İktidara geldiğimizden bu yana çalanlarla, çırpanlarla, hortumlayanlarla mücadele ediyoruz. 
     Türkiye 3 kasımda muazzam bir mıntıka temizliği yaptı. Şimdi Türkiye'de yeni bir siyasi anlayış doğdu, halkın kendisi iktidara geldi. Devlet halka hizmet için vardır, biz de bunun için buradayız.'' Çelik'in Çelikhan'ı ziyaretine AK Parti Genel Başkan Yardımcısı Mir Dengir Fırat, AK Parti milletvekilleri Hüsrev Kutlu ve Ahmet Ünsal ile Vali Halil Işık da katıldı. 
     
</TEXT>
</DOC>
