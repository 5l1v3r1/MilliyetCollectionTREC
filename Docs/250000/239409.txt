<DOC>
<DOCNO> 239409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo06.html </URL>
<DATE> 2004/05/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Birinci Ankaragücü maçı ile Süper Lige yineden "Merhaba" diyeceğiz 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, Ankaragücü maçının Süper Lig'e yeniden ''merhaba'' deme maçları olacaklarını söyledi. 
     Birinci, kırmızı-beyazlı takımın geçen sezon Süper Lig'e yükselme hakkı elde ettiği son Antalyaspor maçındaki taraftar desteğini, bu sezon arkalarında bulamadıklarını belirterek, ''Taraftarlarımız şampiyon olduğumuz Antalyaspor maçındaki gibi stadı doldursun. Geçen yıl ki maç Akçaabat Sebatspor'un Süper Lig'e merhaba dediği maçtı. Ankaragücü maçı da Süper Lig'e yeniden merhaba deme maçımız olacak. Taraftarlarımızı yanımızda görmek istiyoruz'' dedi. 
     Bursaspor'un aldığı saha kapama cezasının onları fazla etkilemeyeceğini düşündüğünü ifade eden Birinci, ''Bursaspor, nerede oynarsa oynasın bu son maçı kendi sahasındaymış gibi oynayacak. Seyircisi yanında olacak. Seyircisiz oynama cezası alsaydı bir dezavantajları olabilirdi'' diye konuştu. 
     Süper Lig'de kalma barajının bu sezon yüksek olması ile ilgili olarak da Birinci, şöyle konuştu 
     ''Sezon başında 33-34 puanın yeterli olacağını söylüyordum. Ancak barajın yükselmesinin nedeni biziz. Sahamızda Bursaspor'u yenseydik veya berabere kalsaydık, yine baraj tahmin ettiğimiz puanda kalacaktı. Ligde kalma mücadelesi veren 4 takım içinde en zor maçı olan takım ise deplasmanda oynayacak olmasından dolayı İstanbulspor. İstanbulspor'u diğer takımlara oranla daha dezavantajlı görüyorum.'' 
     
</TEXT>
</DOC>
