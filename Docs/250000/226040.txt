<DOC>
<DOCNO> 226040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/spor/yozer.html </URL>
<DATE> 2004/03/27/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Kimlik bunalımı 
</HEADLINE>
<TEXT>

   
   Galatasaraylı futbolculara şöyle bir baktığınız zaman yaşadıkları kimlik bunalımını hemen anlarsınız. Kendine olan güvenleri, yetenekleri, hırsları, dürtüleri, duyguları ve bir futbolcuyu ayakta tutan amacı kaybeden böyle bir on birden ne beklenebilir 
   Onlara şu anda ne kadar taktik verirsen ver boşa gider. Yeni bir hocanın yanı sıra motivasyona ve kaybedilenlerin geri gelmesine yardımcı olacak bir psikoloğa ve onların başını koyabileceği bir omuza ihtiyaç var. Hagi'nin de böyle düşündüğü bir gerçek. Futbolcusu hata yapınca alkışlaması ve neredeyse sahaya girip sırtını sıvazlamaya çalışması hep bundan. Ve hiç bir Galatasaraylı yakın bir gelecekte daha doğrusu geri kalan maçlarda Rumen hocadan sihirli değnek beklemesin. Şu anda Galatasaray'a Capello'yu ya da Manchester United'dan Ferguson'u getir hiç bir şey farketmez. Bu hali görünce üç günde geri dönerler. İşte o yüzden böyle bir dönemde Hagi iyi bir seçim. 
   Samsunspor önünde Galatasaray yediği gole kadar sanki o anı bekliyormuş gibi davrandı. Hiç oyuna girmedi. Hagi savunmayı hiç olmazsa kalabalık tutup bu geçiş döneminde az hasarlı olarak sahadan ayrılmak istedi. Kazanmak için gözünü döndürmedi, gerçekçi davrandı. Ancak oyunu götürecek orta alan maça kendini hiç konsantre edemedi. Batista bitik, Petre son derece yetersiz ve Sabri'de alakasızdı. Ne ileriye gittiler, ne savunmaya döndüler. Samsunspor son derece rahat bir maç çıkardı. Oyunu istedikleri gibi götürdüler. Golden sonra anlamsız geri çekilmeleri ve oyunu kendi alanlarında kabul etmesi çok gereksizdi. 
   Hagi zaman geldi çaresiz kaldı. Çünkü kulübesinde oyunu yönlendirecek ve değiştirecek tek oyuncu yoktu. O yüzden aylardır topa vurmayan Berkant ile Baliç'i oyuna aldı. Ama Baliç beklenenden de daha etkiliydi. Eski gücü ile arasında dağlar kadar fark olmasına rağmen yine de bu takımda pozisyonlar yaratan adam oldu. 
   İkinci yarının sonlarına doğru Şenol'un Hakan'ı düşürmesi aslında bir hakem için en kolay çalınması gereken kararlardan birisiydi. Net penaltının verilmemesi ve arkasından gelen öfke Hakan Şükür'ün oyun dışı kalmasına neden oldu. Zaten kimlik bunalımının zincirleme etkisi de bu. Eğer sen sahada güçlü değilsen, adını taşıdığın o ağırlığı sahaya yansıtamazsan bu gibi net kararlar bile hakemler tarafından göz ardı edilebilir. Güçlüysen her yerde güçlü olursun. 
   Sonuç olarak üç puan daha gitti. UEFA umutları da yok gibi oldu. Ve Hagi'nin bu kadar deforme olmuş ve edilmiş bir takımda başarıyı yakalama şansı ancak kendi kuracağı bir takımda olabilir. Bu takımla olmaz. Bu böyle biline. 
   
      
</TEXT>
</DOC>
