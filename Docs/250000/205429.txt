<DOC>
<DOCNO> 205429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo24.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma'da imdat sinyali 40 milyon euro için yıldızlar satılıyor 
</HEADLINE>
<TEXT>

     UEFA Kupası 3. turunda Gençlerbirliği'yle eşleşen AC Parma Kulübü'nün, tasfiye edilmek durumunda kalmaması ve en azından sezon sonuna kadar yola devam edebilmesi için acilen 40 milyon Euro'ya gereksinimi bulunduğu belirtildi. 
     Kriz girdabına yuvarlanan Parmalat Grubu'nu kurtarma konusuyla ilgilenen ''olağanüstü komiser'' Enrico Bondi'nin, AC Parma için özel bir çözüm üretmesine olanaksız gözüyle bakılıyor. Yüzde 98'i Parmalat'a ait olan AC Parma'nın hissedarlarının sermaye artırımını başarmalarının da mümkün görünmemesi nedeniyle, sarı-lacivertli kulübün elindeki en iyi oyuncuları satmaktan başka çaresinin bulunmadığı kaydedildi. 
     La Gazzetta dello Sport, AC Parma'daki krizi bugün ilk sayfaya taşıyarak, ''Parma'da imdat sinyali'' diye manşet attı. Spotta ise ''İflas riski kapının eşiğinde. Acilen 40 milyon Euro lazım. Adriano, Nakata ve Frey gidici'' denildi. 
     AC Parma'nın, Sebastian Frey 15 milyon Euro , Daniele Bonera 6,5 milyon Euro , Matteo Ferrari 4 milyon Euro , Marco Marchionni 5 milyon Euro ve Alberto Giardino 9 milyon Euro dahil bazı oyuncularını satışa sunarak gerekli parayı sağlamayı hedeflediği belirtiliyor. Sarı-lacivertli kulübün, futbolcuları alacak kulüplerin, sezon sonuna kadar bu futbolcuların bazılarının kulüpte kalmasına izin vermeleri konusunda uğraştığı kaydedildi. 
     Leite Ribeiro Adriano'nun FC İnter'e, Hidetoshi Nakata'nın FC Bologna'ya gitmesi kesinleşmiş görünen AC Parma'da kaleci Frey'e de Chelsea'dan teklif geldiği bildirildi. İtalyan basınındaki haberlere göre, 23 yaşındaki Frey'in AC Parma'ya veda edecek ilk oyuncu olabileceği ileri sürülüyor. Frey'in sezon sonunu beklemeksizin satılması durumunda kaleyi koruma görevi Vincenzo Sicignano'ya kalacak. 
     
</TEXT>
</DOC>
