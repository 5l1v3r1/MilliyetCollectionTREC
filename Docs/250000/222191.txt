<DOC>
<DOCNO> 222191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun15.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix'ten ABD'ye Irak Savaşı terörizmi canlandırdı 
</HEADLINE>
<TEXT>

     BM silah denetçilerinin eski başkanı Hans Blix, ABD'nin Irak'ta başlattığı savaşın, ''terörizmi durdurmak yerine canlandırdığını'' söyledi. 
     Blix, İtalyan La Stampa gazetesine yaptığı açıklamada, ''11 Eylül'den sonra ABD'nin Irak'ta başlattığı savaşın dünyada terörizmi durdurmadığı açıktır. Tam tersine demir yumruğun sonucunda terör canlanmıştır'' ifadesini kullandı. 
     Terörle sadece baskıcı önlemler alarak mücadele edilmemesi gerektiğini belirten Blix, terörün nedeninin araştırılması ve öğrenilmesi gerektiğini söyledi. 
     Blix, ''ABD, 11 Eylül'den sonra İslam dünyasına gücünü göstermek için, tek taraflı önleyici savaşla uluslararası ilkeleri ihlal etti ve bunu yaparken BM'yi zayıflattı'' diye konuştu. 
     BM'de reform yapılmasından yana olduğunu da söyleyen Blix, BM'de bürokrasinin çok yavaş ilerlemesini eleştirdi ve BM'de reform yapılmasını ''çok zor ve neredeyse imkansız'' olarak nitelendirdi. 

     
</TEXT>
</DOC>
