<DOC>
<DOCNO> 237723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun06.html </URL>
<DATE> 2004/05/06/ </DATE>
<TIME> 00.45 </TIME>
<AUTHOR>  </AUTHOR>
<HEADLINE>
Talat Verilen sözler tutulacak 
</HEADLINE>
<TEXT>

     Deniz ARSLAN bildiriyor 
Washington'da temaslarına devam eden KKTC Başbakanı Mehmet Ali Talat, Kuzey Kıbrıs'ın, Uluslararası Para Fonu'ndan IMF , para politikaları ve bankacılık sisteminin iyileştirilmesi benzeri konuları içeren teknik yardım alacağını söyledi. 
     Washington'da bugün IMF Avrupa 1. Bölge Direktörü Michael Deppler ile IMF merkezinde yaklaşık 1.5 saat görüşen Talat, görüşmeden sonra bir grup gazetecinin sorularını yanıtladı. 
     Talat, IMF yetkilileriyle, Annan planı müzakereleri devam ederken adada sürece ilişkin görüşmelerde bulunduklarını hatırlatarak, bugünkü toplantının, bu geçmiş temasların devamı niteliğinde olduğunu kaydetti. 
     Mehmet Ali Talat, bu görüşmenin ardından ''verilen sözlerin yerine getirileceğini'' öğrendiklerini belirtti. 
     Talat, Kuzey Kıbrıs IMF'ye üye olmadığı için doğrudan yardımın söz konusu olamayacağını belirterek, IMF yetkililerinin, teknik yardım konusunda sorun olmadığını söylediklerini kaydetti. 
     
     HYDE GÖRÜŞMESİ 
     ABD kongresinde bugün Temsilciler Meclisi Uluslararası İlişkiler Komitesi Başkanı Henry Hyde ile de bir araya gelen Talat, kongredeki bu görüşmede, KKTC'ye izolasyonun kaldırılması ve direkt uçuşların yapılması konusundaki görüşlerini ortaya koyduklarını ve ''büyük sempatiyle karşılandıklarını'' söyledi. 
     Talat, ''Kongrede bize 'izolasyon kötü bir şeydir, hiçbir türünü kabul etmemiz mümkün değildir. Ne yapacağımıza tartışarak karar vereceğiz. Ancak mutlaka bir şey yapmamız gerektiğini biliyoruz, haklısınız' diyorlar. Bu bizim için önemli, yeni bir durum'' dedi. 
     KKTC Başbakanı Talat, Kuzey Kıbrıs'ın daha önce adeta izolasyondan kendisi sorumluymuş gibi muamele gördüğünü, ancak kongredeki tutumun ardından ilk defa Kuzey Kıbrıs'a hak verildiğini de söyledi. 
     ABD'nin, KKTC'ye doğrudan uçuşları başlatmak için kongre kararına ihtiyaç duyup duymadığı sorusuna karşılık Talat, ''Sanmıyorum'' yanıtını verdi. 
     Talat, bu konuda yönetimin karar vermesi, tavsiyede bulunması gerektiğini kaydetti. 
     ''Benim anladığım kadarıyla yönetimin de olumlu bir tutumu var. Özellikle uçuşla ilgili sıkıntıların turizme, ekonomimize getirdiği sıkıntıları anlattığımızda, bunun mutlaka kaldırılması gerektiği yönünde bir görüş yakınlığı görüyoruz'' diye konuşan Talat, bunun en erken zamanda olmasını talep ettiklerini ifade etti. 
     Talat, Amerikalı yetkililere, ''AB'yi beklerseniz çok geç kalırsınız'' dediklerini ve Amerikan tarafının da bunu ''anlayışla'' karşıladığını belirtti. 
     KKTC Başbakanı, ''AB gibi karar mekanizması yavaş işleyen bir uluslararası aktörü beklemesi, bana göre doğru bir yaklaşım değil ve bunu da Amerikalılar anlıyorlar'' dedi. 
     Talat, Amerikalıların, KKTC'nin sıkıntılarını hafifletmeye yönelik planı en kısa zamanda açıklayacaklarını da söyledi. 
     
</TEXT>
</DOC>
