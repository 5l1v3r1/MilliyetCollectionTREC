<DOC>
<DOCNO> 246686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/ekonomi/eko09.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'la gaz pazarlığı 
</HEADLINE>
<TEXT>


Ankara'da İran doğalgazıyla ilgili pazarlık başladı. 'Al ya da öde' yükümlülüğünün yüzde 75'e indirilmesine de çalışılıyor 


Enerji Bakanı Hilmi Güler, Türkiye'nin ikinci büyük doğalgaz tedarikçisi İran'dan alınan gazın fiyatının indirilmesi için bu ülkeden gelen temsilcilerle Botaş arasında Ankara'da dün pazarlık görüşmeleri yapıldığını söyledi. Güler, Erzurum kent içi gaz şebekesinin temel atma töreninde yaptığı konuşmada, İran'la sürdürülen görüşmeler konusunda başka ayrıntı vermedi ancak "İnşallah burada da ucuzlatacağız" dedi. 
Bir enerji yetkilisi ise İran'la aynı Rusya ile olduğu gibi 'al ya da öde' yükümlülüğünün yüzde 75'e düşürülebileceğini söyledi. Yetkili, Botaş ile İranlı heyet arasında Ankara'da yapılan görüşmelerin hafta sonuna kadar sürebileceğini kaydetti. 
Doğalgaz piyasasının serbestleşmesinin önemli ayaklarından olan toptan gaz satış lisansları yakında verilmeye başlanacak. Bir enerji yetkilisinden edinilen bilgiye göre, Botaş'ın yapması gereken kontrat devirlerinde sorun çıkması halinde ancak sınırlı devir yapılabilecek. Bu konuda lisans almak için başvuranlar arasında Koç Holding Statoil ortaklığının yanı sıra Rus Gazprom ile işadamı Ali Şen'in ortak şirketi Bosphorus da bulunuyor. 

EPDK işe başlıyor 
Enerji Piyasası Düzenleme Kurumu Başkanı Yusuf Günay, petrol piyasasındaki düzenlemelerin haksız rekabeti engelleyeceğini belirterek, "EPDK'nın petrol piyasasında denetim ve gözetim yetkisi 16 Haziran'dan itibaren başlayacak. Artık, 'belgem eksik ama çalışırım' mantığı olmayacak" dedi. 


</TEXT>
</DOC>
