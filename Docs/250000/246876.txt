<DOC>
<DOCNO> 246876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy23.html </URL>
<DATE> 2004/06/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Dışişleri Türk rehineler hakkında yeni bir gelişme yok 
</HEADLINE>
<TEXT>

     Dışişleri Bakanlığı Sözcüsü Namık Tan, Irak'taki Türk rehinelerin serbest bırakılması için güçlü gayret gösterdiklerini, ancak şu an için herhangi bir yeni gelişme olmadığını söyledi. 
     Tan, haftalık basın toplantısında konuya ilişkin soru üzerine, kaçırılan Türklerin bir kısmının, yeniden imar faaliyetlerinde bulunan Amerikan firmalarıyla çalışmamaları uyarısıyla serbest bırakıldığını belirtti. 
     Rehin alma olaylarının yakından takip edildiğini kaydeden Tan, gerek Bağdat'taki Türk Büyükelçiliği tarafından koalisyon makamları nezdinde kuvvetli girişimler yapıldığını, gerekse Türk vatandaşlarının serbest bırakılması için yararlı olacağı düşünülen nüfuzlu Iraklı kişi ve gruplarla temas edildiğini söyledi. 
     Sözcü Tan, ''Halen Iraklıların elinde rehin bulunan vatandaşlarımızın salıverilmesi için güçlü gayretler göstermekteyiz, ancak herhangi bir yeni gelişme yok'' dedi. 
     
</TEXT>
</DOC>
