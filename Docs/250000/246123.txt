<DOC>
<DOCNO> 246123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/magazin/amag.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'2 tane Kristal Elma aldım ama bilen yok' 
</HEADLINE>
<TEXT>


Yazdığı reklam senaryolarının çalınıp 'başkalarınca' 'Kristal Elma' aldığını belirten Cem Yılmaz, isim vermedi 

BAYRAM KAYGUSUZ 

Oynadığı Doritos A La Turka reklamlarıyla gündemden düşmeyen Cem Yılmaz, reklam fikirlerinin çalındığını söyledi. "Doritos'un yeni reklamında slogan değişti. Çünkü yakalanan herkes 'Eğitim şart' demeye başladı. Rahatsız oldum" diyen Yılmaz, şöyle devam etti "Benim yaptığım reklamlar taklit ediliyor. Kendi yazdığım reklam senaryolarıyla 2 Kristal Elma ödülü aldım, kimsenin haberi yok. Bazen kafamdaki senaryoları insanlarla paylaşıyorum. Böyle olunca da fikrimin çalındığı çok reklam filmi izledim. Hangileri olduğunu söylemeyeceğim. Onlar kendilerini biliyor." 

G.O.R.A. 2 geliyor 
Ekimde vizyona girecek G.O.R.A. filminin devamının çekileceğini belirten Yılmaz, "Altın Portakal alabilir misiniz " sorusunu ise şöyle yanıtladı "Komedi filminin ödül alması zor. Ama 'En İyi Kostüm ödülü' alabilir. Mesela Duvara Karşı' ile G.O.R.A.'yı kıyaslayamazsınız. Komedi filminin oyuncusu başka bir role bürünürse o zaman ödül için şansı artıyor. İyi bir oyuncuyum. Ciddi rolleri de oynayabilirim." 



</TEXT>
</DOC>
