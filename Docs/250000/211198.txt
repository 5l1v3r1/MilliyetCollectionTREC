<DOC>
<DOCNO> 211198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun04.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum iddiası "Annan, Erdoğan'ın arabuluculuk önerisini reddetti" 
</HEADLINE>
<TEXT>

     BM Genel Sekreteri Kofi Annan'ın ''Başbakan Recep Tayyip Erdoğan'ın Davos'ta yaptıkları görüşmede kendisine sunduğu, Kıbrıs konusunda iki tarafın kabul edeceği bir arabulucu atama'' önerisini reddettiği öne sürüldü. 
     Rum radyosunun haberinde, yeni bir arabulucu atamayı kabul etmeyen Kofi Annan'ın arabulucunun kendisi ile her zaman iyi işbirliği yaptığını belirterek, birçok ülkenin, özellikle İngiltere ve ABD'nin kendisini desteklediğini söylediği iddia edildi. 
     Annan'ın, ''görüşmeler başlatılacaksa, devamının aynı yöntemle olmasını istediklerini ifade ettiği'' ileri sürüldü. 
     Kofi Annan'ın, Kıbrıs sorununun 1 Mayıs'a dek çözümü için Başbakan Erdoğan'ın görüşmelerin başlatılmasını istemesinden cesaretlendiğini söylediği de belirtildi. 
     Bu arada, Rum radyosu, Annan'ın Erdoğan'ın önerisini reddettiğine ilişkin açıklamayı nerede yaptığına ilişkin bilgi vermedi. 
     Öte yandan, Annan ya da BM'den konuyla ilgili herhangi bir resmi açıklama yapılmadı. 
     
     RUMLARIN TEPKİSİ 
     Öte yandan, Rum ana muhalefet demokratik Seferberlik Partisi DİSİ Başkanı Nikos Anastasiadis, konuyla ilgili yaptığı açıklamada, Başbakan Erdoğan'ın sunduğu önerinin, müzakere sürecini değiştirme amacı güttüğünü iddia ederek, ''haklı olarak Kofi Annan tarafından reddedildiğini savundu. 
     Komünist AKEL Partisi'nin basın sözcüsü Antros Kiprianu da Kıbrıs sorununun çözümü için izlenecek sürecin belli olduğunu, Rum tarafının bu süreç çerçevesinde Kıbrıs sorununun çözümünü savunduğunu ifade etti. 
     
</TEXT>
</DOC>
