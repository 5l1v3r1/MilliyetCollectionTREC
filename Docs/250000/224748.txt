<DOC>
<DOCNO> 224748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun31.html </URL>
<DATE> 2004/03/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
KKTC ve Rum heyetleri İsviçre'de 
</HEADLINE>
<TEXT>

     Başbakan Mehmet Ali Talat başkanlığındaki KKTC ve Kıbrıs Rum yönetimi lideri Tasos Papadopulos başkanlığındaki Rum heyetlerinin İsviçre'nin Burgenstock kasabasına geldikleri bildirildi. 
     Talat'ın yanısıra Başbakan Yardımcısı ve Dışişleri Bakanı Serdar Denktaş, Cumhurbaşkanlığı Müsteşarı Ergün Olgun ve KKTC Washington Temsilcisi Osman Ertuğ'dan oluşan KKTC heyetinin, bugün Rum heyetiyle temasa geçmesinin beklenmediği kaydedildi. 
     
     KIBRIS, AB ZİRVESİNİN GÜNDEMİNDE 
     Yunan gazeteleri, Kıbrıs müzakerelerinin Atina'nın girişimiyle, Brüksel'de 25-26 Mart tarihlerinde yapılacak AB zirvesinin gündemine alındığını yazdı. 
     Gazeteler, Kıbrıs konusunun, 25 Mart Perşembe günü dışişleri bakanları tarafından akşam yemeğinde ele alınacağını, ayrıca zirvenin sonuç bildirisinde Kıbrıs'la ilgili özel bir paragrafa yer verileceğini öne sürdüler. 
     Yunan basını, ''Atina'nın Kıbrıs müzakerelerini AB zirvesinin gündemine getirmesinin Türkiye'nin AB müktesebatının dışında bir çözüm arayışına girmesini engelleme amacını taşıdığı'' yorumunu yaptı. 
     
</TEXT>
</DOC>
