<DOC>
<DOCNO> 225405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yazar/sazak.html </URL>
<DATE> 2004/03/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Topbaş, Sirmen yarışı 
</HEADLINE>
<TEXT>

   
   İstanbul'da 28 Mart yarışını kim kazanacak AKP, 3 Kasım 2002 genel seçimlerindeki üstünlüğünü anketlerde önde gözüktüğü şekilde 'açık ara' sandığa yansıtabilecek mi CHP adayı Sefa Sirmen, 1989'da 'Dalan efsanesi'ni yıkan Sözen'e benzer bir sürprizi AKP adayı Kadir Topbaş'a karşı gerçekleştirecek mi 
   Dün... CHP'nin seçim otobüsüyle, 'Başbakan çıkaran' Kasımpaşa'yı, Tayyip Erdoğan'ın mahallesi Kaptanpaşa'yı gezdik. Sefa Sirmen'in Beyoğlu varoşlarında, Piyalepaşa, Fetihtepe gibi AKP ağırlıklı semtlerdeki şansını gözlemlemeye çalıştık. Kahvelere girdik. Esnafla, halkla konuştuk. 
   AKP adayı Kadir Topbaş da Beyoğlu'ndan İstanbul'a talip olduğu için 'öteki Türkiye'nin gerçek göstergesi yerlerden biri olan Kasımpaşa'nın değeri artıyor. 
   Sirmen'in konvoyu ilk molayı Hacı Bektaşı Veli Kültür Vakfı, Okmeydanı Cemevi'nde verdi. Alevi yurttaşların ağırlıklı olduğu semtte Sirmen, otobüsün üzerinden halka seslendi. CHP'li belediye başkan adayı kürsüye çıkmadan önce 'Taliban'ın önünde diz çökenlerden hesap sormaya dönük' çağrılarıyla kalabalık motive edilmeye çalışıldı. Yol boyunca, İstanbul'a 'Emanetçi başkan değil, Sefa Sirmen' anonsları yapıldı. 'Su gibi temiz' nitelemesi ise Yuvacık Barajı'nın yıpratıcı etkisine karşı üretilmiş gibiydi 
   Sirmen, Hazine'yi asıl zarara uğratanın Tayyip Erdoğan döneminde İzmit'in suyunu almayan İSKİ olduğunu düşünüyor. İstanbul'a talip olurken, 'sosyal belediyecilik' anlayışını öne çıkarıyor. 
   Cemevi önünde Sirmen'i dinlerken, Beyoğlu'nda Saadet Partisi adayının gücünden söz ettiler. CHP, 1984 - 89 arasında ANAP'tan belediye başkanlığı yapan Haluk Öztürk Atalay'ı aday göstermiş. Alevi oylarının bir bölümü de SHP'ye gidecek. 
   Kasımpaşa'da Kızılay çarşısında büyükşehir konusunda oyların kime gideceği çok belli 
   Tayyip Erdoğan'a .. Dolayısıyla Erdoğan'ın adayı Kadir Topbaş'a. Ancak bu tercih Topbaş'ın Beyoğlu'ndaki başarısından çok Erdoğan'ın gücünden kaynaklanıyor. 
   Ancak AKP açısından İstanbul'da yüzde '58'lik Menderes rekoru' kırmasının hiç de kolay olmadığını görebiliyoruz. Böyle bir sonuç çıkacak olsa bu heyecanı çarşıda, pazarda, halkın içinde yakalamak mümkün. 'Erbakan faktörü' de tabanda AKP seçmenini bölmeye başlamış. 
   CHP İstanbul'da kitlesel bir miting yapmayarak peşin bir yenilgiyi kabul etmiş gibi gözüküyordu. Anketlerden sonra CHP'ye sahiplenme duygusu artmış. 
   Sefa Sirmen de 3 Kasım'da sandığa gitmeyen 1 milyon 700 bin dolayında seçmene güveniyor. '1 milyon seçmeni sandığa götürürken İstanbul'u kazanırım' diyor. Sirmen bu kadar iddialı ama Baykal niye İstanbul mitingini göze alamıyor DİSK'in desteği de Sirmen'den yana. Hava değişiyor. CHP, İstanbul'u kazanırsa gerçekten büyük sürpriz olur. 
   
   
      
   
   
</TEXT>
</DOC>
