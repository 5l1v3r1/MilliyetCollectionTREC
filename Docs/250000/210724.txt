<DOC>
<DOCNO> 210724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur23.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül. MGK'ya Kıbrıs konusunda ortak bir metinle gidiyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Dışişleri Bakanlığı'na gelişinde basın mensuplarıyla gündeme ilişkin sohbet etti. 
     Gül, bugün yapılacak Kıbrıs gündemli MGK toplantısına ilişkin sorular üzerine, Kıbrıs sorununun çözümüne ilişkin tüm çalışmaların Dışişleri Bakanlığı ve Genelkurmay Başkanlığı tarafından birlikte yürütüldüğünü kaydederek, MGK'ya ortak bir metinle gideceklerini söyledi. Gül, ''Böyle bir konuda iki taraf olur mu '' diye konuşurken, Dışişleri Bakanlığı'nın hazırladığı metinde Genelkurmay Başkanlığı'nın görüşlerinin de yer aldığını bildirdi. 
     Konunun her boyutuyla MGK'da takdim edileceğini söyleyen Gül, konunun tartışılacağını ve bütün tavsiyelerin toplantıda alınacağını belirtti. Gül, değerlendirmelerin ardından siyasi iradeyle devam edileceğini söyledi. 
     Gül, KKTC Cumhurbaşkanı Rauf Denktaş ile yarın Ankara'da biraraya geleceğini belirterek, bir soru üzerine ABD Dışişleri Bakanı Colin Powell'ın Kıbrıs sorununun çözümüne ilişkin gönderdiği mektuba henüz yanıt vermediğini kaydetti. Konuya ilişkin taraflar arasında bir süredir görüşmelerin devam ettiğini belirten Gül, ''Yanıtlar gidip geliyor'' dedi. Herkesin Kıbrıs sorununun halledilmesini istediğini ifade eden Gül, ''Biz de katkılarınız olsun ama şu şekilde olsun diyoruz'' şeklinde konuştu. 
     Türkiye'nin AB sürecine ilişkin soruları da yanıtlayan Gül, Türkiye'nin eksikliklerini farkında olduğunu ve yıl sonuna kadar bunları tamamlayacağını belirtti. Gül, ''Buna rağmen, yıl sonunda bahane ve oyun kokan, objektif olmayan, sırıtan ve yanlış olan bir yanıt verirlerse kendileri bilir. Biz hiçbir şey kaybetmemiş oluruz'' diye konuştu. 
     
</TEXT>
</DOC>
