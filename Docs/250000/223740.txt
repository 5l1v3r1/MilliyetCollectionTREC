<DOC>
<DOCNO> 223740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko13.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kredileri 18 katrilyona ulaştı... 
</HEADLINE>
<TEXT>

     Faiz oranlarını peş peşe indiren bankaların tüketicilere kullandırdığı toplam krediler, bir haftada 350 trilyondan fazla artarak 18 katrilyon lirayı geçti. 
     Tüketicinin bankalara zamanında geri ödemedikleri için batık duruma gelen kredileri ise 564 trilyon lira oldu. 
     ANKA'nın Merkez Bankası verilerinden yaptığı belirlemeye göre, bankaların büyük bölümünü maaş ve ücretle çalışan tüketicilere açtığı krediler, 27 Şubat-5 Mart haftasında 279.9 trilyon lira arttı. Bu artış sonucunda tüketici kredilerinin tutarı 10 katrilyon 856.4 trilyon liraya kadar ulaştı. 
     Taşıt kredileri bir haftada 110.9 trilyon lira artarak 4 katrilyon 860.7 trilyona, konut kredileri 47.9 trilyon lira artarak 1 katrilyon 260.2 trilyon liraya yükseldi. 
     Diğer amaçlara yönelik tüketici kredileri de 121.2 trilyon lira artarak 4 katrilyon 735.5 trilyon lira oldu. 
     
     KREDİ KARTIYLA 7.3 TRİLYONLUK KREDİ 

     Tüketicilerin bankalardan kredi kartlarıyla kullandıkları kredilerin toplam hacmi de son hafta 72.8 trilyon lira artarak 7 katrilyon 269.5 trilyon liraya ulaştı. Bu kredilerin 7 katrilyon 223.5 trilyon liralık en büyük bölümünü Türk Lirası krediler oluşturuyor. 
     
     TOPLAM KREDİLER 

     Bankaların tüketicilere kullandırdığı toplam krediler, sözkonusu haftada 352.6 trilyon liralık hızlı bir büyüme gösterdi. Sözkonusu kredilerin tutarı, 5 Mart itibariyle 18 katrilyon 125.9 trilyon lirayla rekor düzeye ulaştı. 
     Tüketicilerin kullandığı kredilerde yılbaşından bu yana yaşanan artış 2 katrilyon 1.5 trilyonu buldu. 
     
     564 TRİLYONU BATIK 

     Tüketicinin bankalara zamanında geri ödemedikleri için batık duruma gelen kredilerinin tutarı ise son hafta 3.1 trilyon lira artarak 564.1 trilyon liraya ulaştı. 
     Bankaların tasfiye kapsamına aldıkları kredi kartı alacakları 345.7 trilyon, tüketici kredileri ise 102.5 trilyon lira olarak gerçekleşti. 
     Satılan ya da kapanan bankalardan Tasarruf Mevduatı Sigorta Fonu'na TMSF devrolunan bireysel takipli alacakların tutarı ise 115.9 trilyon lira düzeyinde oluştu. 

     
</TEXT>
</DOC>
