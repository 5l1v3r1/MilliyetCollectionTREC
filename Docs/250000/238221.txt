<DOC>
<DOCNO> 238221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur19.html </URL>
<DATE> 2004/05/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tüp geçitin deniz dibinden derinliği 58 metre olacak... 
</HEADLINE>
<TEXT>

     Ulaştırma Bakanı Binali Yıldırım, Marmaray Projesi'nin Boğaz Tüp Geçişi'nde batırma tünellerin deniz dibinden 58 metre derinliğe monte edileceğini, bunun dünyada tek uygulama olduğunu söyledi. 
     Yıldırım, Anadolu Ajansı Yönetim Kurulu Başkanı ve Genel Müdür Hilmi Bengi'yi ziyaret etti. 
     Binali Yıldırım, Bengi'ye Marmaray Projesi hakkında bilgi aktardı ve projenin ilk etabının temelinin Pazar günü Üsküdar'da Başbakan Recep Tayyip Erdoğan tarafından atılacağını belirtti. 
     Marmaray Projesi'nin ilk etabı olan ve Asya ile Avrupa'yı denizin altından birbirine bağlayacak Demiryolu Boğaz Tüp Geçişi inşaatının sözleşmesinin en düşük teklifi veren Taisei-Kumagai Gumi-Gama-Nurol Ortak Girişimi ile dün yapıldığını anımsatan Yıldırım, ikinci etapta Gebze-Haydarpaşa, Sirkeci-Halkalı banliyö hatlarının yüzeysel metroya dönüştürüleceğini ve üçüncü etapta ise çeken ve çekilen araçların modernize edileceğini bildirdi. 
     Marmaray Projesi'nin uzun yıllardan beri konuşulan ''Asrın Projesi'' diye nitelendirildiğini ve hayata geçirilme aşamasına gelmesinin heyecan verici olduğunu belirten Yıldırım, projenin ilk etabını oluşturan Demiryolu Boğaz Tüp Geçişi'nin 13.7 kilometre uzunluğunda denizin dibinde batırma tüneller ile yapılacağını ifade etti. Batırma tünellerin deniz dibinden 58 metre derinliğe monte edileceğini, bunun dünyada benzerinin olmadığını vurgulayan Yıldırım, dünyadaki diğer batırma tünellerin deniz dibinden ancak 25-30 metre derinliklere yerleştirildiğini kaydetti. Yıldırım, bu nedenlerden dolayı projenin ''prestij projesi'' olarak da nitelendirildiğini, sigortasının bile 40 milyon dolar olduğunu ifade etti. Yıldırım, tünelin Avrupa ve Asya yakasındaki demiryolu hatlarıyla da bağlanacağını, Boğaz Tüp Geçişi'nin Sarayburnu'nda denizin dibine inerek Sögütlüçeşme'de tekrar yüzeye çıkacağını ifade etti. İlk etabın Japon kuruluşu JBIC'ten alınacak 800 milyon dolar kredi ile tesis edileceğini söyleyen Yıldırım, bunun hibe gibi uygun bir kredi olduğunu vurguladı. 
     Büyük şehirlerin trafik sorunlarına dikkati çeken Yıldırım, İstanbul'da 1900'lü yılların başında Fransız mimarlara deniz yüzeyine dikey direklerle metro inşaatı yapılmasına ilişkin proje hazırlattırıldığını, ancak aradan geçen 100 yıllık dönemde İstanbul'da raylı sistemin geliştirilemediğini kaydetti. Yıldırım, ''Bunun için Marmaray Projesi'ne 100 yıllık rüya diyoruz'' dedi. 
     Yıldırım, deniz dibindeki batırma tünellerin inşaatın en zor bölümünü oluşturduğunu, bu bölümdeki çalışmalarda Boğaz'daki akıntı, deniz trafiği ve avlanma dönemleri dikkate alınacağını, inşaat sırasında çevresel faktörlere azami dikkat gösterileceğini belirtti. 
     Ulaştırma Bakanı Yıldırım, İstanbul'un deprem kuşağında olması itibariyle, projeye eleştiriler yöneltildiğini hatırlatarak, bunların haklı gerekçelere dayanmadığını anlattı. Yıldırım, konuyla ilgili olarak tüm çalışmaların yapıldığını, böyle bir riskin söz konusu olmadığını, tüp geçişin 9 şiddetindeki bir depreme dayanabileceğini bildirdi. 
     
</TEXT>
</DOC>
