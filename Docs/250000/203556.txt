<DOC>
<DOCNO> 203556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur14.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzun Burun'dan Başbakan'a sitem... 
</HEADLINE>
<TEXT>

     Dünyanın en uzun burunlu adamı olarak Guinness Rekorlar Kitabı'na giren Mehmet Özyürek, diğer şampiyonlar gibi ilgi görememekten yakınıyor. 
     Rize'de yayın yapan yerel Çay Televizyonu'nca 1998 ve 2000 yılında düzenlenen Uluslararası Uzun Burun Şampiyonası'nda üst üste birinci olan ve 8.8 santimetrelik burnuyla Guinness Rekorlar Kitabı'na girmeyi başaran Artvinli Mehmet Özyürek, burnu sayesinde Türkiye'nin tanıtımına önemli katkılar sağladığını, ancak bu katkıların karşılığı olarak gerekli ilgiyi göremediğini öne sürdü. 
     Halktan olumlu tepkiler aldığını ifade eden Özyürek, şunları söyledi 
     ''Benim için fiziki durum önemli değil, önemli olan bakış açısıdır. Uzun burunlu olmaktan hiçbir şekilde rahatsız olmadım, aksine burnum sayesinde üne kavuştuğum için mutluluk duyuyorum. Elime geçen fırsatı iyi değerlendirerek, memleketimi ve Karadeniz insanını dünyaya tanıttım. Bu benim için büyük gurur kaynağıdır.'' Kendisinin de bir dünya şampiyonu olduğunu ve burnuyla Guinness Rekorlar Kitabı'na girerek Türkiye'yi bir yerlere taşıdığını iddia eden Özyürek, şöyle devam etti 
     ''Ben de bir dünya şampiyonuyum. Siyasiler diğer alanlarda dünya şampiyonlarını ödüllendirirken, bana ilgi göstermedi. Başbakan Recep Tayyip Erdoğan Süreyya Ayhan'a çeşitli hediyeler verdi. Ancak ülkenin tanıtımına katkı sağlayan bir şampiyon olarak, bana, Ayhan ve diğer şampiyonlar gibi ilgi göstermedi.'' 
     
</TEXT>
</DOC>
