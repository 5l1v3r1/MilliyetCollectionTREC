<DOC>
<DOCNO> 213614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/dunya/adun.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Bush'a rica 
</HEADLINE>
<TEXT>

   ABD Başkanı'nı arayan Başbakan Erdoğan, "Kofi Annan koşullarının yumuşatılması için devreye girmesini" istedi 
      ABDULLAH KARAKUŞ, ELÇİN ERGÜN Ankara 

   
   BM Genel Sekreteri Kofi Annan'ın New York davetini içeren mektubu KKTC'nin yanı sıra Ankara'da da sıkıntı yarattı. Bir taraftan KKTC Cumhurbaşkanı Rauf Denktaş'a "New York'ta yapıcı üslup" telkininde bulunan Başbakan Recep Tayyip Erdoğan, diğer yandan ABD Başkanı George Bush'tan "Annan koşullarının yumuşatılması için devreye girmesini" istedi. 
   Annan'ın Kıbrıs müzakerelerinin başlaması için tarafları 10 Şubat'ta New York'a davet eden mektubunun yarattığı krizi önlemek için Bush'la görüşen Erdoğan, Annan'ın mektubunun Türkiye'de hayal kırıklığı yarattığını belirtti. Annan'ın davet mektubundaki "New York'a gelmeniz ön koşulların kabul edildiği anlamını taşır" mesajını ve sert ifadelere karşı nasıl bir tavır takınılacağını KKTC yönetimiyle 48 saat tartışan hükümet, KKTC Cumhurbaşkanı Rauf Denktaş'ın "New York'a masaya oturmaya değil, dayatmalara itirazlarımı söylemek için gideceğim" kararı üzerine yeniden atağa geçti. 
   Erdoğan ve Dışişleri Bakanı Abdullah Gül, dün Denktaş ve beraberindekilerin Ankara'dan ayrılmasının ardından Bakanlar Kurulu toplantısı sürerken, ABD ile temasa geçti. Gül saat 15.30'da ABD Dışişleri Bakanı Colin Powell, Erdoğan da saat 17.30'da Bush ile görüştü. Erdoğan görüşmede şunları söyledi "Sizinle ve Annan'la yaptığım görüşmelerde kaygı ve hassasiyetlerimizi iletmiştim. Çözümü ne kadar ciddiyet ve samimiyetle istediğimizi biliyorsunuz. Mektupta bu hassasiyetlerimiz pek yansımamış görünüyor. Devrede olmanızı rica ediyoruz. Türkiye'nin itirazlarının dikkate alınmadığını üzülerek görüyoruz." 
   
   Boşluklarda ne olacak 
   Erdoğan, BM Kıbrıs Özel Temsilcisi Alvaro De Soto'yu da kastederek "Arabulucu konusunda Türk tarafının güvensiz olduğunu belirtmiştim. Ayrıca boşlukları Annan'ın doldurması koşulunu ele aldığımızda, bu boşlukların hangi konularda olacağı bizim için hayati önem taşıyor. Bu hususun açıklığa kavuşturulması gerekiyor" dedi. 
   Erdoğan'ın "Bizim için sizin devrede olmanız önemli. Görüşmelere başlarken daha uygun bir zemin oluşturulması için bunların bilinmesinde fayda var. Katkınızı bekliyoruz, müzakerelere başlamak istiyoruz. Çözümde kararlıyız" sözleri üzerine Bush şu yanıtı verdi 
   
      Yine görüşürüm 
   "Sizin çözümü samimiyetle istediğinizi biliyorum. Nitekim Annan'la bu çerçevede bir görüşme yapmıştım. Gerekirse yine yaparım. Powell'a da görev vermiştim. Şimdi daha etkin olması için görev vereceğim. Burada sizin kesinlikle barış istediğiniz yönünde inanç var. Bu konuda yanınızdayız. Başlattığınız süreci destekliyoruz. Gerek gördüğümüz her dakika devreye gireceğiz." 
   Erdoğan "Kalıcı barış sağlanana kadar iki kesimlilik, garantörlük ve askeri varlığımızla ilgili düşüncelerimiz aynı" sözlerine de Bush'un yanıtı "Dışişleri bakanlarımız görüşmelerini sürdürüyor. Çözüme katkı için elimizden geleni yapacağız. Sizinle görüştüklerimizi Annan'a aktaracağım" oldu. 
   
   Ankara'nın iki talebi 
   ABD'den devreye girerek Annan'ın şartlarının yumuşatılmasını isteyen Ankara'nın talepleri iki maddede toplananarak Gül tarafından Powell'a iletildi. Gül, Powell'dan şu iki konuda Annan'la konuşarak yardımcı olmasını istedi 
   1. Annan'ın davetinde 'anlaşılamayan konuların kendisi tarafından doldurulacağı şartının kabul edilmesi' isteniyor. Bunun planın tamamı için mi yoksa ekleri için mi olduğu belli değil. Biz planda, harita, iki bölge ve iki halk temeline dayalı iki kesimliliğin güçlendirilmesi, kuzeye yerleşecek Rumların sayısının azaltılıp yerleşme süresinin zamana yayılması, garantiler ve askeri varlık konularının müzakere edilmesini istiyoruz. Doğal olan, görüşmelerin esasını teşkil edecek bu maddelerin Annan'ın otomatik doldurma yetkisi dışında bırakılmasıdır. 
   2. Annan, plan adadaki Türk ve Rum devletleri tarafından referanduma sunulmadan, yani nisan ayı içinde planın garantör ülke ulusal parlamentolarında onaylanmasını istiyor. Ancak Türkiye'nin mevzuatına göre anlaşma halini almayan belgeler TBMM onayına sunulamaz. Onay konusunun sonraya bırakılmasını sağlayın. 
   
   
   
</TEXT>
</DOC>
