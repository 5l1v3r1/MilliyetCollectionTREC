<DOC>
<DOCNO> 203049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur06.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Denktaş'ın görüşmelerinin sonucunu bekliyoruz 
</HEADLINE>
<TEXT>

     Başbakan Tayyip Erdoğan, KKTC'de seçimler sonucu yeni hükümetin kurulması yolunda Cumhurbaşkanı Rauf Denktaş'ın görüşmelerinin sürdüğünü belirterek, bu görüşmelerden çıkacak sonuca göre kendilerinin de bir değerlendirme yapacağını söyledi. 
     Başbakan Erdoğan, Özbekistan gezisi öncesinde Esenboğa Havaalanı'nda gazetecilerin sorularını yanıtladı. Erdoğan KKTC Cumhurbaşkanı Denktaş'ın parti liderleriyle yaptığı görüşmelerle ilgili soruyu, "Şu anda bu çalışmalar devam ediyor. Özbekistan dönüşünde yapılan çalışmaları gözden geçirecek ve ondan sonra da değerlendirmelerimizi açıklayacağız" diye yanıtladı. 
     Erdoğan, AB süreciyle birlikte Ada'dan Türk askerinin çekilmesinin gündeme gelmesine ilişkin değerlendirmesinin sorulması üzerine de, "Bana göre o şu anda bugünün problemi değil. Bizim gündemimizde olan konu da değil" dedi. 
     Türkiye'nin gündeminde KKTC'nin varlığı ve her iki devletin varlığının kabulü olduğunu vurgulayan Erdoğan, şunları söyledi 
     "Bizim iyi niyetli yaklaşımımızda iki kesim var. İki kesim de şu anda kendisini devlet olarak ilan etmiş. TC olarak bizler de Kuzey Kıbrıs'ı devlet olarak kabul ediyoruz. Kuzey Kıbrıs insan hakları noktasında uğradığı olumsuzluklara karşı hep olumlu yaklaşım göstermiş ve bunu dünyaya anlatma gayretinde olmuştur. Biz de bu olumlu yaklaşımı hep destekledik, destekliyoruz ve destekleyeceğiz." Erdoğan, Özbekistan'a Başbakan olarak ilk resmi ziyaretini yaptığını, 3 günlük gezi süresince Türkiye ile Özbekistan arasında ortak değerlere bağlı ve karşılıklı çıkarlar açısından işbirliklerini doğuracak görüşmelerde bulunmayı planladıklarını söyledi. Erdoğan işadamlarının da geziye büyük ilgi gösterdiğini belirterek, işadamlarının yapacakları temasların da karşılıklı yatırımlara vesile olmasını diledi. 
     
</TEXT>
</DOC>
