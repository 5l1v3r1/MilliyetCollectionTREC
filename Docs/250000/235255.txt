<DOC>
<DOCNO> 235255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy09.html </URL>
<DATE> 2004/04/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Başbakanlık müfettişi Çağlayan'a dava .. 
</HEADLINE>
<TEXT>

     Ankara Cumhuriyet Başsavcılığı, Başbakanlık Yüksek Denetleme Kurulu'nda müfettiş olarak görev yapan Etem Çağlayan hakkında, ''haksız mal varlığı edindiği'' iddiasıyla 5 yıla kadar hapis istemiyle dava açtı. 
     Cumhuriyet Savcısı Mehmet Bozkurt tarafından asliye ceza mahkemesine açılan davanın iddianamesinde, ''Sayın yetkili'' başlığı ile Ankara DGM Cumhuriyet Başsavcılığı'na ve Başbakanlığa şikayet dilekçeleri gönderildiği, DGM'nin görevsizlik kararı vermesi üzerine soruşturma başlatıldığı belirtildi. 
     Şikayet dilekçelerinde, Başbakanlık Yüksek Denetleme Kurulu'nda müfettiş olarak görev yapan ve yakında yaş haddinden emekliye ayrılacak olan Etem Çağlayan'ın, mevcut yaşantısı ile mal varlığının bir devlet memurunun geliriyle bağdaşmadığının öne sürüldüğü ifade edilen iddianamede, Çağlayan'ın, Ankara Bilkent'te 300 bin ABD Doları değerinde 2 adet lüks dairesi, Dikmen Doğankent Sitesi'nde 100 milyarlık 3 adet villası, OSTİM Eminel Kooperatifi'nde 200 milyar liralık 2 adet iş yeri, İstanbul Eston Konutları'nda 150 milyar liralık dairesi, Didim'de bir yazlığı ile 2 adet lüks otomobili bulunduğuna da dilekçelerde yer verildiği kaydedildi. 
     İddianamede, Başbakanlık Teftiş Kurulu'nca yapılan soruşturma sonunda hazırlanan dosyada, 3628 sayılı Mal Bildiriminde Bulunulması, Rüşvet ve Yolsuzluklarla Mücadele Kanunu uyarınca Çağlayan hakkında işlem yapılmasının istendiği ifade edilerek, sanığın, savcılık ifadesinde suçlamayı kabul etmediği belirtildi. 
     Çağlayan ve aile bireylerinin mal varlıklarının tespiti için tapu kadastro bölge müdürlükleri ile bütün bankalara müzekkere yazıldığı belirtilen iddianamede, bilgi ve belgeler toplandıktan sonra bilirkişi incelemesi yaptırıldığı bildirildi. 
     Çağlayan'ın, 31 Aralık 1994 - 12 Şubat 2000 tarihleri arasında yapabileceği tasarrufların tutarının 262 bin 720 ABD Doları olduğu anlatılan iddianamede, sanığın ifadesine göre, bu miktarın 226 bin 275 dolarının çocuklarının tahsili, kızının evlenmesi ve eşya alımı gibi harcamalarda kullanıldığı kaydedildi. İddianamede, geriye kalan 35 bin 975 dolar tutarındaki tasarruf ile 1994-2000 yılları arasında Çağlayan'ın mal varlığında meydana gelen 244 bin 912 dolar tutarında artışın karşılanamayacağına yer verildi. 
     
     ''BORÇ ALDIM' 
     İddianamede, sanığın, Adnan Çağlayan ve Cevdet Bilgin adındaki kişilerden 257 bin 972 dolar ve 32 bin 024 dolar borç aldığını söylediği ifade edilerek, bu kişilerin bu paraları vermelerinin mümkün görülmediği, doğru ise bunun banka kayıtları ve benzeri belgelerle ispatlanmasının gerekli olduğu savunuldu. Çağlayan'ın, 15 Şubat 2000'de 567 bin 152 dolarlık mal bildiriminde bulunduğu, 20 Ocak 2004'te ise malvarlığını 559 bin 582 dolar olarak gösterdiği belirtilen iddianamede, bildirime göre mal malvarlığında artış söz konusu olmadığı halde, sanığın oğlu Murat Çağlayan adına kayıtlı taşınmazlar, 3 adet otomobil ve 115 milyar 238 milyon 696 bin lira tutarındaki hazine bonosu bulunduğu kaydedildi. 
     İddianamede, sanığın diğer oğlu Sedat Çağlayan adına kayıtlı 1 otomobil, bazı taşınmazlar ile 201 milyar 996 milyon 700 bin lira tutarındaki hazine bonosu, kızı Çiğdem Baş Çağlayan adına kayıtlı birkaç taşınmaz ile 48 milyar 614 milyon 782 bin lira tutarında hazine bonosunun bulunduğu ifade edilerek, bunların da sanığın veya çocuklarının gelirleri ile elde edilip edilemeyeceğinin araştırılmasının gerekli olduğu sonucuna varıldığı bildirildi. 
     
     HAKSIZ EDİNİLMİŞ MALLARA ZORALIM 
     Çağlayan'ın suç işlediğinin iddia, savunma, inceleme raporu, banka ve tapu kayıtları, bilirkişi raporu ile tüm dosya içeriğinden anlaşıldığı öne sürülen iddianamede, hakkında 3628 sayılı Yasa'nın ''haksız mal edinme, mal kaçırma veya gizleme'' başlıklı 13. maddesi uyarınca, 3 yıldan 5 yıla kadar hapis cezası istendi. Aynı Yasa'nın 14. maddesi uyarınca haksız edinilmiş olan malların zoralımına karar verilmesi istenen iddianamede, Yasa'nın 15 ve 16. maddeleri uyarınca da müebbeten kamu hizmetlerinden yasaklanması ve ceza verilmesi durumunda bunun paraya çevrilmemesi ve ertelenmemesi talep edildi. 
     
</TEXT>
</DOC>
