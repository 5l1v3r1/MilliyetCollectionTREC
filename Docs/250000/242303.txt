<DOC>
<DOCNO> 242303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun11.html </URL>
<DATE> 2004/05/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ABD'li gazeteciler geleceklerinden endişeli 
</HEADLINE>
<TEXT>

     Amerikalı gazeteciler, geleceklerinden endişe duyuyorlar. 
     Pew adlı kamuoyu araştırması merkezince yapılan nabız yoklaması, ulusal medyada çalışan Amerikalı gazetecilerin yüzde 51'inin, yerel medyada çalışanların yüzde 46'sının, mesleklerinin, ekonomik nedenlerden ötürü iyiye gitmediğini düşündüğünü gösterdi. 
     Ulusal gazete ve TV'lerin gazetecilerinin yüzde 66'sına göre, çalıştıkları kurumların üzerindeki mali baskılar, gazetecilik mesleğini ''fazlasıyla'' olumsuz etkiliyor. Böyle düşünenlerin oranı, 1995 yılında ise yüzde 41 idi. 
     Başka bir araştırma yapan Pew uzmanları, son dört yıl içinde yazılı basında çalışanların sayısının yüzde 4 azaldığını, bu oranın radyoculuk alanında ise 1994-2001 arasında yüzde 57 olduğunu kaydettiler. 
     Pew uzmanlarına göre, ulusal çapta yayın yapan TV kanallarındaki muhabir sayısı da yüzde 35 azaldı, buna mukabil gazetecilerin inceledikleri konuların sayısı yüzde 30 arttı. 
     Pew araştırması, ayrıca gazetecilerin yüzde 55'inin, Başkan George Bush'un politikalarının basında yeterince eleştirilmediğini düşündüğünü gösterdi. Yüzde 35'lik kesim, Bush'u eleştirirken hakkaniyetten ayrılmadıklarını düşünüyor, yüzde 8'lik kesim de Bush'a fazla sert davranıldığına inanıyor. 
     Pew'e göre, Amerikalı gazetecilerin yüzde 54'ü kendilerini siyaseten ''ılımlı'' bulurken, yüzde 34'ü kendilerini ''solda'' görüyor. Kendilerini solda gören gazetecilerin oranı 1995'de ise yüzde 22 idi. Gazetecilerin sadece yüzde 7'si de kendilerini ''muhafazakar'' olarak tanıtıyor. 
     
</TEXT>
</DOC>
