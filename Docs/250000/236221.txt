<DOC>
<DOCNO> 236221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy19.html </URL>
<DATE> 2004/04/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
ABD ''Merve Kavakçı'yı Türkiye'nin bildirdiği adreste bulamadık'' 
</HEADLINE>
<TEXT>

     ABD Adalet Bakanlığı, ''yargı organlarına yanlış adres bildirerek sahtecilik yaptığı'' iddiasıyla yargılanan ve şu anda ABD'de yaşayan Merve Kavakçı'nın savunması için Türkiye'den yazılan talimata, ''Kavakçı'nın adresine ulaşma çabalarının başarısızlıkla sonuçlandığı'' yanıtını verdi. 
     Kavakçı'nın, eski eşi Ali Ahmad Abushanab'dan boşanmasına ilişkin karar ilamında, yanlış adres bildirerek sahtecilik yaptığı iddiasıyla Ankara 1. Ağır Ceza Mahkemesi'nde 10 yıla kadar ağır hapis cezası istemiyle yargılanmasına devam edildi. 
     Duruşmaya katılan olmadı. 
     Mahkeme Başkanı Mustafa Danışman, Kavakçı'nın savunmasının alınması için ABD yetkili makamlarına yazılan yazıya cevap verildiğini bildirdi. Mahkemenin Adalet Bakanlığı kanalıyla Kavakçı'nın adresini ekleyerek 26 Mart 2003 tarihinde ABD'ye gönderdiği talimatın cevabı, tam bir yıl sonra 26 Mart 2004'te ulaştı. Buna göre, ABD Adalet Bakanlığı Cezai İşler Dairesi'nden gönderilen yazıda, ''Kavakçı'nın ikametgahına ulaşma çabaları başarısızlıkla sonuçlanmıştır'' denildi. Yazıda başka bir ayrıntıya yer verilmedi. 
     ABD'den gönderilen cevapta, tanık Ali Danışmaz'ın ise adresinde tespit edildiği, ancak kendisiyle yapılan görüşme sonucunda Danışmaz'ın ifade vermek istemediğini bildirdiği kaydedildi. 
     Mahkeme Başkanı Danışman, yargılamanın devam edebilmesi için Kavakçı'nın savunmasının zorunlu olduğu gerekçesiyle, Adalet Bakanlığı kanalıyla ABD yetkili makamlarına Kavakçı'nın ifadesinin alınması için tekrar talimat yazılmasına karar vererek, duruşmayı erteledi. 
     Kavakçı'nın avukatı Salim Özdemir, AA muhabirine yaptığı açıklamada, Kavakçı'nın ABD'de öğretim üyeliği yaptığını, müvekkilinin çalışma ve ikamet adreslerinin değiştiğini belirterek, yeni adresini mahkemeye sunacaklarını söyledi. 
     
     İDDİANAME 

     İddianamede, Kavakçı'nın, 6 Mayıs 1997 tarihinde Ankara 24. Asliye Hukuk Mahkemesi'ne başvurarak, ABD Teksas Dallas Bölge Mahkemesi'nin 17 Haziran 1993'te, şiddetli geçimsizlik nedeniyle kocası Ali Ahmad Abushanab'dan boşanmasına ilişkin verdiği kararın tanınmasını talep ettiği ve davalı adresini ''Tunus Caddesi 88 16 Ankara'' olarak bildirdiği belirtiliyor. İddianamede, Abushanab'a çıkarılan tebligatın PTT Adli Tebligat Servisi'nde çalışan sanık Durmuş Perk tarafından yapıldığı, alan kişinin ise bu adreste işçi olarak çalışan Sinan Eriklioğlu olduğu ifade ediliyor. 
     İddianamede, Kavakçı hakkında Türk Ceza Kanunu'nun TCK ''resmi belgede sahtecilik'' suçunu düzenleyen 342 2. maddesi uyarınca 4 yıl ile 10 yıl arasında değişen ağır hapis cezası isteniyor. 
     Sanık Durmuş Perk hakkında görevini ihmal ettiği iddiasıyla TCK'nın 230. maddesi uyarınca 3 aydan 1 yıla kadar, Sinan Eriklioğlu hakkında ise ''bildirilen adreste oturmadığı halde, yalan beyanda bulunarak ilamları aldığı'' gerekçesiyle 7201 sayılı Tebligat Kanunu'nun 55 b-son maddesi uyarınca 15 günden 6 aya kadar hapis cezası talep ediliyor. 
     
</TEXT>
</DOC>
