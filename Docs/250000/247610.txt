<DOC>
<DOCNO> 247610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur28.html </URL>
<DATE> 2004/06/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Aşırı kilolu Ahmet, kurtarılamadı 
</HEADLINE>
<TEXT>

     Aşırı kiloya bağlı rahatsızlıkları nedeniyle Ege Üniversitesi Tıp Fakültesi Hastanesi'nde tedavi altına alınan 16 yaşındaki Ahmet Yavaşcan, kurtarılamadı. 
     Uşak'ın Eşme İlçesi'ne bağlı Karabacaklı Köyü'nde yaşayan ve 200'ün üzerindeki kilosu nedeniyle yaşadığı rahatsızlıklardan dolayı Ege Üniversitesi Çocuk Sağlığı ve Hastalıkları Anabilim Dalı'nda tedavi altına alınan Ahmet Yavaşcan, tedavi gördüğü hastanede öldü. 
     Aşırı kiloları nedeniyle 8 aydır evinden çıkamayan Uşaklı çocuk, Uşak İl Sağlık Müdürlüğü'nün çabalarıyla, 25 Mayıs'ta özel bir ambulansla İzmir'e getirilmiş ve tedavi altına alınmıştı. 
     Ahmet Yavaşcan'da şişmanlık nedeniyle kalp yetmezliği, kansızlık, karaciğerde yağlanma ve fonksiyon bozukluğu saptandığı bildirilmişti. 
     
     ÖLÜM NEDENİ SOLUNUM VE KALP YETMEZLİĞİ 

     Aşırı kiloya bağlı rahatsızlıkları nedeniyle bir süre önce Ege Üniversitesi EÜ Tıp Fakültesi Hastanesi'ne kaldırılan 16 yaşındaki Uşaklı Ahmet Yavaşcan'ın, solunum ve kalp yetmezliği nedeniyle hayatını kaybettiği bildirildi. 
     EÜ Tıp Fakültesi Çocuk Sağlığı ve Hastalıkları Anabilim Dalı Başkanı Prof. Dr. Sevgi Mir, AA muhabirine yaptığı açıklamada, 25 Mayıs'ta aşırı kiloya bağlı sağlık sorunları nedeniyle Çocuk Sağlığı ve Hastalıkları Endokrinoloji ve Metabolizma Bilim Dalı'nda tedavi altına alınan Ahmet Yavaşcan'ın, yaklaşık 1 haftadır solunum ve kalp yetmezliği sorunlarının arttığını belirtti. 
     Yavaşcan'ın, bu süre içinde solunum destek üniteleriyle yaşamını sürdürdüğünü anlatan Prof. Dr. Mir, şunları kaydetti 
     ''Ahmet'in, dün akşamdan itibaren durumu iyice bozuldu ve bugün solunumu durdu. Arkadaşlarımız, yoğun bir gayretle tekrar destek olmaya çalıştılarsa da Ahmet desteğe yanıt vermedi.'' Aşırı kiloları nedeniyle 8 aydır evinden çıkamayan Uşaklı çocuk, Uşak İl Sağlık Müdürlüğü'nün çabalarıyla, özel bir ambulansla İzmir'e getirilmiş ve tedavi altına alınmıştı. 
     Ahmet Yavaşcan'da şişmanlık nedeniyle kalp ve akciğer yetmezliği, kansızlık, karaciğerde yağlanma, vücutta su toplanması ve fonksiyon bozukluğu saptandığı bildirilmişti. 
     
</TEXT>
</DOC>
