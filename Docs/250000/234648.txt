<DOC>
<DOCNO> 234648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/soneko12.html </URL>
<DATE> 2004/04/25/ </DATE>
<TIME> 16.35 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Kalekalıp, dünyanın en büyük savunma ve havacılık projesinde... 
</HEADLINE>
<TEXT>

     Kale Grubu şirketlerinden Kalekalıp, dünyanın en büyük savunma ve havacılık projesi olarak gösterilen müşterek taarruz uçağı joint strike fighter-JSF projesine altyapımcı oldu. 
     Kalekalıp Makina ve Kalıp San. A.Ş.'den yapılan açıklamaya göre, projenin liderliğini dünyanın önde gelen savunma sanayi şirketlerinden olan Lockheed Martin yaparken, Northrop Grumman ve BAe Systems de alt liderliği üstlendi. 
     JSF projesinde altyapımcı olarak ilk iş anlaşmasını imzalayan Kalekalıp, uçağın tüm açılır kapanır kapaklarının hareket mekanizmalarının tasarımını, imalatını ve final testini gerçekleştirecek. 
     Kalekalıp, söz konusu projede aynı zamanda birçok hassas yapısal gövde parçalarının imalatını da yapacak. 
     Kale Grubu Şirketleri Teknik ve Kimya Grubu Başkanı Osman Okyay, projede aldıkları ilk iş paketinin 65 milyon dolarlık olduğunu, bunun dışında teklif verdikleri ve alma şanslarının yüksek olduğunu düşündükleri 100 milyon dolarlık daha iş paketleri bulunduğunu bildirdi. 
     Okyay, bu miktarın uçak sayısına bağlı olarak artabileceğini ve yaklaşık 250-300 milyon dolara ulaşabileceğini belirterek, ''Dünya savunma ve havacılık devlerinin iş alabilmek için peşinden koştuğu böylesine büyük ve önemli bir projede tasarım, imalat ve test dahil olmak üzere son derece kritik bir alt sistemin tüm sorumluluğunun bir Türk firması tarafından üstlenilmesi, Türk sanayi adına gurur verici bir olay'' dedi. 
     Kalekalıp Savunma ve Havacılık Direktörü Murat Toprak ise Lockheed Martin ile başka projelerde de çalıştıklarını kaydederek, 2030 yılına kadar sürecek JSF projesinde ilk uçak üretiminin 2007 yılında planlandığını kaydetti. 
     
     TEDARİKÇİ FİRMA UNVANI YILDIZA YÜKSELDİ 
     Bu arada Kalekalıp Savunma ve Havacılık Direktörlüğü, Lockheed Martin'in yıldız seviyesinde ödül alan iki tedarikçisinden biri konumuna yükseldi. 
     1998 yılından itibaren Lockheed Martin Missiles Fire Controls'un savunma ve havacılık sanayindeki önemli projelerine parça imalatı yapan şirket önce gümüş, daha sonra yapılan tetkikler sonucunda da geçen yıl kalite ve teslimat zamanlaması konusunda yüzde 99'un üzerinde puan almasıyla altın seviyesinde tedarikçi firma unvanına yükselmişti. 
     Kalekalıp bu yıl, Lockheed Martin'in ABD dışında yüzlerce tedarikçisi arasından ''yıldız'' seviyesinde ödül alan iki tedarikçisinden biri konumuna geldi. 
     
</TEXT>
</DOC>
