<DOC>
<DOCNO> 210289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/spor/spo04.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetime ültimatom 
</HEADLINE>
<TEXT>

   Trabzonspor'un yıldız isimleri Fatih, Gökdeniz, Mehmet Yılmaz ve Hüseyin yönetimi transfer konusunda uyardı "Pahalı isimler dengeyi bozar, takımın huzurunu kaçırır" 
      
   'Doğru tercih sorun yaşatmaz' 
   TRABZONSPOR'DA bu kez futbolcular, yönetimi uyardı. Bordo - Mavililer'in as isimleri Fatih, Gökdeniz, Mehmet Yılmaz ve Hüseyin'in, yönetimle bir araya gelip, transferlerle ilgili olarak fikir alışverişinde bulunduğu öğrenildi. 1 - 2 milyon dolar alacak oyuncuların tercih edilmemesini isteyen futbolcuların, "Pahalı isimler dengeyi bozar, huzuru kaçırır" dediği iddia edildi. 
   
   Yönetim de olumlu bakıyor 
   BORDO-Mavililer'in, hem futbol, hem de kazanç yönünden takımla denk oyuncuların tercih edilmesini talep ettiği bildirildi. Yöneticilerin, futbolcularla görüştükten sonra konuyu masaya yatırdığı ve uyarıyı yerinde bulduğu belirtildi. Bu arada idarecilerin, sözleşme uzatması gündemde olan Fatih ve Gökdeniz'e takım içindeki en yüksek ücreti ödeme sözü verdiği bildirildi. 
   
   'Augustine geliyor'    BORDO-Mavili takımın teknik patronu Turgay Semercioğlu, ilk yarıda forma şansı bulamayan Augustine'den ikinci devrede çok şeyler beklediğini söyledi. Semercioğlu, "Hazırlık dönemini çok iyi değerlendirdi. İkinci yarıda olumlu işler yapacağına eminim" dedi. Turgay Semercioğlu, ligin havasına girdikledini de iddia etti. 
   
   Fatih'ten topbaşı    YILDIZ futbolcu Fatih Tekke, Konyaspor maçı öncesinde dün çalışmalara başladı. Takımdan ayrı olarak düz koşu yapan Fatih'in, zorlu maçta forma giymesinin zor olduğu belirtildi. Bu arada antrenmana, sakatlığı bulunan Tayfun ve Mehmet Kahraman ile gribal enfeksiyon geçiren Ali Şen katılmadı. Van De Paar ise koşu yaptı. 
   
   
</TEXT>
</DOC>
