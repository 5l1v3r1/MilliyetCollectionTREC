<DOC>
<DOCNO> 247069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun06.html </URL>
<DATE> 2004/06/11/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
İngiltere'de yerel seçimlerin ilk sonuçları alınıyor... 
</HEADLINE>
<TEXT>

     Dilek Kocabaş 

İngiltere'de Avrupa parlamentosu ve Londra belediye başkanlığı seçimleriyle birlikte yapılan yerel seçimlerin ilk sonucu alındı. 
     Lancashire bölgesindeki Chorley kentinden alınan ilk sonuca göre, oylar partiler arasında eşit dağıldı ve hiçbir parti belediye meclisinde çoğunluk sağlayamadı. 
     Alınan ilk sonuçlar, katılımın da beklenenin çok altında olduğunu ortaya koydu. İngiltere İslam Konseyi'nin ''oy kullanın'' çağrısına rağmen, Müslümanların yoğun biçimde yaşadıkları Bunrley'de bile seçime katılımın yüzde 50'nin altında kaldığı belirtiliyor. 
     
     ANKETLERE GÖRE İŞÇİ PARTİSİ OY KAYBETTİ 

     İngiltere'de Avrupa Parlamentosu seçimleri, yerel seçim ve Londra belediye başkanlığı seçiminin yapıldığı sandıkların başındaki kamuoyu yoklaması, iktidardaki İşçi Partisi'nin oy kaybına uğradığını ortaya koydu. 
     SKY TV tarafından yapılan yoklamanın sonuçları, İşçi Partisi'nin bugün genel seçim yapılsa ancak 328 milletvekili çıkartabileceğini, bunun da 86 sandalye kaybedeceği anlamına geldiğini gösterdi. 
     Sandık başındaki seçmenle yapılan kamuoyu yoklamasının sonuçlarına göre, ana muhalefet partisi Muhafazakar Parti ise bugün bir genel seçim yapılsa milletvekili sayısını 257'ye çıkaracak. Bu da partinin milletvekili sayısına 91 yeni sandalyenin ekleneceği anlamına geliyor. 
     Araştırma, Liberal Demokrat Parti'nin ise 46 sandalye kazanacağını gösterdi. 
     SKY TV ve YouGov araştırma kurumunun ortaklaşa yaptığı araştırmanın sonuçları Londra belediye başkanlığı seçiminde ise İşçi Partisi'nin ilk seçilmiş Londra Belediye Başkanı olan Ken Livingstone'ın, yüzde 35 oyla ikinci kez başkanlık seçimini kazanacağını ortaya koydu. 
     Sonuçlara göre, Londra belediye başkanlığı yarışında Muhafazakar Parti adayı yüzde 31, Liberal Demokrat Parti adayı ise yüzde 18 oranında oy alacak. 
     
</TEXT>
</DOC>
