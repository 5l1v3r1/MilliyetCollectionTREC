<DOC>
<DOCNO> 218084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur25.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da fırtına uyarısı... 
</HEADLINE>
<TEXT>

     Antalya Meteoroloji Bölge Müdürlüğü, akşam saatlerinden itibaren Antalya'nın batısında fırtına beklendiği uyarısında bulundu. 
     Meteoroloji Bölge Müdürlüğü'nden yapılan açıklamada, bölgenin bu akşam saatlerinden itibaren Orta Akdeniz'den gelen yeni bir yağışlı havanın etkisi altına gireceği belirtildi. Açıklamada, bu akşamdan itibaren hafif sağanak yağışla birlikte güney yönlerden esecek rüzgarın, özellikle bölgenin batısında, Bodrum-Kaş arasında fırtına şiddetine ulaşarak etkili olacağı bildirildi. 
     Rüzgarın hızının bu kesimde ortalama 40 ile 65, hamlesinin ise saatte 75-80 kilometreye ulaşacağı belirtilen açıklamada, fırtınanın yarın akşamdan itibaren Antalya ve doğusunda da etkili olacağı ve hızının saatte 30 ile 40, hamlesinin ise 50 ile 60 kilometre arasında olacağı bilgisine yer verildi. Fırtınanın 28 Şubat Cumartesi günü öğle saatlerinden itibaren etkkisini yitirmesi bekleniyor. 
     
     DENİZCİLERE UYARI 
     Açıklamada, denizci ve balıkçılar da uyarılarak, bu akşamdan itibaren Bodrum-Kaş arasında fırtına beklendiğine dikkat çekildi. Buna göre, rüzgar kıble ve lodostan 4 ile 6, yer yer 7 ile 8 kuvvetinde ve saatte 33 ile 40 deniz mili hızla esecek. Yarın akşam saatlerinden itibaren Kaş-Anamur arasında da fırtına beklenirken, rüzgar bu kesimde de 3 ile 5, zaman zaman 6 kuvvetinde ve saatte 10 ile 21 zaman zaman da 27 deniz mili hızla esecek. 
     Deniz kaba ve çok kaba dalgalı, dalga yüksekliği 4 ile 5 metre dolayında olacak. Hava çok bulutlu, hafif sağanak yağışlı geçecek. Görüş uzaklığı 10, yağış anında 3 ile 5 kilometre dolayında olacak. 
     
</TEXT>
</DOC>
