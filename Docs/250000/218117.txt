<DOC>
<DOCNO> 218117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/guncel/gun01.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya halkını kahreden kaza 
</HEADLINE>
<TEXT>

   Makedonya Cumhurbaşkanı Traykovski, ülkesinin AB'ye üyelik başvurusunun yapılacağı gün, uçağının düşmesi sonucu öldü 
      DIŞ HABERLER SERVİSİ 
   
   Kötü hava koşulları yüzünden düştüğü tahmin edilen ABD yapımı çift motorlu "Beechcraft Super King Air" tipi uçakta, Boris Traykovski'nin dışında, 4'ü danışmanı, 2'si koruması, ikisi pilot olmak üzere 8 kişi daha bulunuyordu. Bosna'nın güneyindeki Mostar'da düzenlenen uluslararası yatırım konferansına giden Traykovski ve heyetini taşıyan uçak, şiddetli yağmur ve sisin hüküm sürdüğü Bitonya köyü yakınında düştü. Uçağın yerel saatle 09.00'da Türkiye saatiyle 10.00 radarda kaybolmasının ardından helikopterler eşliğinde arama - kurtarma çalışmaları başlatıldı. Ancak ekipler uçağın enkazını buldu. Kazanın meydana geldiği dakikalarda, Makedonya'nın AB'ye üyelik başvurusu için İrlanda'nın Dublin kentinde düzenlenecek tören de iptal edildi. 
   
   Avrupa'da yas havası 
   Traykovski'nin ölümü, tüm Avrupa'da üzüntü yarattı. Bulgaristan parlamentosu genel kurulu, Traykovski'nin ölüm haberi üzerine dünkü çalışmalarını durdurdu. Hırvatistan Cumhurbaşkanı Stipe Mesiç, Traykovski'nin ölümünün bölgeyi siyasi açıdan etkileyeceğini söyledi. AB Komisyonu Başkanı Romano Prodi, AB'nin büyük bir dost kaybettiğini, hüzünlü bir gün yaşadığını belirtti. Avrupa Konseyi Genel Sekreteri Walter Schwimmer da büyük üzüntü duyduğunu açıkladı. Avrupa Parlamentosu'nda da bir dakikalık saygı duruşunda bulunuldu. 
   
   
</TEXT>
</DOC>
