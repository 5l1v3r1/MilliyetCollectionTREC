<DOC>
<DOCNO> 215582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/ekonomi/aeko.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk önce Uzanlar'a uygulanan, 'batık banka sahipleri ve yöneticilerinin tüm malvarlığına el koymayı öngören yasa'nın diğer batık banka patronlarını da kapsaması bekleniyor 
</HEADLINE>
<TEXT>
   'Bu iş burada kalamaz, 22 batıkla tek tek görüşülecek' 
   Uzanlar'a ait şirketler ve mal varlığına el konulması konusunda Başbakan Erdoğan, "Bu iş burada kalamaz. 22 batık bankayla tek tek görüşülecek, uzlaşma olmazsa yasanın gereği yapılacak" dedi 
      ANKARA Milliyet 
   
   Başbakan Tayyip Erdoğan, 22 batık banka ile ilgili Uzanlar'a yapılan işlemin uygulanabileceğini belirterek, "Bu iş burada kalamaz. 22 batık banka var. Bunlarla tek tek görüşülüp ödeme yapılması istenecek. Uzlaşma olmazsa yasa neyse o yapılacak" dedi. 
   Erdoğan, Kanal D'de Uzanlar'la ilgili soruları yanıtlarken dünkü Bakanlar Kurulu'nda bakanlara talimat verdiğini açıkladı. Batıkları ödetmek için ilgili bakanların çeşitli adımlar atmasını istediğini belirten Erdoğan, "Bu paraların alınmasının takipçisi olacağız" diye konuştu. Uzanlar'a kişisel bir kinleri olmadığını belirten Erdoğan, yasalar gereği TMSF'nin gereğini yaptığını kaydetti. "Bu iş burada kalamaz" diyen Erdoğan, bankasına el konulan ve borç ödemeyen patronlara da şu mesajı gönderdi 
   "22 batık banka var. TMSF gereken adımları atacaktır. 22 batık bankayla ilgili planlama yapıldı. Tek tek bu bankaların patronlarıyla görüşülecek. Uzlaşırsa uzlaşır, uzlaşmazsa yasa neyse o yapılacak." 
   
   'İşimiz tahsilat' 
   Uzanlar'la ilgili net delillerin olduğunu ifade eden Erdoğan, "İmar'la ilgili BDDK Başkanı'na sormuştuk 600 - 700 milyon dolar demişti. Ama 6 milyar dolarda iş noktalandı. Bu tablo bizi yıkıma götürür. Bunun için ciddi planlama yapılması lazım. İlk ödemeyi yaptık. Gerisi ne olacak, bu parayı nasıl tahsil edeceksiniz dediler. Belgeli olsun TMSF gerekeni yapar" dedi. 
   İşlerinin bundan sonra tahsilat olduğunu belirten Erdoğan, Uzanlar'ın Motorola'ya olan borçlarının ödenip ödenmeyeceğinin sorulması üzerine, "Bu işin muhatabı biz değiliz, bizdeki şirket. Devlet bunu ödemeyecek. ABD'de Motorola'nın başkanıyla görüştüm, bize nasıl yardımcı olacaklarını sordular. Yabancı sermayenin mağduriyetini istemeyiz" dedi. 
   Uzan şirketleriyle ilgili tüm yetkinin TMSF'de olduğunu belirten Erdoğan, "Satarsa çok daha isabetli olur. Çünkü bunlar da ayrıca bir yük" dedi. Uzan şirketlerinde çalışanlara bordro dışı ücret ödenmeyeceğini belirten Erdoğan, el konulan gazete ve televizyonlardan resmi gazete gibi yayın beklemediklerini de söyledi. 
   
   Yasa, TMSF'ye satış imk nı tanıyor    Kamuoyunda "hortumcu yasası" olarak bilinen Bankalar Kanunu'nun Bazı Maddelerinde Değişiklik Yapan 5020 sayılı Kanun'un 20'nci maddesi ile TMSF ayrı bir başkanlık haline getirildi. 
   Yeni yasayla getirilen en önemli değişiklik ise TMSF'ye batık banka ortaklarının sahip olduğu malvarlıklarına el koymaya imk n tanıması oldu. 
   Kamuoyunda tartışma yaratan yasa, TMSF'ye alacağının tahsili için bir bankanın yönetim ve denetimini doğrudan veya dolaylı olarak tek başına veya birlikte elinde bulunduran ortaklarının söz sahibi oldukları şirketlerin yönetim ve denetimini devralmaya, yöneticileri değiştirmeye ve yeni yönetici atamaya imk n tanıyor. 
   Bu kişiler ortaklar genel kurulu tarafından görevden alınamıyor ve haklarında şahsi sorumluluk davası da açılamıyor. 
   
   Fon isterse kapatabilir 
   Yasa TMSF'ye devraldığı şirketleri işletme hakkı tanıdığı gibi hisselerini satışına da imk n veriyor. Yasa ile hisseleri yönetimi devralınan şirketlerin kapatılmasına da karar verilebiliyor. 
   Banka sermayedarının mal kaçırmasını önlemek için getirilen 21'inci maddede ise yönetimi TMSF'ye devredilen bankaların ortaklarının kendi lehine kullandıkları her türlü banka kaynağı ile yurtiçi ve yurtdışında sahip oldukları her şey Hazine alacağı haline getiriliyor. 
   Ortakların yakın akrabalarına açılan krediler ve aktarılan kaynaklar da danışıklı olduğu anlaşılırsa Hazine alacağına dönüşüyor. 
   Ortak ve yakınları dışında bankanın yönetim kurulu ve kredi komitesi başkan ve üyeleri ile genel müdür, genel müdür yardımcıları, imzaları bankayı ilzam eden memurlar ve müdürlerinin kendileri, eşleri ve çocukları, evlatlıkları ile bunların diğer kan ve kayın hısımlarına aktarılan kaynaklar da Hazine alacağı haline geliyor. 
   
   Bakan Cemil Çiçek'ten 'Gelin, anlaşın' çağrısı    Adalet Bakanı Cemil Çiçek, Bakanlar Kurulu toplantısının ardından gazetecilerin sorularını yanıtlarken, bankaları TMSF'ye devredilmiş olan eski banka patronlarını, 'borçlarını ödemek için görüşme masasına oturmaya' çağırdı. Uzanlar'ın 219 şirketinin yönetimine el konulmasına ilişkin soru üzerine, 5020 sayılı Bankacılık Yasası'na dikkat çeken Çiçek, "Yasa çervesinde bu ve benzeri işlemleri takip edecek, kararları alacak devlet kurumu TMSF'dir. Bakanlar Kurulu'nun gündemine böyle bir konu gelmez" dedi. Çiçek, "TMSF'ye bankaları devredilmiş olanların gelip bu borçlarını nasıl ödeyeceklerini görüşmelerinde fayda var. Aksi halde TMSF yasadan doğan yetkileri kullanacak" dedi. Maliye Bakanı Kemal Unakıtan da "Kanunları spor olsun diye çıkarmıyoruz. Ne icap ettiriyorsa onu uygularız" dedi. 
   
   Korkmaz Yiğit 
   Banka Bank Ekspres 
   Zarar 434 milyon dolar 
   Ödeme planı Yok 
   
   Cavit Çağlar 
   Banka İnterbank 
   Zarar 1 milyar 170 
   milyon dolar 
   Ödeme planı Yok 
   
   Yavuz Zeytinoğlu 
   Banka Esbank 
   Zarar 1 milyar 
   113 milyon dolar 
   Ödeme planı Yok 
   
   Selçuk Yaşar 
   Banka Yaşarbank 
   Zarar 1 milyar 
   148 milyon dolar 
   Ödeme planı Yapıldı 
   
   Murat Demirel 
   Banka Egebank 
   Zarar 1 milyar 
   219 milyon dolar 
   Ödeme planı Yok 
   
   Hayyam Garipoğlu 
   Banka Sümerbank 
   Zarar 496 milyon dolar 
   Ödeme planı Yok 
   
   Ali Balkaner 
   Banka Yurtbank 
   Zarar 656 milyon dolar 
   Ödeme planı Yok 
   
   Mahmut Ceylan 
   Banka Bank Kapital 
   Zarar 392 milyon dolar 
   Ödeme planı Yapıldı 
   
   Dinç Bilgin 
   Banka Etibank 
   Zarar 697 milyon dolar 
   Ödeme planı Ön protokol var plan açıklanmadı 
   
   Erol Aksoy 
   Banka İktisat Bankası 
   Zarar 1 milyar 
   953 milyon dolar 
   Ödeme planı Yok 
   
   Kamuran Çörtük 
   Banka Bayındırbank 
   Zarar 115 milyon dolar 
   Ödeme planı Yok 
   
   Halis Toprak 
   Banka Toprakbank 
   Zarar 879 milyon dolar 
   Ödeme planı Yok 
   
   M. Emin Karamehmet 
   Banka Pamukbank 
   Zarar 3 milyar 
   618 milyon dolar 
   Ödeme planı Yapıldı 
   
   
</TEXT>
</DOC>
