<DOC>
<DOCNO> 227601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko36.html </URL>
<DATE> 2004/04/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Oğuz Satıcı 60 milyar dolarlık ihracatı yakalayacak gibiyiz 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Türkiye'nin bu yıl 60 milyar dolarlık bir ihracat rakamını yakalayacak gibi gözüktüğünü belirterek, ihracatın kaynak aktarma politikasıyla desteklenmesini istedi. 
     Satıcı, Türk milletinin doğru okunduğunda gayet ilginç mesajlar vermiş olduğunun anlaşıldığı yerel seçimler sonrasında, Türkiye'nin geleceğe ve istikrara olan inancının arttığı bir atmosferde, 12 aylık ihracatın 51.5 milyar dolara ulaştığını bildirmekten gurur duyduklarını bildirdi. 
     İhracatın tüm sorunlara rağmen artmaya devam ediyor olmasının Türkiye ekonomisinin en parlak göstergesi niteliğinde olduğunu vurgulayan Satıcı, şöyle dedi 
     ''3 Kasım seçimlerinin bir çağı kapattığı açıktır ve yerel seçimlerde kapanan çağ ile birlikte yeni bir çağın açılması gerektiği ortaya çıkmıştır. 
     Yeni bir çağı açmak için hükümetimizin siyasi ve hukuki düzeyde gerçekleştirmeye çalıştığı reformlara iktisadi anlamda da düzenlemeler eklenmesi bir zorunluluktur. Ulu Önder'in da belirttiği gibi siyasi zaferler ekonomik zaferlerle pekiştirilmedikçe uzun süre devam edemezler. Daha önce de söylediğimiz gibi iktisadi düzeyde yapısal reformlara henüz başlanmamıştır. Meclisimizin bundan sonraki dönemde çok yoğun, çok kararlı bir çalışma temposu içerisine gireceğini ve kamu yönetimi reformundan başlayarak devleti küçültecek, devletin mevcut gelirlerini daha efektif kullanacak, vergi tabanını genişletecek bir dizi düzenlemeyi hızla yapacağını umuyoruz. 
     Biz Türk milletinin, son seçimlerde hükümete 'Hal ve gidişin genel olarak doğrudur ama hızlanmalısın' mesajını verdiğini düşünüyoruz.'' Satıcı, Mart ayı ihracat rakamlarını açıklamak vesilesi ile kamusal kaynakların rasyonel kullanımı çerçevesinde hükümete ve ilgili ekonomik çevrelere çok net bir önerilerini bulunduğunu bildirdi. 
     
     İHRACAT DESTEKLENSİN 

     Türkiye'nin 60 milyar dolarlık bir ihracatı bu yılın sonu itibariyle yakalayacak gibi gözüktüğüne işaret eden Oğuz Satıcı, Türkiye ihracatının Türkiye ekonomisine yaptığı ve önümüzdeki yıllarda yapacağı devasa katkıya uygun bir kaynak aktarma politikası ile desteklenmesini istedi. 
     Taleplerinin kesinlikle bir maddi teşvik olmadığını, Türkiye ihracatının içinden geçtiği değişim sürecine ülke yönetimi tarafından daha fazla destek verilmesini talep ettiklerini kaydeden Satıcı, bunun için, yurtdışında olumlu Türk malı imajının sağlanması için üretilecek projelere daha çok kaynak ayrılmasını, ihracatın farklılaşma süreçlerinin en önemli dinamiği olan tasarım süreçlerine eğitim ve yönetim düzeyinde ve stratejik seviyede planlar yapılması, bu planlar için kaynak yaratılması, KOBİ'lerin ürettiği mal ve hizmetleri düşük maliyetle pazarlamaları ve tanıtmaları için planlar yapılması ve kaynak ayrılmasını önerdi. 
     Satıcı, ''İhracata aktarılan kaynaklar her zaman en verimli şekilde geri dönmüştür. Bu nedenle ihracata kaynak aktarılması rasyonel ve adil gelir dağılımı için en önemli çalışmalardan biri olacaktır'' dedi. 
     TİM Başkanı açıklamasında, milli gelirden 1.500 doların altında pay alan kentlere yönelik teşviklerin de söz konusu kentlere daha önceden yatırım yapan girişimcileri de mağdur etmeyecek şekilde genişletilmesini istedi. 
     
     REEL ÜCRET DOĞU'DAN BAKILDIĞINDA ÇOK YÜKSEK 

     Türkiye ekonomisinin krizden göreceli çıkışına bağlı olarak, kriz döneminde çok düştüğü bildirilen reel ücret artışları konusundaki argümanlara da net bir yanıt vermek istediklerini belirten Oğuz Satıcı, şu görüşleri dile getirdi 
     ''Türkiye'deki reel ücretler Batı'dan bakıldığında düşüktür, Doğu'dan bakıldığında ise çok yüksektir. Ancak Türkiye'deki reel ücrete yapılan devlet giydirmelerine, Doğu'dan da baksanız Batı'dan da baksanız oran yüksektir. Herkes kaybediyor. İşveren ödediği brüt ücretle kaybediyor ve rekabet dışı kalıyor. Yüksek brüt ücrete ama her yıl düşen reel ücrete razı olan çalışanımız kaybediyor. Tüm bu süreç içinde sistem kayıt dışına sevk edildiğinden devletimiz de kaybediyor. Herkesin hep beraber kaybettiği bu sisteme 'hayır' diyoruz. Ve tarafların tamamının masaya oturarak bu sistemi değiştirmeleri gerektiğini düşünüyoruz. Türkiye nüfusunun 40 milyonu aşkın bir kısmı çalışabilir durumdayken herkesin hep beraber kaybettiği kötü bir sisteme 'evet' demek ve sosyal güvence sistemini acze düşürmek büyük bir yeteneksizliktir.'' Türkiye'de cari işlemler açığının ciddi bir biçimde büyüdüğüne de işaret eden Satıcı, ''2004 Ocak ayı sonunda istatistikler dış ticaret açığının 1.5 milyar dolar civarına yükseldiğini gösteriyor. Türkiye söz konusu açığı ihracat artışı, turizm gelirleri ve yabancı sermaye akışı sayesinde karşılayabilme gücüne sahiptir. Ancak sorun ithalatımızda yer alan ikame edilebilir malların yüzdesindeki büyük artıştır. Bu süreci endişe verici buluyoruz'' dedi. 

     
</TEXT>
</DOC>
