<DOC>
<DOCNO> 223075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun44.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, güvenlik önlemlerini artırıyor... 
</HEADLINE>
<TEXT>

     Şenhan Bolelli 

İspanya, olası yeni terörist bir saldırıya karşı ülkedeki stratejik noktalarda ve kalabalık yerlerde güvenlik önlemlerini artırma kararı aldı. 
     İçişleri Bakanı Angel Acebes, tren istasyonları, havaalanları, meydanlar ve stadyumlar gibi kalabalık yerlerde ve stratejik açıdan hedef olabilecek noktalarda Ulusal Polis, Yerel Polis ve Jandarma birimleriyle güvenliğin artırılacağını açıkladı. 
     Acebes, güvenliğin artırılmasına, 11 Mart'ta düzenlenen terör saldırılarından sonra olası yeni bir saldırıya karşı önlem amacıyla karar verildiğini kaydetti. 
     Tüm güvenlik birimlerinin teröre karşı ortak hareket edeceğini ifade eden Acebes, sınırlarda, havada ve denizde de askeri birimlerle teröre karşı kontrollerin artacağını, askeri birimler, gizli servisler ve yerel polisler arasındaki işbirliğinin daha da geliştirileceğini belirtti. 
     Yeni hükümet kurulmadığı için halen görevde olan İçişleri Bakanı Acebes, cuma günü Brüksel'de yapılacak AB İçişleri Bakanları toplantısına da katılacak. 
     
</TEXT>
</DOC>
