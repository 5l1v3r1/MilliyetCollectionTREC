<DOC>
<DOCNO> 222758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun67.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Irak konusunda ortaklaşa hareket etmeliyiz" 
</HEADLINE>
<TEXT>

     BM Genel Sekreteri Kofi Annan, Irak'ta istikrar ve barışın sağlanması, ülke halkı adına olumlu işler yapılabilmesi için tüm ülkelerin ortaklaşa hareket etmesi gerektiğini söyledi. 
     Annan, BM'de gazetecilere yaptığı açıklamada, Irak'a askeri müdahalenin birinci yıldönümü yaklaşırken çok zor bir durumla karşı karşıya bulunulduğunu belirterek, istikrarın sağlanması ve demokratik seçimlerin zamanında yapılabilmesi için herkesin elinden geleni yapması gerektiğine inandığını kaydetti. 
     Annan, ''Asıl yapılacak iş önümüzde. Güvenlik hala büyük sorun. Irak konusunda tüm ülkelerin biraraya gelerek çabalarını ortaya koymaları, bu ülkede istikrar ve barışın sağlanması, halk için olumlu işler yapılabilmesi için uluslararası çabaların ortaklaşa yürütülmesi gerektiğine inanıyorum'' diye konuştu. 
     BM'nin Irak'a geri dönmeye hazır olduğunu ve Irak Geçici Yönetim Konseyi'nin vereceği işareti beklediklerini belirten Annan, yakında Irak'a dönecek Özel Temsilci Lahdar Brahimi'nin de Iraklı yöneticilere bu mesajı ileteceğini kaydetti. 
     Annan ayrıca, Irak konusunda yeni bir karar tasarısı için Güvenlik Konseyi üyeleri arasında görüşmeler olduğunu söyledi. 
     Tasarıda, şartların izin vermesi durumunda, BM'nin Irak'a dönmesinin, güvenlik ve çokuluslu güç gönderilmesi konularının da gündeme gelebileceğini belirten Annan, böylece İspanya gibi Irak'taki askeri güçlerini geri çekmek isteyen ülkeler için de çözüm yolu bulunmuş olacağını söyledi. 
     Annan, İspanya'daki saldırıların terörizme karşı tüm ülkelerin ortak hareket etmesi, bilgi ve istihbarat paylaşması, ortak diplomatik çaba göstermesi gerektiğini ortaya koyduğunu da kaydetti. 
     
</TEXT>
</DOC>
