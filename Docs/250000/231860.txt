<DOC>
<DOCNO> 231860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/guncel/gun01.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bize Arap demeyin' 
</HEADLINE>
<TEXT>

   İslam Ülkeleri Demokrasi Kongresi'ne katılan Mali ve Nijerya'nın temsilcileri, Arap ülkelerinin İslamın imajını zedelediğini söyledi 
      AYTEN GÖRGÜN ÖZEL İstanbul 
   
   İslam Ülkeleri Demokrasi Kongresi'ne katılan ve nüfusunun çoğu Müslüman olan bazı ülkelerin temsilcileri, Arap ülkelerinden yakındı. Kongredeki sunumlarında İslam dünyasıyla Arap dünyasını birbirine karıştırmamaya özen gösteren katılımcılar, Arapların İslamı uygulayış şeklinin terör ve yolsuzluklar yüzünden İslam dininin imajını sarstığını söyledi. 
   16 ülkeden 73 delegenin katılımıyla 2 gün süren kongreye katılan Mali Kadın İnisiyatifi Başkanı Rakia Ba, "Bazı ülkeler İslamiyeti yanlış uyguluyor. Biz yüzde 90'ı Müslüman olan bir ülkeyiz ama Arap ülkesi değiliz. Ben Müslümanım ama Arap gibi yaşamıyor, Arap gibi giyinmiyorum. İnsanların aklına İslam deyince Arap geliyor" dedi. 
   
   'Akla önce Arap geliyor' 
   Mali'de noter olarak çalışan Me Fatima Dicko Zouboye ise "Arap ülkelerindeki İslamın uygulanışı dünyadaki diğer Müslümanları da etkiliyor. Arap ülkeleri İslamiyetin imajını zedeliyor. Bu yüzden 'Müslümanım' diyenlere kötü davranıyorlar" diye konuştu. 
   Batı dünyasının İslam dünyası deyince aklına "maalesef" Arapların geldiğini belirten Nijerya Senato Başkan Yardımcısı İbrahim Nasir Mantu da şöyle konuştu "Oysa İslam, Arap ve Arap olmayanların dinidir. İslamı terör dini, köktenci dini yaparsanız dünyadaki tüm İslam lemini terörist, kökten dinci yaparsınız. Bu, durumu genelleştirmektir. ABD ve Batı bilmeli ki İslam barış demektir." 
   Bangladeş Başbakan Sözcüsü M.M. Rezaul Karim, Adalet Bakanı Cemil Çiçek'in "Demokrasi, İslam ülkeleri için oksijendir' sözünü eleştirdi. Karim, "Demokrasi dışında bir rejimle yönetilip mutlu, mesut yaşayan birçok ülke var" dedi. Yemen İnsan Hakları Bakanı Amat Al Aleem-Alsoswa ise demokrasiye alternatif bir yönetim modeli görmediğini söyledi. 
   
   
   
</TEXT>
</DOC>
