<DOC>
<DOCNO> 227870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun27.html </URL>
<DATE> 2004/04/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Japonya'dan Türk turizmine iyi haber, ikinci derece uyarı kaldırıldı 
</HEADLINE>
<TEXT>

     Japonya Dışişleri Bakanlığı, Başbakan Recep Tayyip Erdoğan'ın ziyareti öncesinde, Türkiye'ye yönelik ikinci derece uyarı seviyesini kaldırdı. 
     İstanbul'da geçen Kasım ayında art arda meydana gelen patlamalardan sonra, Japonya Dışişleri Bakanlığı, Türkiye ile ilgili uyarı seviyesini, ''Mecbur olmadıkça gitmeyin'' tavsiyesi içeren ikinci dereceye çıkarmıştı. 
     Bu uyarının ardından Japonya'dan Türkiye'ye giden turist sayısında önemli oranda azalma olmuştu. 
     Aralarında Dışişleri Bakanı ve Başbakan Yardımcısı Abdullah Gül'ün de bulunduğu Japonya'yı ziyaret eden Türk yetkililer, uyarı seviyesinin eski haline döndürülmesi için girişimlerde bulunmuştu. 
     Japonya Dışişleri Bakanlığı, bugün aldığı kararla, Türkiye'nin uyarı seviyesini, ''Yeterince dikkatli olun'' tavsiyesi içeren ilk seviyesine döndürdü. 
     Tokyo Büyükelçisi Solmaz Ünaydın, AA muhabirine yaptığı açıklamada, Japonya Dışişleri Bakanlığı'nın İstanbul'daki bombalama olaylarının ardından Türkiye'nin aleyhine olacak biçimde yaptığı seyahat uyarısı ayarlamasını bugün tekrar eski haline dönüştürmesini memnuniyetle karşıladığını bildirdi. 
     Ünaydın, uyarı düzeyinin eski seviyesine dönüştürülmesi kararının, hem Başbakan Erdoğan'ın 11-14 Nisan'da Japonya'ya yapacağı ziyaret öncesinde, hem de Türkiye'ye yönelik turizm sezonunun açılış döneminde alındığına dikkat çekti. 
     Ünaydın, şunları söyledi 
     ''Bu karar, sadece Japonya'dan Türkiye'ye yönelik turist akımını teşvik etmekle kalmayacak, aynı zamanda gerek ikili ilişkileri, gerekse Irak ve Filistin-İsrail ihtilafı başta olmak üzere, iki ülkeyi ilgilendiren önemli bölgesel ve uluslararası sorunlarla ilgili verimli istişarelerde bulunulmasına vesile olacaktır.'' Ünaydın, uyarı seviyesinin eski durumuna döndürülmesi kararının Başbakan Erdoğan'ın ziyaretinin başarısına büyük katkıda bulunacağını sözlerine ekledi. 
     
     TURİST SAYISINDA ARTIŞ BEKLENİYOR 

     Japonlar, dünyada en fazla para harcayan turist grubu içinde yer alıyor. Gittikleri ülkelere binlerce dolar döviz bırakan Japon turistler, pahalı otelleri ve restoranları tercih ediyor. 
     Türkiye Yılı dolayısıyla tanıtım faaliyetlerinin arttığı Japonya'dan Türkiye'ye 100 bin dolayında turist gitmesi hedefleniyor. 
     Japonya Dışişleri Bakanlığı, yurtdışına seyahat edecek vatandaşları için dört kademeli uyarı yayınlıyor. 1. derece ''Yeterince dikkatli olun'', 2. derece ''Mecbur olmadıkça gitmeyin'', 3. derece ''Kesinlikle gitmeyin'', 4. derece ''Tüm Japon vatandaşları ikamet edenler dahil ülkeyi terk etsin'' tavsiyasi içeriyor. 

     
</TEXT>
</DOC>
