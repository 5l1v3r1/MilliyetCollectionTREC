<DOC>
<DOCNO> 241329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun10.html </URL>
<DATE> 2004/05/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Filistinli lider için karar günü 
</HEADLINE>
<TEXT>

     İsraıil'de bir mahkemenin bugün önde gelen Filistinli liderlerden Marvan Barguti ile ilgili kararını açıklaması bekleniyor. Barguti cinayet ve militan gurup el Aksa Şehitleri Tugayları'na liderlik etmek suçlamalarıyla iki yıldır yargılanıyordu. 
     BBC'nin haberine göre, Filistinli lider, cinayet suçlamasını redderek mahkemenin yetkisini tanımadığını açıkladı. 
     Barguti İsrail işgaline karşı Filistin ayaklanmasının haklı bir mücadele olduğunu söylüyor. 
     Mahkemenin açıklayacağı karar, sanığın Filistinliler nezdinde itibarı hesaba katılırsa, büyük yankı bulacak. Zira Barguti'ye, bayrağı Arafat'tan devralması gereken lider gözüyle bakan çok sayıda Filistinli var. 
     Barguti, Yaser Arafat önderliğindeki Fetih örgütünde kademe kademe yükseldi. Üst düzey birçok Filistinli'nin aksine, 43 yaşında görece genç bir lider. 
     Özellikle Batı Şeria sokaklarında, sıradan Filistinliler'in güven duyduğu bir kişiliği var. 
     Yolsuzluk iddialarına adı karışmayan Marvan Barguti, İsrail işgaline karşı mücadele çağrılarında, sesini taviz vermeden yükseltişiyle de büyük hayranlık topluyor. 
     Çok iyi İbranice konuşan Barguti'ye, İsrail içinde bile ilgiyle ve kendisine yönelik suçlamalara karşın, olası bir baş görüşmeci gözüyle bakanlar var. 
     Barguti, ilk başlarda, İsrail ile Filistinliler arasında imzalanan barış anlaşmalarını desteklemişti. Filistinli lider, komutanı olduğu iddia edilen militan örgütün saldırılarında ölenlerden dolayı, kendisinin hiçbir şekilde sorumlu tutulamayacağını söylüyor. 
     Birçok Filistinli, mahkemede suçlu bulunacağı kanısında. Ama çok sayıda gözlemciye göre, böyle bir karar olsa olsa, Barguti'nin Filistin topraklarındaki itibarını daha da artıracaktır. 
     
</TEXT>
</DOC>
