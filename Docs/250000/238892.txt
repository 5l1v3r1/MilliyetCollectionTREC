<DOC>
<DOCNO> 238892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur27.html </URL>
<DATE> 2004/05/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Zabıtaya kızan pazarcı, tezgahın üzerindeki brandayı ateşe verdi... 
</HEADLINE>
<TEXT>

     Antalya'nın Manavgat İlçesi'nde, belediye ekiplerine kızan pazarcı, tezgahın üzerindeki brandayı ateşe verdi. 
     AA muhabirinin aldığı bilgiye göre, Aşağı Pazarcı Mahallesi'ndeki pazaryerinde, zabıta ekiplerince tezgahının kaldırılmak istenmesine kızan pazarcı Mehmet Özen, tezgahın üzerinde güneşten korunmak için bulunan brandayı tutuşturdu. 
     Yangın, itfaiye ekipleri tarafından söndürülürken, Özen'in 25 yaşındaki oğlu Bilal Özen de kendilerine ait binanın çatısına çıkarak, ekipleri, kendini yakmakla tehdit etti. 
     Olay yerine gelen Manavgat Kaymakamı Mehmet Çapraz, Mehmet ve Bilal Özen'i sakinleştirdi. Çapraz, basın mensuplarına yaptığı açıklamada, turistlerin bulunduğu yerde bu tip bir olayın yaşanmasını ''talihsizlik'' olarak değerlendirdi. 
     Konuyla ilgili Belediye Başkanı ile de görüşeceklerini belirten Çapraz, ''Onların da kendilerine göre yasaları var, onları uygulamaya çalışıyorlar'' dedi. 
     
</TEXT>
</DOC>
