<DOC>
<DOCNO> 228206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun24.html </URL>
<DATE> 2004/04/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Nepal'de krala karşı gösteriler sürüyor... 
</HEADLINE>
<TEXT>

     Nepal'in başkenti Katmandu'da dün Kral Gyanendra'nın iktidarını protesto eden ve demokrasinin yeniden tesis edilmesini isteyen on binlerce kişinin katıldığı gösteride güç kullanılmasını protesto eden kalabalık, bugün başkenti ayağa kaldırdı. 
     Polisin göstericilerin üzerine ateş açması ve cop kullanmasıyla 200'den fazla kişinin yaralandığı dünkü gösterilerin ardından, bugün başkentin çeşitli bölgelerinde yaklaşık 30 bin kişinin katıldığı protesto gösterilerinde lastikler yakıldı, sokaklardaki araçlar ateşe verildi. 
     Gösterilerin düzenleyicileri, polisin dün güç kullanmasının ardından Nepal'deki 5 siyasi partinin yandaşlarının bugün başkent sokaklarında bir günlük genel grev uygulamak için toplandığını belirttiler. Organizatörler, talepleri dinleninceye kadar ülke çapında gösterileri sürdüreceklerini kaydettiler. 
     Polisin bugün göstericileri yakından izlediği ve göstericiler araçları ateşe verirken müdahale etmediği haber veriliyor. 
     Kral tarafından 2002'de feshedilen 205 sandalyeli parlamentoda 194 sandalyesi bulunan 5 siyasi parti, son 10 yılın en büyük gösterilerini düzenliyor. Siyasi partiler, kraliyet yanlısı hükümetin görevden alınmasını ve bütün partilerin katılacağı ulusal birlik hükümeti kurulmasını istiyor. 
     
</TEXT>
</DOC>
