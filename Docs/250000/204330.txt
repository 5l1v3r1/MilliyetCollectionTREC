<DOC>
<DOCNO> 204330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/yazar/bila.html </URL>
<DATE> 2003/12/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
KKTC'de hükümet 
</HEADLINE>
<TEXT>

   
   KKTC'de yeni hükümet kurulması sorunu sürüyor. Henüz uygulanabilir bir formül ortaya çıkmadı. 
   CTP lideri Mehmet Ali Talat, hükümeti kurma görevinin kendisine verilmesinde ısrarlı. Aksi halde, Cumhurbaşkanı Denktaş'a yönelik olarak, "sokağa çıkamazsınız" mesajı gönderiyor. Bu mesaja talebi sokağa taşıma anlamı da yüklü herhalde... 
   Ancak, Talat, hükümeti nasıl kuracağına ilişkin bir model önermiş değil. Parlamentonun 25 - 25 dağılmış olması bunu engelliyor. Transfer söylentilerini değerlendirirken bu yöntemi tasvip etmediklerini, buna karşın Denktaş ile Türkiye arasında çekişme - çatışma sürerse, UBP ve DP'den bazı kopmalar olabileceğini söylüyor. Kopma söylentilerini ise UBP lideri Derviş Eroğlu ve DP lideri Serdar Denktaş yalanlıyorlar. Tabii, kopma ile transfer arasında önemli bir fark olduğu da unutulmamalı... 
   Bu tablo içinde Cumhurbaşkanı Denktaş'ın kafasında nasıl bir hükümet formülü var 
   Denktaş, iki büyük parti olarak UBP - CTP'ye dayalı geniş tabanlı bir hükümetten yana. Dört partinin katılımıyla ulusal bir koalisyon kurulmasını tercih edeceğini, bu sağlanamazsa, o zaman UBP ile CTP'nin bir araya gelerek büyük koalisyona yönelmeleri gerektiğini savunuyor. 
   Anahtar konumundaki DP lideri Serdar Denktaş ise UBP'yi kayıtsız şartsız destekleyeceğini açıkladı. Eroğlu'nun başbakanlığında UBP - CTP koalisyonuna katılabilecekleri gibi dışarıdan destek verebileceklerini de ifade etti. 
   Cumhurbaşkanı Denktaş'ın güçlü bir hükümet hedefiyle bu formülden yana olduğu söylenebilir. 
   CTP lideri Mehmet Ali Talat, bu formüle karşı, "DP, UBP'ye katılsın, karşımıza tek parti olarak 25 milletvekiliyle çıksınlar, o zaman en büyük parti olarak başbakanlık görevi de Eroğlu'na verilebilir" diyor. 
   DP, UBP'ye katılır mı 
   Bu aşamada zor görünse de, başka bir çıkış bulunamazsa, bu yöntem de gündeme gelebilir. 
   Kuşku yok ki, KKTC'deki gelişmeleri, Çankaya'da yapılacak Kıbrıs zirvesi de etkileyecektir. Zirveden çıkacak karar veya eğilim, KKTC'de hükümet kurulması çalışmalarını hızlandırabilir. Hükümetin oluşum şekli, BM ve Rum yönetimiyle görüşmeleri sürdürecek kişi veya kişilerin belirlenmesinde de etken olacaktır. 
   Ankara'dan çıkacak karar, görüşmecinin saptanmasını da etkileyecektir. 
   UBP - CTP eksenli bir büyük koalisyon KKTC'yi de, Ankara'yı da rahatlatacaktır. 
   
      
   
   
</TEXT>
</DOC>
