<DOC>
<DOCNO> 234072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/kohen.html </URL>
<DATE> 2004/04/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Rumlar 'hayır'da hayır görüyorlar 
</HEADLINE>
<TEXT>

   
   REFERANDUM veya seçimler öncesinde, sonuç hakkında kesin bir şey söylemek daima risklidir "ama Kıbrıs Rum kesiminden yarın bir "hayır" "ohi" çıkacağını tahmin etmek artık hiç de zor değil. 
   Burada yetkililer, yerli ve yabancı meslektaşlar ve "sokaktaki adam"larla yaptığımız görüşmelerin ışığında, diyebiliriz ki Rum tarafının "evet" "ne" demesi olasılığı çok çok zayıf veya nerede ise hiç yok ... 
   Bir ara ibrenin hafifçe "ohi"den "ne"ya kaymakta olduğu görüldü, ama son 24 saatte bu da durdu. "Hayır"dan hayır bekleyenlerin sayısı o kadar fazla ki, bir yabancı gözlemcinin deyişi ile "evet"in çıkması için "bir mucize" gerek... 
   O da pek görünürde yok doğrusu. Referanduma 24 saat kala "evet" lehinde artık "hayır kalmadı" Şöyle ki 
   Cumhurbaşkanı Papadopulos ve partisi kesin "hayır" diyor. 
   Hükümet ortağı ve yüzde 35 destekli AKEL, özellikle istediği garantilerin verilmemesi ve BM Güvenlik Konseyi'nden bu yönde bir karar çıkmaması sonucunda "hayır" cephesinde yer alıyor. Gerçi bazı AKEL mensupları - hatta bakanları - "evet" denmesinden yana ama çoğunluk "ohi"ci... 
   Yüzde 30 destekli anamuhalefet DİSİ, aslında "evet"in tek güçlü sesi. Ama bu partiden de çatlak "ohi" sesleri gelmeye başladı. Lefkoşa'da aynı gün DİSİ'nin iki ayrı mitinginde, iki zıt görüş ifade edildi. 
   EDEK ve diğer ufak partiler de "hayır"dan hayır bekleyenlerden... 
   Tabii "evet" için yoğun bir kampanya yürüten bazı kuruluşlar var. Ama örneğin basını ele alırsak, gazetelerin ve hele TV'lerin az bir kısmı "evetçi". 
   Tablo bu işte. Bu nedenle, burada hiç kimse, "evet" lehinde bahse girmeyi kabul etmiyor .. 
   
   PARTİLERİN ve yönetimin tavrı, aslında kamuoyunun büyük kısmının eğilimini yansıtıyor. Yani açıkçası halkın çoğunluğu Annan planını ve ona dayalı çözüm şeklini hiç istemiyor. 
   Gene burada çeşitli insanlarla yaptığımız görüşmelerin ışığında halkın böyle bir eğilim ve düşünce içinde olmasının nedenlerini şöyle özetleyebiliriz 
   Genel kanı, bu çözüm planının Türkiye'ye hoş görünmek isteyen ABD'nin ve onun dümen suyundan giden BM'nin çabası ile "Türk tarafını tatmin edecek biçimde" hazırlandığı ve Rumlara "metazori" kabul ettirilmek istendiğidir. 
   Rumların çoğu, özellikle 1974 müdahalesini ve sonraki gelişmeleri unutmuyor ve bu duygular içinde Türkiye'ye güvenmiyor. Burada hala bir "Türkiye korkusu" - ve dolayısı ile Türk tarafına karşı bir güvensizlik - hakim. Bir Rum aydını şöyle diyor "İleride Ankara'da neler olacağı, kimin hakim olacağı ve Annan planının uygulanmasına izin verip vermeyeceği belli değil 'hayır' demenin riski 'evet' demekten çok daha az"... 
   "Hayır" yankıları, Rum kesiminin yüksek refah düzeyini fert başına milli gelir 17.000 dolar ve özellikle AB üyeliğini, her şeyin üstünde sayıyorlar. Yani biz bunlara "peki, 'hayır' derseniz, adanın bölünmüşlüğü tescil edilir, Yeşil Hat hudut olur, birleşik Kıbrıs'ın avantajlarını kaybederseniz" dediğimizde, tepkileri "ne yapalım, öyle olsun, bari biz AB'de oluruz" şeklinde oluyor. Veya bazısı şöyle düşünüyor "Başta tabii bizim aleyhimizde bir hava esecek ama daha sonra AB çözüm için gene devreye girecek"... 
   Tabii "evet"çilerin görüşü farklı. Onlar çözüm ve huzur için referandumu son fırsat sayıyor. Aksi halde "taksim"in gerçekleşeceğini, bunun Rumların güvenlik kaygıları açısından da hiç lehinde olmayacağını söylüyor. 
   
   RUM kesiminde "ohi" ile "ne" yankıları günlerce bu karşıt argümanları tartıştı. Dün gece yarısı da "propaganda" süresi doldu. 
   Bugün artık "aleni" tartışma yok. Yarın için son zihin jimnastiği veya vicdan muhasebesi var... 
   Başta belirttiğimiz gibi, genel kanı "hayır"ın ağır basacağıdır. "Matematiksel" olarak öyle görünüyor. Ama AB, ABD ve BM'den gelen son ağır baskılar, halkı - sandıktan "evet" çıkmasını sağlayacak ölçüde - etkiler mi 
   Buradaki çoğu gözlemci gibi ben de bu konuda bahse girmek istemem doğrusu .. 
   
      
   
   
</TEXT>
</DOC>
