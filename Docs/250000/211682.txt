<DOC>
<DOCNO> 211682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun25.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'dan rüşvet alan Türkler kim 
</HEADLINE>
<TEXT>

     DIŞ HABERLER SERVİSİ 

Irak Petrol Bakanlığı Müsteşarı Abdül Sahib Salman'ın, devrik lider Saddam Hüseyin'in 46 ülkeden 270 kişiye kendisine destek olmalarının karşılığında, BM Gıda Karşılığı Petrol Satışı programı çerçevesindeki petrol satışlarından rüşvet verdiğini açıklaması ortalığı karıştırdı. 
     Irak'taki El Mada gazetesinde yayımlanan bakanları, milletvekillerini, siyasetçileri, işadamlarını ve gazetecileri içeren listede Türkler de bulunuyor. 
     Fransa Haber Ajansı AFP , Bağdat'taki diplomatlar ve yabancı gazetecilerin, ayrıntıları öğrenmek için dün Petrol Bakanlığı'na akın ettiği bildirdi. 
     AP'nin göre, listede yer alan eski Fransa İçişleri Bakanı Charles Pasqua iddiaları redderek, "İlk olarak petrolle hiç ilgilenmedim. İkincisi Saddam'ın dostu değilim. İsmim bu listeye nasıl sokulmuş anlamıyorum" dedi. 
     Ürdünlü eski milletvekili Toujan Faisal, Irak hükümeti ile Ürdünlü alıcı arasında aracılık yaptığını ancak rüşvet almadığını söyledi. 
     
     NE OLACAK Kİ 
     Mısır'da yayımlanan "Sawt el Arab" gazetesinin genel yayın yönetmeni Abdel Adhim Manaf, "Rüşvet olarak petrol almış bile alsam ne olacak ki Iraklılar, Arap petrolünün bütün Araplar'ın olduğunu söylüyor. Dolasıyla bu bir suç değil. Saddam'ı hep destekledim ve ona inandım. Hala destekliyor ve inanıyorum. Asla bu çizgimi değiştirmeyeceğim" diye konuştu. 
     
     UYUŞTURUCU DEĞİL 
     Listede adı geçen, ancak iddiaları reddeden Ürdünlü işadamı Fawaz Zreiqat, "Irak petrolünün satışı yasal bir işti. Yapılan uyuşturucu ticareti değildi. Bütün yaptığım ticaret, BM'nin onayından geçti. Sattığım petrolün parasını uluslararası firmalardan aldım, Irak'tan değil" dedi. 
     Listedeki isimlerin vatandaşı olduğu ülkelerden bazıları şöyle ABD, Rusya, Avusturya, Kanada, Çin, Mısır, Fransa, Macaristan, Hindistan, Türkiye, İtalya, İrlanda, Ürdün, Lübnan, Libya, Panama, Katar, Romanya, Suudi Arabistan, Güney Afrika, İspanya, Ukrayna, eski Yugoslavya, Kıbrıs Rum Kesimi. 
     
</TEXT>
</DOC>
