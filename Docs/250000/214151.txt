<DOC>
<DOCNO> 214151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/ekonomi/eko01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerler ticaret için uçak tahsis etti... 
</HEADLINE>
<TEXT>

   Irak'ta Geçici Yönetim'in Başkanı Bremer'in daveti üzerine Bağdat'a giden TOBB heyetini Genelkurmay'ın tahsis ettiği Casa uçak taşıdı 
      EKONOMİ SERVİSİ 
   
   Türkiye Odalar ve Borsalar Birliği TOBB heyeti, Başbakan Tayyip Erdoğan'ın ABD ziyareti sonrası, Irak'taki Koalisyon Geçici Yönetimi'nin CPA ABD'li Başkanı Paul Bremer'in daveti üzerine Irak'ın Başkenti Bağdat'a gitti. 
   TOBB Başkanı Rifat Hisarcıklıoğlu başkanlığındaki 20 kişilik heyeti Genelkurmay'ın tahsis ettiği Casa tipi uçak taşıdı. Uçuşun güvenliği için için özel hava koridoru açılırken, savaş sonrası Türkiye'den Irak'a ilk uçuş da gerçekleşmiş oldu. 
   Bağdat'ta heyetin güvenliği de ABD kuvvetlerince sağlandı. Savaş sonrası ilk ticari temasın sağlandığı bu gezide, Türk heyeti zırhlı araçlarla seyahat etti. 
   
   Türkiye'ye ABD ile eşit şartlar sözü    CPA'nın ABD'li Başkanı Paul Bremer'in Türk heyetine, Türk şirketlerine ana yüklenici olarak ihale alma konusunda ABD'li şirketlerle eşit şartlar sağlanacağına dair söz verdiği öğrenildi. İhaleler eş zamanlı duyurulup, görüşme çağrısı eş zamanlı yapılacak, Türk şirketlerine daha ağır şartlar sunulmayacak. 
   Türk heyetiyle görüşen Özel Sektör Temsilcisi Thomas Foley de Irak'ta ekonominin buharlı tren gibi işlemeye başladığını belirtirken, Türk heyetine, "Zamanlamanız doğru. Türkiye yatırım ve ticaret konusunda Irak için çok iyi bir partner" diye hitap etti. Irak Geçici Yönetim Konseyi Dönem Başkanı Muhsin Addulhamit ise "İstikbalimiz ve geleceğimiz bir. Biz Türkiye ile çok çok iyi ilişkiler kurmak istiyoruz" dedi. Hisarcıklıoğlu, Başbakan Erdoğan'ın kendilerine dört hastane yapma sözü verdiğini hatırlatan Abdulhamit'e, "İzni çıkarın yapmaya hazırız" yanıtını verdi. Türk heyeti temaslarında şu talepleri iletti 
   "Bağdat'ta ticari ofis kurulsun. Irak'a ikinci bir kapı açılsın. n Türk bankalarının teminat mektupları kabul edilsin. n Kuzey Irak'ta Türk TIR'larından kanun dışı ücret tahsil edilmesi önlensin. n Sınır ticareti anlaşması yenilensin. n Irak'ta en az bir büyük ihale ana yüklenici olarak bir Türk firmasına verilsin. n Kerkük - Yumurtalık hattının çalışması için koordinasyonu BOTAŞ sağlasın. Irak'a uçuş izni verilsin. n Irak'ta iş dünyasının yeniden organize edilmesi sırasında teşkilatlanma çalışmalarına yardımcı olabiliriz. 
   
</TEXT>
</DOC>
