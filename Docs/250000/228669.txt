<DOC>
<DOCNO> 228669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko35.html </URL>
<DATE> 2004/04/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hazine bu ay 124.1 katrilyon lira iç borç servisi yapmayı planlıyor 
</HEADLINE>
<TEXT>

     Hazine, bu yıl Nisan-Aralık döneminde 124,1 katrilyon lira iç borç, 9,1 katrilyon lira da dış borç olmak üzere toplam 133,2 katrilyon lira borç servisi yapılmasını planlıyor. 
     Hazine Müsteşarlığı'ndan ''2004 yılı Ocak-Mart dönemi gerçekleşmeleri ve Nisan-Aralık dönemi finansman durumuna'' ilişkin olarak yapılan açıklamada, Nisan-Aralık döneminde nakit bazda 16 katrilyon lira faiz dışı fazla elde edilmesinin hedeflendiği ifade edildi. 
     Açıklamaya göre, özelleştirme gelirlerinden borç ödemelerinde kullanılması öngörülen 1,4 katrilyon lira ve devirli garantili kredilerin geri dönüşünden sağlanacak olan 0,7 katrilyon lira ile birlikte toplam borçlanma dışı kaynağın 18,1 katrilyon lira olması bekleniyor. 
     Açıklamada, 2004 yılının kalan kısmında yeterli düzeyde rezerv tutma politikasının sürdürüleceği, piyasa koşullarındaki olumlu gelişmelerin Hazine'nin rezervlerini güçlendirmek amacıyla değerlendirilebileceği bildirildi. 
     
     3.9 MİLYAR DOLAR PROGRAM KREDİSİ HEDEFLENİYOR 

     Hazine, bu yılın yılın geri kalan bölümünde Uluslararası Para Fonu'ndan IMF 2,5 milyar dolar ve Dünya Bankası'ndan 1,4 milyar dolar olmak üzere toplam 3,9 milyar dolar tutarında program kredisi kullanımını hedefliyor. 
     Hazine Müsteşarlığı'ndan yapılan açıklamada, Nisan-Aralık döneminde proje kredisi kullanımının ise 1,1 milyar dolar olmasının öngörüldüğü bildirildi. 
     Borçlanma dışı kaynaklar sonrasında 133,2 katrilyon lira tutarındaki borç servisini karşılamak üzere 115,1 katrilyon lira borçlanma yapılmasının öngörüldüğü belirtilen açıklamada, söz konusu toplam borçlanmanın 10,4 katrilyon lirasının dış borçlanma, 104,7 katrilyon lirasının ise iç borçlanma yoluyla karşılanmasının planlandığı vurgulandı. 
     
     2005 YILI DIŞ FİNANSMANININ ÖNE ALINMASI... 

     Yılın geri kalan bölümünde uluslararası sermaye piyasalarında program hedefi ile uyumlu bir biçimde tahvil ihracına devam edileceğinin belirtildiği açıklamada, ''Piyasa koşulları da dikkate alınarak 2005 yılına ait dış finansmanın bir bölümünün öne alınması veya yeni enstrümanlar yoluyla dış finansman sağlanması söz konusu olabilecektir'' denildi. 
     Nisan-Aralık döneminde, 124,1 katrilyon lira tutarındaki iç borç servisine karşılık, 104,7 katrilyon lira tutarında iç borçlanmaya gidilmesi sonucunda iç borç çevirme oranının ortalama olarak yüzde 84 civarında gerçekleşmesinin beklendiği bildirildi. 
     Açıklamada, 2004 yılının tamamında 164,6 katrilyon lira iç borç ve 15,5 katrilyon lira dış borç olmak üzere toplam 180,1 katrilyon lira borç servisi yapılmasının öngörüldüğü de kaydedildi. 
     
     BORÇ SERVİSİNDE AZALMA... 

     Mevcut borç servisi projeksiyonu, 14 Ocak tarihli duyuruda öngörülen 192,5 katrilyon lira ile karşılaştırıldığında, 2004 yılının tamamında toplam borç servisinin 12,4 katrilyon lira civarında daha düşük gerçekleşeceğinin ifade edildiği açıklamada, borç servisinin azalmasında, döviz kurları ve borçlanma maliyetlerindeki olumlu gelişmeler, değişken ve sabit kuponlu iç borçlanmalarla vadenin uzatılması ve Haziran ayında vadesi gelen takas senetlerinin yaklaşık olarak 1 katrilyon lira tutarındaki bölümünün 2005 ve 2006 yılı vadeli senetlerle değiştirilmesinin etkili olduğu belirtildi. 
     Açıklamada, borç servisi projeksiyonları ve borçlanma dışı kaynaklara ilişkin hedefler çerçevesinde, 2004 yılında toplam 157 katrilyon lira tutarında borçlanma yapılmasının öngörüldüğü, toplam borçlanmanın ise 13,9 katrilyon lirasının dış borçlanma, 143,1 katrilyon lirasının ise iç borçlanma yolu ile yapılmasının planlandığı bildirildi. 
     Açıklamada, 2004 yılında 164,6 katrilyon lira tutarındaki iç borç servisine karşılık 143,1 katrilyon lira tutarında iç borçlanma yapılması sonucunda toplam iç borç çevirme oranının yıllık ortalama olarak yüzde 87 civarında gerçekleşmesinin beklendiği kaydedildi. 

     
</TEXT>
</DOC>
