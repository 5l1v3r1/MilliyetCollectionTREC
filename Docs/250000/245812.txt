<DOC>
<DOCNO> 245812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur10.html </URL>
<DATE> 2004/06/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çanakkale Boğazı'nda arızalanan gemi kurtarıldı... 
</HEADLINE>
<TEXT>

     Çanakkale Boğazı'ndan geçiş yaptığı sırada makine arızası nedeniyle demir attığı sırada çapası Türk Telekom'a ait fiber optik telefon kablolarına takılan Malta bayraklı ''M V Efrem'' adlı gemi kurtarıldı. 
     Alınan bilgiye göre, Ukrayna'dan Suriye'ye giden 141 metre boyunda ''M V Efrem'' adlı yük gemisi, Nara Burnu'ndan dönüş yapacağı sırada makine arızası yaptı. Makineleri durduğu için sürüklenmeye başlayan gemi, herhangi bir kazaya neden olmamak için demir attı. 
     Bir süre sonra arızası giderilen gemi, demir almak istediği sırada çapası, deniz altından geçen Türk Telekom'a ait fiber optik kabloya takıldı. 
     Kaptanın durumu yetkililere bildirmesinin ardından, Çanakkale Boğazı çift yönlü olarak deniz trafiğine kapatıldı. 
     Yapılan çalışmalar sonuç vermeyince, gemi, çapası bağlantısı kesilerek, kurtarıldı. 
     Yetkililer, geminin Karanlık Liman mevkiinde bekletildiğini, kabloda zarar olup olmadığının belirlenmesinin ardından seyrine izin verileceğini bildirdi. 
     Operasyonun tamamlanmasının ardından, Çanakkale Boğazı gemi trafiğine açıldı. 
     
     İDARİ TAHKİKAT BAŞLATILDI 

     Deniz Ulaştırma Genel Müdürü Ali Kurumahmut, Malta bayraklı ''M V Efrem'' adlı geminin Çanakkale Boğazı'nı geçişi sırasında yaşanan olaylara ilişkin idari tahkikat başlatıldığını bildirdi. 
     Kurumahmut, yaptığı yazılı açıklamada, dün akşam saatlerinde Çanakkale Boğazı'nın deniz trafiğine kapatılmasına yol açan gelişmelere ilişkin bilgi verdi. 
     Açıklamaya göre, M V Efrem adlı gemi, Ukrayna'nın Nikolayev Limanı'ndan aldığı 14 bin metrik ton amonyum sülfat yükünü Brezilya'nın Santos Limanı'na götürmek üzere Çanakkale Boğazı'ndan geçerken, dün saat 15.45 sıralarında Nara Burnu'nun kuzeyinde makine arızası nedeniyle demir attı. Makine kazası giderildikten sonra demir alınırken, çapa, Türk Telekom'a ait fiberoptik kablolara takıldı ve bu nedenle Çanakkale Boğazı saat 17.30'de çift yönlü olarak gemi trafiğine kapatıldı. 
     Kıyı Emniyeti ve Gemi Kurtarma İşletmeleri'ne ait römorkörler ile Sahil Güvenlik Komutanlığı'nın botunun yer aldığı ekibin yürüttüğü çalışmayla gemi kurtarıldı ve Çanakkale Boğazı saat 00.14'de çift yönlü gemi trafiğine açıldı. 
     Kurumahmut, geminin 01.50 itibariyle Karanlık Liman mevkiinde demirletildiğini, Çanakkale Liman Başkanlığı'nın kazaya ilişkin idari tahkikat başlattığını bildirdi. 
     
</TEXT>
</DOC>
