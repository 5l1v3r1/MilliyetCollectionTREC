<DOC>
<DOCNO> 245508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/spor/spo15.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



'Diğerleri önemli' 
FUTBOL Federasyonu Başkanı Haluk Ulusoy ve yönetim kurulu üyeleri, Kayseri Valisi Nihat Canpolat'ı ziyaret etti. Ulusoy, "Adaylığıma tepki gösteren bir iki kulüp var. Ancak önemli olan diğerleri" dedi. 

Yavuz'dan açıklama 
MERKEZ Hakem Komitesi Başkanı Bülent Yavuz, yeni sezonda Süper Lig'de yeni yüzlere şans vereceklerini açıkladı. Yavuz, "Yarı profesyonel hale getireceğimiz hakemlerimizin Avrupa'da da düdük çalmasını istiyoruz" dedi. 

Filede rakip Rusya 
VOLEYBOLDA Avrupa Ligi'nde mücadele eden Erkek Voleybol Milli Takımımız, bugün Bursa'da Rusya'yı ağırlayacak. Saat 13.30'da oynanacak olan maç öncesinde Ay - Yıldızlılar'ın grupta 2 galibiyet ve 2 yenilgisi bulunuyor. Bu arada Bayan Milli Takımımız özel maçta Hollanda'yı 3 - 0 yendi. 

Öksüz halterciler 
BÜYÜK Erkekler ve Bayanlar Türkiye Ferdi Halter Şampiyonası dün Denizli'de başladı. İlk gün eleme müsabakaları yapılırken, tribünlerin boş kalması dikkat çekti. Şampiyonayı izlemeye bir kişi bile gelmedi. 

Şenoğlu elendi 
ÇİN'DE düzenlenen ITF Wulanhaote Uluslararası Tenis Turnuvası'nda mücadele eden İpek Şenoğlu, teklerde çeyrek finalde elendi. Sporcumuz, Çinli rakibi Liu Nannan'a 6 - 4 ve 6 - 1'lik setlerle yenilerek turnuvaya veda etti. 

Harezi seçildi 
ESKİ otomobil meraklılarını çatışı altında toplayan Klasik Otomobil Kulübü Başkanlığı'na Aydın Harezi seçildi. Harezi'nin yönetiminde Serdar Yanaşan, Durgut Berberoğlu, Aylin Sorguç ve Yaman Esen yer alıyor. 

Ayhan ARD'de 
ALMANYA'NIN ünlü spor kanalı ARD, milli atlet Süreyya Ayhan'ı konu alan program çekimi için Kayseri'ye geldi. Ayhan'ın antrenmanını görüntüleyen ARD ekibi, milli atletle röportaj yaptı. ARD televizyon ekibi, Süreyya Ayhan'la, yüksek rakım antrenmanı yaptığı Erciyes'in Tekir Yaylası'nda da çekimlerini sürdürecek. 

Metin ve Serkan Erciyes'te 
KAYSERİ Erciyesspor, Sebat'tan Metin Aktaş ve Bursa'dan Serkan Damla ile anlaşma imzaladı. Ayrıca Hollanda'nın NEC takımının istediği Samsunlu Osman ile de bugün bir görüşme yapılacak. 

Saidou da imza atacak 
AYKUT Kocaman'ın Malatyaspor ile resmi sözleşmeyi imzalamasının ardından Saidou'nun da salı günü iki yıllık mukaveleye imza atacağı öğrenildi. Musa Büyük, Cem Can, Faruk ve Yalçın için de İstanbulspor'un durumu bekleniyor. 

Polonya seferi 
DİYARBAKIRSPOR, Polonya pazarına yöneldi. Teknik Direktör Ümit Kayıhan'ın salı günü oynanacak Wisla Krakow - Varşova arasındaki maçı izleyeceği burada 4-5 futbolcuyu izleyeceği öğrenildi. 

Kaleci Bagediç Antep'e doğru 
GAZİANTEPSPOR, Bosna-Hersek Milli Takımı'nın 24 yaşındaki kalecisi Hasan Bagediç'i getiriyor. Bonservisi elinde olan file bekçisinin hafta sonunda Kırmızı-Siyahlılar ile anlaşması durumunda üç yıllık imza atacağı öğrenildi. 

Çalımbay'dan sözleşme 
ÇAYKUR Rizespor, daha önce prensip anlaşmasına vardığı Rıza Çalımbay ile resmi sözleşme imzaladı. Çalımbay, yabancılardan Sedlak, Duro ve Nene'yi göndereceklerini söyledi. 



</TEXT>
</DOC>
