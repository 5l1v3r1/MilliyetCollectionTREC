<DOC>
<DOCNO> 244189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko34.html </URL>
<DATE> 2004/05/31/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hazine, Haziran'da 9.6 katrilyon iç borç ödeyecek... 
</HEADLINE>
<TEXT>

     Hazine, bu yılın Haziran ayında 9.6 katrilyon lira iç borç, 0.9 katrilyon lira dış borç servisi gerçekleştirecek. 
     Hazine Müsteşarlığı'nın açıkladığı 2004 yılı ''Haziran ayı iç borçlanma stratejisine'' göre, Çalışanların tasarrufa teşvik hesabı ödemesi dahil olmak üzere Hazine, Haziran ayında toplam 9 katrilyon 634 trilyon lira iç borç ödemesi yerine getirecek. 
     Nema ödemeleri hariç iç borç ödemesi ise 8 katrilyon 564 trilyon lira olarak belirlendi. 
     Aynı dönemde, Hazine kamu kurumlarına yapılan satışların geri ödemesi çerçevesinde 133 trilyon lira, Merkez Bankası'na 511 trilyon lira ödeme yapacak. 
     Çalışanların tasarrufa teşvik hesabı da dahil olmak üzere Haziran ayında yapacağı iç borç ödemesinin 6 katrilyon 806 trilyon lirası Türk Lirası, 503 trilyon lirası döviz cinsi, 2 katrilyon 326 trilyon lirası da dövize endeksli olacak. 
     
     EN YÜKSEK ÖDEME 9 HAZİRAN'DA 
     Hazine, Haziran ayında en yüksek borç ödemesini 9 Haziran tarihinde, 3 katrilyon 807 trilyon trilyon lirası piyasaya olmak üzere, toplam 3 katrilyon 882 trilyon lira ile yapacak. 
     Bu tarihte yapılacak iç borç ödemesinin 3 katrilyon 490 trilyon lirası Türk Lirası, 387 trilyon lirası döviz, 5 trilyon lirası da dövize endeksli cinsinden olacak. 
     Aynı dönemde Hazine ikinci büyük borç ödemesini 16 Haziran tarihinde 3 katrilyon 644 trilyon lirası piyasaya olmak üzere 3 katrilyon 700 trilyon lira ile yerine getirecek. Aynı tarihte kamu kurumlarına yapılan satışların geri ödemesi için 56 trilyon lira ödeme yapılacak. 
     Bu tarihte yapılacak iç borç ödemesinin 1 katrilyon 890 trilyon lirası Türk Lirası cinsinden 1 katrilyon 810 trilyon lirası da döviz endeksli olacak. 
     
     PİYASALARDAN 7.6 KATRİLYON LİRA BORÇLANMA ÖNGÖRÜLÜYOR 
     Haziran ayında piyasalara yapılacak 9 katrilyon liralık itfaya karşılık, piyasalardan 7.6 katrilyon liralık borçlanma öngörülüyor. 
     Hazine, Haziran ayında yapacağı 9.6 katrilyon lira tutarında iç borç servisinin 6.6 katrilyon lirası anapara, 3 katrilyon lirası faiz oluşturuyor. Dış borçta ise 0.5 katrilyon lirası anapara, 0.4 katrilyon lirası faizi içeriyor. 
     
     İHALELER GENEL OLARAK SALI GÜNLERİ YAPILACAK 
     Haziran ayında da, önceki aylarda açıklandığı gibi iç borçlanma ihaleleri, genel olarak Salı günleri düzenlenecek. Ancak Hazine, piyasaların uygun olduğu diğer günlerde de ihale düzenleyebilecek. 
     Düzenlenecek ihalelerin detayları, ihale gününden en az bir gün önce kamuoyuna duyurulacak. 
     
     91 GÜN VADELİ BONO İHALESİ 
     Bu kapsamda değişken faiz ödemeli senetlerin kupon faizlerinin belirlenmesi amacıyla, 16 Haziran 2004 valör ve 15 Eylül 2004 itfa tarihli 91 günlük referans bono ihalesi yapılacak. 
     Söz konusu ihalede net 912 trilyon lira tutarında ihraç yapılacak olup bu miktar Haziran ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 10'u kadar olacak. Bu ihalede ROT ve ihale sonrası teklif yoluyla satış yapılmayacak. 
     Haziran ayı içerisinde Halka Arz, TAP, geri alım ve değişim ihaleleri yapılabilecek olup, söz konusu yöntemlerin kullanılması kararlaştırıldığında, bununla ilgili bilgiler kamuoyuna ayrıca duyurulacak. 
     Öte yandan Haziran ayı iç borçlanma stratejisinde Mayıs ayındaki gelişmelere de yer verildi. 
     
</TEXT>
</DOC>
