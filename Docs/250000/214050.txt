<DOC>
<DOCNO> 214050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko08.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, ABD'deki görüşmelere odaklandı... 
</HEADLINE>
<TEXT>

     Piyasaların bu haftaki en önemli gündem maddesini, New York'ta gerçekleştirilecek Kıbrıs görüşmeleri oluşturuyor. 
     Gedik Yatırım Menkul Değerler tarafından hazırlanan haftalık strateji raporunda, piyasaların, Kurban Bayramı sonrasındaki kısa haftayı Kıbrıs sorunuyla ilgili yaşanan gelişmelere ve açıklamalara paralel yoğun satışlarla tamamladığı hatırlatıldı. 
     Piyasaların bu haftaki ana gündem maddesini Kıbrıs sorununun çözümüne yönelik yarın başlayacak müzakere süreci ve bu süreçte yapılacak açıklamaların oluşturmaya devam edeceği belirtilen raporda, şu görüşlere yer verildi 
     ''KKTC Cumhurbaşkanı Rauf Denktaş'ın Birleşmiş Milletler Genel Sekreteri Kofi Annan'ın öncülüğündeki müzakere sürecine katılmak için hafta sonunda ABD'ye gitmesinin piyasalardaki satışların hız kesmesine neden olacağını, ancak buna rağmen yatırımcıların çok fazla risk almak istemeyeceklerini tahmin ediyoruz. 
     Bunun yanında gerek Türk-KKTC gerekse Yunan-Rum tarafının çeşitli çekinceler taşıdığı Annan Planı'nın müzakerelerinde izlenecek politikalar ve yapılacak açıklamalar, piyasaların volatil bir hafta geçirmesine neden olacaktır.'' Teknik değerlendirmeye de yer verilen raporda, İMKB-100 Endeksi'nde ana destek noktasının 16,450 puan seviyesi olduğu kaydedildi. 
     Bu arada TÜPRAŞ'ın özelleştirilmesine ilişkin Özelleştirme Yüksek Kurulu'nun vereceği karar da, piyasaların izlediği bir diğer önemli gelişmeyi oluşturuyor. 
     
</TEXT>
</DOC>
