<DOC>
<DOCNO> 240743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo19.html </URL>
<DATE> 2004/05/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Galatasaray'da Emrah'ın durumu... 
</HEADLINE>
<TEXT>

     Galatasaray'da ''kiralık gönderilecek oyuncular'' listesinde yer aldığı iddia edilen Emrah'ın babası Nihat Umut, ''Hagi'nin bir kez bile şans vermediği Emrah'ı göndermek istemesini enteresan buldum'' dedi. 
     Nihat Umut, AA muhabirine yaptığı açıklamada, devre arasında Karşıyaka'dan Galatasaray'a transfer olan Emrah'ın, teknik direktör Gheorge Hagi'nin ''kiralık olarak gönderilmesini istediği oyuncular listesi''nde olduğu yönünde duyumlar aldığını söyledi. 
     Kendisinin de futbolcu geçmişi olduğunu hatırlatan Umut, şöyle konuştu 
     ''Fatih Terim gibi bir teknik direktör Emrah'da ışık görmüş ki Galatasaray'a transfer etmiş. Hagi ise Emrah'ı hiç oynatmadı ve görmedi. Bir kez bile şans vermediği Emrah'ı göndermek istemesini enteresan buldum. Hagi'nin kararına saygı duymak lazım. Emrah önümüzdeki sezon bir kulüpte kiralık oynasa bile daha sonra Türk futboluna uzun yıllar hizmet edeceğine inanıyorum.'' 
     
</TEXT>
</DOC>
