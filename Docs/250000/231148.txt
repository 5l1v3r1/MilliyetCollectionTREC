<DOC>
<DOCNO> 231148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/siyaset/asiy.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök açık konuştu 
</HEADLINE>
<TEXT>
   TSK, her konuda tavır koyan taraf olamaz 
   Genelkurmay Başkanı Özkök, Kıbrıs için "Evet de demem, hayır da. Gönlümüzle aklımız böyle çelişkiye düşmemişti. Her şeyi kamuoyuyla paylaşmamız beklenmemeli" dedi 
      ANKARA Milliyet 

   
   Genelkurmay Başkanı Orgeneral Hilmi Özkök, merakla beklenen açıklamasında, sorunların çözümünde siyasi iradenin önceliğini vurgulayan görüşler ortaya koydu. Özkök, TSK'nın Kıbrıs sorununa ilişkin görüşünü kamuoyu önünde gür bir sesle dile getirmesi gerektiği yönündeki eleştirilere, "TSK'nın her konuda tavır koyan taraf olması veya her şeyi kamuoyuyla paylaşması beklenmemelidir" yanıtını verdi. Özkök, "Hiçbir meselede gönlümüzle aklımızın bu kadar çelişkiye düştüğü durum olmadı. Türkiye olarak aklımızın rehberliğinde gitmek zorundayız" diye konuştu. Özkök, basın toplantısında TSK'nın Kuzey Kıbrıs halkının güvenliğini sağlamakla sorumlu olduğunu belirterek, şu mesajları verdi 
   İNGİLİZLER NİYE ADADA Garanti anlaşmasının gerekliliğine yürekten inanıyoruz. Kıbrıs'ın stratejik önemi olmadığını iddia edenlere ise, İngiltere'nin adadaki egemen üslerini korumaya neden bu denli özen gösterdiğini hatırlatmak isterim. 
   
   Garanti anlaşması ihlal edildi 
   ANLATAMADIK Kıbrıs Rum kesiminin garanti anlaşmasını ihlal ederek AB üyesi olması kararı bugün için engellenemedi. Aslında bu kararla Doğu Akdeniz'deki siyasi durumun ve güvenlik dengelerinin bozulacağı da kimseye yeterli seviyede anlatılamadı. 
   İLK KEZ GÖRÜŞ AYRILIĞI VAR 1 Mayıs'a kadar çözüm gerçekleşmezse, bu tarihten sonra AB Kıbrıs konusunda taraf olacaktır. Bütün bunlar KKTC'deki soydaşlarımızın muhakemelerini sarsmıştır. Ulusal bir davada ilk kez iki ayrı görüş belirmiş ve bu Türkiye'ye de yansımıştır. 
   SÜREÇ MGK'YI AŞTI TSK, Kıbrıs'a ilişkin görüşlerini yasal ve anayasal platformlarda, açık ve akılcı şekilde ortaya koymuştur. Ancak, bu işbirliğinden her konu ve her sorun üzerinde aynı noktaya geldiğimiz anlamı çıkarılmamalıdır. New York müzakere sürecinin 23 Ocak MGK toplantısında çizilen genel çerçevenin dışına çıkması da bunlara dahildir. 
   BEKLENTİYE SAYGILIYIZ, AMA... Son zamanlarda medyada ve halkımızda "TSK her zaman ve her önemli konuda evet veya hayır diyerek kesin tavır koymalıdır ve bunu da kamuoyu ile paylaşmalıdır" beklentisi hissediyoruz. Elbette bu düşünceye de saygılıyız. Ancak, TSK'nın her konuda tavır koyan taraf olması veya her şeyi kamuoyu ile paylaşması da beklenmemelidir. 
   
   'Baskıya maruz kalınmasın' 
   KARAR KKTC VE TBMM'NİN Bundan sonra en önemli husus, içeride ve dışarıda tüm kurumların, KKTC halkının baskıya maruz kalmadan, referandumda, hür iradesiyle karar verebileceği ortamın yaratılmasını sağlamasıdır. Nihai karar Türk ulusu adına TBMM'ye aittir. Kıbrıs Türk halkının ve TBMM'nin en doğru kararı vereceğine olan inancımız tamdır. Rum tarafı hayır, Türk tarafı evet derse, kuzey için bazı kolaylaştırmaların yolunun açılacağı söylenmektedir. Gerçekten de böyle olabilir. 
   EVET YA DA HAYIR DEMEM Annan Planı 9 bin sayfalık bir plan. Bunların büyük çoğunluğu, federal düzenlemelerden uluslararası anlaşmalardan oluşuyor. Buna "evet" ya da "hayır" demek benim için uygun olmaz. 
   
   'Kimseden teklif almadım'    TSK ÜZERİNDEN SİYASET TEHLİKELİ Laiklik ve Atatürk milliyetçiliğinin Türkiye'nin önünü tıkadığı, TSK'nın değişimin önünde engel olduğu ileri sürülmektedir. Maksatlı olarak TSK'da derin görüş ayrılıkları olduğu tablosu yaratılmak istenmektedir. Bunlar dedikodudur. TSK tam birlik içindedir. TSK personeli kendisine yapılan dostluğu her zaman hatırlar, tabii düşmanlığı da. TSK, kampanyaların aksine halkımızın ibadetine ve yaşam biçimine saygılıdır. TSK, siyasetin dışındadır. TSK üzerinden siyaset yapmak yanlış ve tehlikelidir. Anayasal konumu belli olan TSK, demokratik sistem içerisinde taraf olmaya zorlanmamalıdır. TSK tahayyül edilemeyecek kadar güçlü bir kurumdur. Kimse TSK ile Türk ulusunun arasını açamaz. Türkiye'nin çevresindeki olaylar dikkate alındığında, güçlü bir TSK'ya olan ihtiyacın, azalması bir yana aksine arttığını görüyoruz. 
   GÜÇLÜ EKONOMİ, GÜÇLÜ TSK Bütün ülkeler için silahlı kuvvetlerin çok önemli bir milli güç unsuru olduğu genellemesine ulaşmak mümkündür. Güçlü bir ekonomi ile güçlü silahlı kuvvetler arasında doğrudan bir ilişki vardır. 
   ILIMLI VE BİRLEŞTİRİCİYİM Özkök, 2007'de yapılacak Cumhurbaşkanlığı seçimlerinde AKP tarafından aday gösterilme sözü aldığı iddialarına şu yanıtı verdi Benim, ulusuma ve devletime zarar vermemek için sorumlu, ılımlı, yapıcı, birleştirici ve dikkatli yaklaşımım belirli çevrelerce yanlış yorumlanmakta, üstelik bu kişiler bu yaklaşımımdan mutsuzluk da duymaktadır. Ben sesin gürlüğüne değil, aklın önderliğine itaat etmek isteyen askeri bir nesile komuta ediyorum. Üzülerek ifade ediyorum ki, bu kişilerden bazıları benim bu yaklaşım biçimimin güya bana vaat edilmiş bir ikbalden kaynaklandığını ileri sürerek, bir dedikoduyu kulaktan kulağa yaymaktadır. Tarafıma hiç kimse böyle bir teklif getirmemiştir. Böyle bir vaat veya teklif getirmeye cüret edecek birilerinin olduğunu da sanmıyorum. Ulusum, devletim ve silahlı kuvvetlerimin beni getirdiği Genelkurmay Başkanlığı makamı, meslek hayatımın son ve aile bireylerimin en övünç verici ikbal noktasıdır. 
   
   'Yalman''''a haksızlık' 
   ARKADAŞIMA DİL UZATIYORLAR Özkök, Kara Kuvvetleri Komutanı Orgeneral Aytaç Yalman ile ilgili haberlere ilişkin olarak da şunları söyledi Arkadaşıma yapılmakta olan haksız dil uzatmalardan duyduğum rahatsızlığı dile getirmek isterim. Komutan arkadaşımı, hiçbir kusuru olmadığı olaylar dahi bahane edilerek, hemen her gün gazete sütunlarına ve internet sayfalarına getiren zihniyeti de kınıyorum. 
   
   Bedelli askerlik uygun değil    Genelkurmay Başkanı Özkök, soru üzerine, bedelli askerlikten geçmişte beklenen gelirin sağlanamadığını, bugünkü kaynak ve ihtiyacın da uygun olmadığını belirterek, "Bedelli askerliğin uygun olduğunu düşünmüyorum" diye konuştu. Özkök, Başbakanlık Müsteşarı Ömer Dinçer'in MGK toplantılarına katılamaması için, katılımın Cumhurbaşkanı ile MGK Genel Sekreterliği arasında yapılan görüşmeler sonrasında belirlendiğini söyledi. 
   
   Önemli satır başları...    'Parlak fikirlerden korkarım'    Özkök, Başbakan'ın "Denktaş Kıbrıs'ta konuşsun" sözleri için "Sayın Başbakan bir görüş belirttikten sonra benim görüş belirtmem hoş olmaz. Bu takdir Sayın KKTC Cumhurbaşkanı'nındır. Tanıdığımız ülkenin sayın Cumhurbaşkanı'nın, ki kendisine büyük saygımız var, hareketlerine ilişkin bir eleştiri yapmam uygun olmaz" demekle yetindi. 
   Özkök, "Bu perşembe günü, Kara Harp Okulu'nda liderlik konulu iki günlük bir sempozyum var. Siz Kara Harp Okulu öğrencileri için Sayın Rauf Denktaş'a bir çağrı yapsanız, bir konferans verse uygun olmaz mı ' sorusuna, "Son anda söylenmiş parlak fikirlerden daima korkarım. Bu durumlarda mutlaka kararg hıma danışırım, sonra ben incelerim" yanıtını verdi. 
   Özkök, toplantıda "irtica" sözcüğünü hiç kullanmadı. 
   Özkök, "fişleme" olayı ile ilgili olarak, "Bu olay artık unutulmalıdır. Herkes dersini almıştır, dersini yerine getirecektir" dedi. 
   
   Org. Özkök'e göre olumsuzlar ve olumlular 
   Orgeneral Özkök, planın olumsuz yönlerini, "Türk tarafının bazı isteklerinin karşılanmaması" olarak özetledi. Özkök, "Konut ve istihdam için kaynak sağlanmazsa Kıbrıs'ta ciddi toplumsal olaylar çıkabilir" dedi. Özkök, "garanti haklarının sürmesi, TSK'nın adada kalması, KKTC'nin siyasi egemenliğinin sağlanması, kuzeye gelecek Rumların Türk nüfusunun 3'te 1'i ile sınırlanması ve mal mülk takasında orta yol bulunmasını" planın olumlu unsurları olarak sıraladı. 
   
   M. Ali Şahin Farklılığımız yok    ANKARA Milliyet 

   Başbakan Yardımcısı Mehmet Ali Şahin, Genelkurmay Başkanı Org. Hilmi Özkök'ün Kıbrıs konusundaki açıklamaları karşısında, "Değerlendirmelerimizde fark yok" dedi. Şahin, Genelkurmay Başkanı'nın "hükümetle her konuda aynı noktada olmadıkları" ifadelerine, "Sayın Özkök, her zamanki demokratik kimliğiyle düşüncelerini ifade etmiştir. Bu konuda fazla bir şey söyleyecek değilim. Kuşkusuz ki karşı tarafla her konuda anlaşmamız zaten mümkün değildi. Sayın Özkök'ün, Annan Planı'nı değerlendirmesiyle, bizim değerlendirmemiz arasında büyük fark olmadığını tespit ettim" diye yanıt verdi. 
   
   
   
   
</TEXT>
</DOC>
