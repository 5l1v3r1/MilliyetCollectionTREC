<DOC>
<DOCNO> 237747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun30.html </URL>
<DATE> 2004/05/06/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Denktaş Kıbrıs sorunu çok tehlikeli bir noktada 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs meselesinin çok tehlikeli bir noktada olduğunu'' belirterek, ''Herkes bunun bilinci içerisindedir. İyiye gidebilir, iyiye gitmesi gerekmektedir'' dedi. 
     Gaziantep'teki temaslarını tamamlayarak KKTC'ye dönen Denktaş, ''Milli birlik ve beraberlikle elimize geçmiş olan fırsatı iyi değerlendirerek varlığımızı, devletimizi, barışçı yaklaşımımızı, Rumlarla kalıcı bir ortaklıkta ısrarımızı dünyaya anlatabiliriz. Yeter ki ne yapmak istediğimizi, neyi korumak istediğimizi bilelim'' diye konuştu. 
     ''Gaziantep'in Türkiye'nin en modern şehirlerinden biri olduğunu, bundan çok etkilendiğini, üniversitesinin yerleşimi, kampüsü, yönetiminin çok iyi düzeyde olduğunu'' anlatan Denktaş, ''özellikle gençlerin Atatürk ilkelerine sıkı sıkıya bağlı oluşlarını, Kıbrıs konusundaki heyecanın gittikçe doruğa tırmanışını gördüğünü'' belirtti. 
     Cumhurbaşkanı Rauf Denktaş, kendisine tevdi edilen fahri doktora unvanını, ''Kıbrıs Türk halkının verdiği özgürlük, hürriyet ve kimsenin boyunduruğu altında yaşamama mücadelesinin bir takdiri olarak aldığını'' vurguladı. 
     
</TEXT>
</DOC>
