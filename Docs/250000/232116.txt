<DOC>
<DOCNO> 232116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur32.html </URL>
<DATE> 2004/04/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
THY uçağı, sincaplardan dolayı bakıma alındı 
</HEADLINE>
<TEXT>

     THY'nin İstanbul-Pekin seferini yapan ''Airbus 340'' tipi ''Aydın'' isimli yolcu uçağı, kargo bölümündeki kafeslerinden kaçan sincaplardan dolayı bakıma alındı. 
     THY Basın Sözcüsü Recep Güvelioğlu, konuya ilişkin yaptığı açıklamada, THY'nin hafta başında Pekin-İstanbul seferini gerçekleştiren yolcu uçağıyla Roma'ya götürülmek üzere 15 kafes içinde sincap getirildiğini söyledi. 
     İstanbul'dan Roma'ya götürülen sincaplardan bazılarının uçuştan etkilenerek bayıldığını ifade eden Güvelioğlu, bu nedenle bazı sincapların Roma'daki veteriner tarafından iade edildiğini anlattı. 
     Bunun üzerine yeniden İstanbul'a getirilen söz konusu sincapların Pekin'e götürülmek üzere THY'nin ''Airbus 340'' tipi ''Aydın'' uçağına yüklendiğini belirten Güvelioğlu, ancak Roma'da iyi kapatılmaması nedeniyle sincapların kafeslerinden kaçtıklarının tespit edildiğini bildirdi. 
     Güvelioğlu, sincapların kemirgen hayvanlar olması nedeniyle uçağa zarar vereceği düşünülerek, uçağın THY Bakım Hangarı'nda ilaçlanarak bakıma alındığını kaydetti. 
     Uçağın bakımının bir süre daha devam edeceğini anlatan Recep Güvelioğlu, THY'nin hayvanları taşımada insani ölçülerde büyük bir özen gösterdiğini, bu konudaki sivil havacılık kurallarını da eksiksiz yerine getirdiğini sözlerine ekledi. 
     
</TEXT>
</DOC>
