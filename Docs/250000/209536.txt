<DOC>
<DOCNO> 209536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/magazin/amag.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Feministlerin zaferi' 
</HEADLINE>
<TEXT>

   Bu kez Firdevs'in birinci olmasını jüri üyelerinin kadınlara yaptıkları çağrıya bağlayan Armağan Çağlayan'a göre 'feministler harekete' geçti... 
      Deniz Altuntaş 
   
   Popstar'ın jüri üyelerinin yaptığı "Kadınlar Popstar'ın tek kadın finalisti Firdevs'e oy atsın" çağrısı karşılık buldu. Firdevs Güneş'in ilk kez birinci olduğu yarışmada, favori gösterilen Barış Kömürcüoğlu'nun elenmesine şaşırdığını belirten Armağan Çağlayan, "Koçum Benim" diye seslendiği Firdevs'i desteklemediğini de ifade etti. 
   Çağlayan şunları söyledi "Firdevs'e 'Koçum Benim' derken, birkaç hafta önce Ercan Saatçi'nin Serkül'e 'Koçum Benim' demesine atıf yaptım. 'Sen buradaki tek kadınsın. Sen de erkek gibi dövüşüyorsun' dedim. Feministler ilk defa harekete geçti..." 
   
   'Barış beni şaşırttı...' 
   13 haftanın başından beri favori gösterilen iki adayın, ilk defa kırmızı odaya girdiğine dikkat çeken Çağlayan, sözlerini şöyle sürdürdü "Kırmızı odayı tatmayan kalmadı. Buna Bayhan'la Barış da dahil oldu. Niye böyle olduğunu bilmiyorum. Halk oy veriyor. Sonucu onlar belirliyor. Firdevs'le Abidin'in ilk ikiye girmesi büyük sürprizdi. Bayhan bir an elenecek sandım. Barış'ın elenmesi de çok şaşırtıcı". 
   
   'Yarışma bitse de hiçbirini elemesek'    Barış'ın, elenerek bir şey kaybetmediğini savunan Zerrin Özer, şöyle konuştu "Barış, içlerinde en profesyonel, en iyi tekniğe sahip şarkıcı adayı olduğu için zaten kendisini ispat etmiş durumda. Bu yarışmadan şimdi çıkmış, sonra çıkmış, çok önemli değil. Barış'ı zaten çok yukarılarda göreceğiz. Unutmayalım ki, Firdevs ile Bayhan hiçbir müzik eğitimi olmadan bu yarışmaya girdi. Barış'ın elenmesi beni çok üzdü. Keşke hiçbirisini elemesek. Yarışma burada bitse." 
   
   Barış'ın gidişi Ahmet San'ı yıktı    Barış benim romantik prensim' diyen Ahmet San, Bayhan'ın değil de Barış'ın elendiğini duyunca hayal kırıklığı yaşadığını belirterek şunları söyledi "Barış'ın elenmesini beklemiyordum ama kader. Kaderin önüne geçilmiyor. Yarışmacıların en büyük problemi konuşmayı çok seviyorlar. Lüzumsuz konuşuyorlar. Bu işte ne kadar az konuşursan, o kadar az hata yaparsın." 
   
   'Annesi yaşasa Bayhan'la gurur duyardı'    Yarışmayı izleyenler arasında yer alan Bayhan'ın babası Sebahattin Gürhan da, azmiyle diğer gençlere örnek olacağını söylediği oğluyla gurur duyduğunu belirttti. Bayhan'ı izlerken çok duygulandığını söyleyen Gürhan, şöyle konuştu "Rahmetli eşimle oğlumuzu iyi bir müzisyen yapma çabasındaydık. Bayhan herkese örnek olacak. Çok güzel Bayhanlar gelecek. Bayhan'ı izlerken annesiyle konuştuğu günleri andım. Annesi yaşıyor olsaydı Bayhan'la gurur duyardı. Bayhan'ın kişiliği göründüğü gibidir. Bebekken bile aynı tonlarda şarkı söylerdi." 
   
   'Hiç dargın olmadık' 
   Ailelerin çocuklarına sahip çıkması gerektiğini ifade eden Gürhan, Almanya'ya gitmesinin bir hata olduğunu belirtirken de şunları söyledi "Keşke hiç Almanya'ya gitmeseydim. Bir gözüm, bir ayağım olmasaydı da bu olaylar yaşanmasaydı. Herkes bilip bilmeden Bayhan'ın üzerine gidiyor. Bayhan azim, sabır ve kendi çabasıyla buralara geldi. Bayhan'la ayrı yaşadığımız zamanlar oldu ama hiçbir zaman dargın olmadık." 
   
   İzdiham bayılttı    ABDULLAH MALKOÇ 
   Popstar yarışmasının finalistleri Bayhan Gürhan, Abidin Özşahin, Firdevs Güneş ve son final gecesinde elenen Barış Kömürcüoğlu dün Tepe Nautilus'da düzenlenen imza gününe katıldı. Zerrin Özer ile Armağan Çağlayan'ın da katıldığı imza gününe yaklaşık 5 bin kişi gelince izdiham yaşandı. 45 dakika geç başlayan organizasyon sırasında bayılanlar oldu. Kargaşa artınca finalistleri güvenlik odasına alan görevliler imza gününü iptal etti. 
   
   Popstar'dan muhteşem rekor    Kanal D'nin ilgiyle izlenen yarışması Popstar, AB Sosyoekonomik statüde 24.0 reyting ve yüzde 61.0 izlenme payı, Tüm Kişiler'de ise 22.5 reyting ve yüzde 49.4 izlenme payı ile Cumartesi gününün en çok izlenen programı oldu. AB Sosyoekonomik statüde şu ana kadar en büyük izlenme payına ulaşan Popstar'ı, yüzde 13.8 reyting ve 30.0 izlenme payı ile Serseri dizisi takip etti. Kanal D, Cumartesi günü hem Prime Time'da hem de Tüm Gün'de günün en çok izlenen televizyon kanalı oldu. 
   
   
</TEXT>
</DOC>
