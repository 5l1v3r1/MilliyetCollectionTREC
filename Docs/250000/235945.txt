<DOC>
<DOCNO> 235945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo29.html </URL>
<DATE> 2004/04/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Trabzonspor Gaziantepspor'u yenerek sözümüzü tutmak istiyoruz... 
</HEADLINE>
<TEXT>

     Trabzonspor Kulübü Futbol Şubesi Sorumlusu Süleyman Atal, Gaziantepspor'u yenerek Avrupa Şampiyonlar Ligi'ne katılma sözünü tutmak istediklerini söyledi. 
     Süleyman Atal, A.A muhabirine yaptığı açıklamada, göreve geldiklerinde bu sezon için ilk hedeflerinin Avrupa Şampiyonlar Ligi'ne katılmak olduğunu söylediklerini hatırlatarak, ''Gaziantepspor'u yenerek bu sözümüzü tutmak istiyoruz'' dedi. 
     Gaziantepspor galibiyetiyle matematiksel olarak Avrupa Şampiyonlar Ligi'ne katılmayı garantilemeyeceklerini, ancak böyle bir durumda katılamama şanslarının ise çok az olacağını ifade eden Atal, ''Gaziantepspor'u yenerek Avrupa Şampiyonlar Ligi ve şampiyonlukta yolumuza devam etmek istiyoruz. Zor bir maç oynayacağız, ancak bu maçtan galibiyetle ayrılmak zorundayız'' diye konuştu. 
     Hem ligde şampiyonluk mücadelesi verdiklerini hem de Türkiye Kupası'nda final oynayacaklarını dile getiren Atal, şöyle konuştu 
     ''Futbolcu kadromuza güveniyoruz. Sakat oyuncularımız fazla, ancak bunun üstesinden geleceğimize inanıyoruz. Tolga'nın cezası bitiyor, İbrahim Ege de hızla düzeliyor. Bu 2 futbolcu da Türkiye Kupası finalinde oynayabilecek. Ancak biz ilk olarak Gaziantepspor maçını düşünüyoruz. Bu maçı alarak Türkiye Kupası'na moralli çıkmak ve rakibimizi yenerek kupayı müzemize getirmek istiyoruz.'' 
     
     MİLLİ OYUNCULARIN PERFORMANSI 
     Atal, dün milli takım forması altında Belçika'ya 1'er gol atan bordo-mavili oyuncular Gökdeniz ve Tolga'nın performanslarının kendilerini sevindirdiğini söyledi. 
     Atal, Gökdeniz ve Tolga'nın yıldız oyuncular olduğunu ifade ederek, ''Gönül isterdi ki Fatih de oynasın. Ancak sakatlığı nedeniyle oynayamadı. Oyuncularımızın kalitesi meydanda. Türk futboluna Trabzon kökenli oyuncular yön veriyor. Tabii ki milli takımımızın galibiyetinden büyük mutluluk duyduk'' diye konuştu. 
     
</TEXT>
</DOC>
