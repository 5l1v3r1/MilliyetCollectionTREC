<DOC>
<DOCNO> 229467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/magazin/mag01.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Varı yoğu bu albüm 
</HEADLINE>
<TEXT>

   Kırmızıgül, 4 yıl sonra, 800 müzisyenle, 350 bin dolara mal ettiği albümü için "Varımı yoğumu döktüm" diyor 
      BAYRAM KAYGUSUZ 
   
   Mahsun Kırmızıgül, dört yıl aradan sonra yeni şarkılarıyla hayranlarıyla buluşmaya hazırlanıyor. Bir yıl önce tamamladığı albümünü korsan yasası TBMM'den geçene kadar piyasaya çıkarmadığını hatırlatan Kırmızıgül, "Boykotu sadece kendim için değil, sanatçı arkadaşlarım için de yaptım" dedi. 
   
   'Sürprizlerle dolu' 
   Kırmızıgül, ay sonunda piyasaya çıkacak, 800 müzisyenle çalışıp 350 bin dolara yaklaşık 460 milyar lira mal ettiği albümünü şöyle anlattı 
   "Varım yoğum bu albüm. Altı ayrı vokal, altı ayrı yaylı grubu ve altı ayrı stüdyo da çalıştım. İlk defa böyle bir çalışma ile albüm çıkartıyorum. Dört yıldır beste hazırlıyordum. Sürpriz isimlerden eserler aldım. Şu anda 30 tane parça var. Onların arasında seçim yapacağız. 60 dakikaya sığacak kadar bir albüm yapacağız. Cem Karaca ile söylediğimiz rock soundlu şarkının dışında Kadir İnanır'ın önerisiyle 'Yan Yaralı Yüreğim Yan' adlı türküyü aldım. Marmara Depremi'nde çocuğu enkaz altında kalan bir babanın acısını anlatıyor. Dursun Ali Akınet isimli arkadaşımız yazmış." 
   
</TEXT>
</DOC>
