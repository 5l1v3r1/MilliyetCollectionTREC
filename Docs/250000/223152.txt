<DOC>
<DOCNO> 223152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy12.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, seçim yasaklarını hatırlattı 
</HEADLINE>
<TEXT>

     Radyo ve Televizyon Üst Kurulu, seçim yasaklarını hatırlatarak, ''Radyo ve televizyon kuruluşlarının, seçim döneminde 2954 ve 3984 Sayılı Yasalarla belirlenen ilkelere titizlikle uymak suretiyle yayınlarını sürdürmeleri'' uyarısında bulundu. 
     RTÜK'ten yapılan açıklamada, 28 Mart'ta yapılacak mahalli idareler genel seçimleriyle ilgili olarak radyo ve televizyon kuruluşlarının uyacakları ilkelerin, Yüksek Seçim Kurulu'nun YSK 21 sayılı kararıyla belirlenerek ilan edildiği belirtildi. 
     Siyasi partilerin ve adayların radyo ve televizyon yayınlarından adil olarak yararlanmalarına yönelik olarak 298 Sayılı Seçimlerin Temel Hükümleri ve Seçmen Kütükleri Hakkında Kanun ile 3984 Sayılı Radyo ve Televizyonların Kuruluş ve Yayınları Hakkında Kanun'da çeşitli düzenlemeler yapıldığı kaydedilen açıklamada, ''Radyo ve televizyon kuruluşları seçim döneminde 2954 ve 3984 Sayılı yasalarla belirlenen ilkelere titizlikle uymak suretiyle yayınlarını sürdüreceklerdir'' denildi. 
     Açıklamada, 3984 Sayılı Kanunun ''Seçim Dönemlerinde Yayınlar'' başlıklı 32. maddesi gereği, Üst Kurul'un seçim dönemlerindeki yayınları YSK'nın kararları doğrultusunda izleyerek denetlediği vurgulandı. 
     Sözkonusu maddeye göre, ''seçimlerde oy verme gününden önceki 24 saat içinde her türlü haber, röportaj gibi programlar veya reklamlar yoluyla kamuoyu araştırmaları, anketler, tahminler, bilgi iletişim telefonları yoluyla mini referandum gibi adlarla siyasi bir partinin veya adayın lehinde veya aleyhinde veya vatandaşın oyunu etkileyecek yayınlarda bulunulmasına izin verilmeyeceği'' ifade edilen açıklamada, bu yasaklara uymayanların yayın ilkelerini ihlal etmiş sayılacaklarına işaret edildi. 
     Bazı siyasi partilerin ''radyo ve televizyon yayınlarında partiler arasında eşitlik ilkesine ve YSK kararlarına uyulmadığı'' yolunda YSK ve RTÜK'e başvurularda bulunduğu belirtilen açıklamada, şunlar kaydedildi 
     ''Bu nedenle YSK'nın 21 Sayılı kararında yer alan 'tarafsızlık, gerçeklik, doğruluk ilkelerine uygun davranmakla yükümlü radyo ve televizyon kuruluşları tek yönlü, taraf tutan yalnızca tek bir siyasi partinin propagandasına yönelik yayın yapamazlar. Bu kuruluşlar yayınlarında kamunun siyasal beklentilerini dikkate alarak siyasi partiler arasında fırsat eşitliğini sağlamak zorundadırlar' hükmü ile, 409 sayılı kararında yer alan 'Türkiye Radyo ve Televizyon kurumu ile özel radyo ve televizyon kuruluşlarının, yayın ilke ve esaslarına uygun olarak yayın yapmadıkları iddiası ile yapılacak başvuruların, seçim dönemlerinin belli aşamasına kadar yayın denetimi ve değerlendirilmesine görev ve yetkili bulunan Radyo ve Televizyon Üst Kurulu'na yapılması gerekmektedir' hükmünün, ulusal, bölgesel ve yerel yayın kuruluşlarına bir kez daha anımsatılmasında yarar görülmüştür.'' 
     
</TEXT>
</DOC>
