<DOC>
<DOCNO> 209509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur31.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Palandöken'de mangal keyfi için uzun kuyruklar oluştu... 
</HEADLINE>
<TEXT>

     Erzurum'da yerli ve yabancı turistler, bugün güneşli havada kayak yapmanın keyfini çıkardılar. 
     Son yıllarda kış turizminin önemli merkezlerinden biri haline gelen Palandöken Kayak Merkezi'nde bugün havanın güneşli olması kayak severlerin yüzünü güldürdü. 
     Palandöken'de bulunan otellerde kalan Rus ve Hollandalı turistlerin yanı sıra, çevre illerden ve Erzurum'dan gelen kayak severlerle birlikte pistlerde yoğunluk oluştu. 
     Pistlerdeki kar kalınlığının 1 metreyi aştığı belirtilirken, çok sayıda yerli ve yabancı turist, bugün güneşli havada kayak yapmanın keyfini çıkardı. 
     Bu arada, güneşli pazar gününü Palandöken'de değerlendiren Erzurumlu çok sayıda vatandaş ise aileleriyle birlikte kar üstünde mangal keyfi yaptılar. 
     Uzun araç konvoylarının oluştuğu Palandöken'de mangal yakan vatandaşların, pişirdikleri etlerden turistlere de ikram ettikleri gözlendi. 
     
</TEXT>
</DOC>
