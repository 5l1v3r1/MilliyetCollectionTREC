<DOC>
<DOCNO> 207609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur33.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ahırkapı açıklarında karaya oturan gemi tehlike oluşturmuyor" 
</HEADLINE>
<TEXT>

     Kıyı Emniyeti ve Gemi Kurtarma İşletmeleri KEGKİ Genel Müdürü Barış Tozar, Ahırkapı açıklarında karaya oturan gemide şu an için herhangi bir tehlikenin söz konusu olmadığını bildirdi. 
     Tozar, AA muhabirine yaptığı açıklamada, Liberya bandıralı kuru yük gemisinin, Rusya'nın Novorosisk Limanı'ndan aldığı 33 bin 85 ton gübreyi, Malezya'ya götürmek üzere yola çıktığını söyledi. 
     Geminin, İstanbul Boğazı'ndan transit geçiş yapmak üzere kılavuz kaptan aldıktan sonra yoluna devam ettiğini belirten Tozar, boğaz çıkışında kılavuz kaptanın inmesinden yaklaşık 5 dakika sonra geminin su çekiminin yeterli olmaması nedeniyle karaya oturduğunu kaydetti. 
     Tozar, KEGKİ ekiplerinin olaydan sonra 10 dakika içerisinde geminin yanına vardığını ifade ederek, şu anda 3 römorkör, 2 acil müdahale botu ve 2 dalgıcın kurtarma çalışmalarını sürdürdüğünü ve boğaz trafiğinin normal seyrinde devam ettiğini bildirdi. 
     Gemiden herhangi bir yakıt sızıntısının olmadığının belirlendiğini dile getiren Tozar, şöyle devam etti 
     ''Gemi, girmemesi gereken bir bölgeye girdiği için olay meydana geldi. Kurtarma çalışmalarımızı olaydan hemen sonra başlattık. Şu anda devam ediyor. Gemide 860 ton fuel oil ve 20 ton dizel oil bulunuyor. Bu, büyük bir tehlikeydi ama şu an gemide herhangi bir tehlike söz konusu değil. Kurtarma çalışmaları yaklaşık 4-5 saat sürebilir.'' Tozar ayrıca, geminin kurtarıldıktan sonra Ahırkapı açıklarında güvenli bir bölgeye çekilerek, gerekli işlemlerin yapılması için bekletileceğini sözlerine ekledi. 
     
</TEXT>
</DOC>
