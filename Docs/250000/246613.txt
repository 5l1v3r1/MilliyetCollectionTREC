<DOC>
<DOCNO> 246613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur17.html </URL>
<DATE> 2004/06/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şanlıurfa'da vatandaşlar Kürtçe yayınının dilini ağır buldu... 
</HEADLINE>
<TEXT>

     Türk vatandaşlarının günlük yaşamlarında geleneksel olarak kullandıkları farklı dil ve lehçelerde yayın yapılması kapsamında, bugün Kirmanca yapılan ilk yayını, Şanlıurfa'da bazı vatandaşlar kahvehanelerde izledi. 
     TRT-3'te yayınlanan Kirmanca haber ve spor programının kendilerini memnun ettiğini belirten vatandaşlar, AB sürecindeki Türkiye'nin önemli bir adım attığını söyledi. 
     Bazı vatandaşlar, yayında kullanılan dilin ağır olduğunu, bazıları da program içeriğinin genişletilmesi gerektiğini ifade etti. 
     Şanlıurfa Barosu Başkanı Avukat Ferda Güllüoğlu, AA muhabirine yaptığı açıklamada, ''geç kalınmış da olsa yayınların başlamasının sevindirici olduğunu, ancak yayın süresinin az olduğunu'' belirtti. 
     Yayınların TRT'nin tekelinde olmaması gerektiğini savunan Güllüoğlu, şöyle konuştu 
     ''Özel televizyonlara da yayın yapma hakkı tanınması gerekir. Halkın talebi doğrultusunda belirlenecek bir formatla, daha geniş içerikli yayınlar yapılmalıdır. Ayrıca TRT'nin yayın saatleri çok erken. Radyo yayınları saat 06.30'da, televizyon yayınları saat 10.30'da başlıyor. İnsanların büyük çoğunluğu bu saatlerde çalışıyor. Umarım zaman içinde bu durum düzeltilir.'' DEHAP İl Başkanı Ahmet Dağtekin de 30 dakikalık yayının ihtiyaca tam anlamıyla cevap veremeyeceğini iddia ederek, ''Her şeye rağmen Kürtçe yayına başlanması olumlu, ancak yetersiz olduğunu düşünüyorum. Özel televizyonlara da kendi başına yayın yapma hakkı tanınması gerekir'' dedi. 
     Radyo-1 ve TRT-3'teki yayınlar, pazartesi günleri Boşnakça, salı günleri Arapça, çarşamba günleri Kirmanca, perşembe günleri Çerkezce, cuma günleri de Zazaca yapılacak. 
     
</TEXT>
</DOC>
