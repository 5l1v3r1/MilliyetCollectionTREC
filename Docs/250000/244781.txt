<DOC>
<DOCNO> 244781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo24.html </URL>
<DATE> 2004/06/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Elvan, Aladağ'da yeniden çalışmaya başladı... 
</HEADLINE>
<TEXT>

     Milli atlet Elvan Abeylegesse, Moskova dönüşünde ayağının tozuyla Bolu Aladağ'da kampa girdi. 
     Abeylegesse'nin antrenörü Ertan Hatipoğlu, Elvan'ın Moskova'da 3000 metrede 8.35'lik derecesiyle dünyada yılın en iyi derecesini koştuğunu belirterek, ''1500 metrede 3.58'lik derece elde etti. Bu başarısı, bugüne kadar bir ürün olan Elvan'ı bir dünya markası yaptı. Bu markanın oluşmasında ENKA camiası, Atletizm Federasyonu ile Gençlik ve Spor Genel Müdürlüğü'nün katkısı oldu'' dedi. 
     Antrenör olarak felsefesinin ''sosyal zorluk hazırlığın içine dahildir'' şeklinde olduğunu ifade eden Hatipoğlu, dünyanın hiçbir yerinde lüks içinde yaşayan uzun mesafe koşucularının başarılı olduğunun görülmediğini kaydederek, ''Uzun mesafe koşularda başarılı sporcular az gelişmiş ülkelerden çıkıyor. Ailesinin yıllık geliri 150 bin dolar olan bir Alman gencinin uzun mesafe koşucusu olduğu görülmemiştir. Bu ülkelerde başarılı voleybolcular ve basketbolcular çıkabilir. Ama uzun mesafe koşucular çıkmaz'' diye konuştu. 
     Hatipoğlu, sporcularına sadece koşmayı öğretmediğini vurgulayarak, ''Ben sporcularıma iradeli ve güçlü olmayı da öğretiyorum. Bundan sonra ilk hedefimiz Golden League ayaklarında başarılı olmak. İkinci aşamada ise olimpiyatlar var. Bizim Türk sporuna yakışır başarılar elde etmemiz lazım'' dedi. 
     
     ATİNA OLİMPİYATLARI 
     Ertan Hatipoğlu, AA muhabirinin, ''Elvan Abeylegesse, Olimpiyat Oyunları'nda Süreyya Ayhan ile yarışacak mı'' sorusuna ise şu yanıtı verdi 
     ''Olimpiyatlara çok zaman var. Elvan bu süre içinde 10 bin metrede kendini deneyecek. Kendisinden 30 dakika civarında bir derece bekliyorum. Atina'da 5 bin veya bin 500 metreden hangisinde koşacağına sonra karar vereceğiz. Bugüne kadar Moskova'da, Katar'da ve Oslo'da önemli başarılar elde ettik. Atletizmi yakından takip edenler, artık Uluslararası Atletizm Federasyonu'nun IAAF internet sitesinde Elvan'ın başarılırını takip ediyorlar. Bu da gurur verici. Orta ve uzun mesafede Elvan'ın elde ettiği başarılar tesadüf değil. Moskova'da yarışırken 70 yaşındaki Rus antrenörler gelip bana '20 yıldır Moskova'da 4 dakikanın altında derece görmedik. Sizi tebrik ediyoruz' dediler. Amacımız Türk kamuoyunun desteğiyle daha büyük başarılar elde etmek. Bu konuda bizi yalnız bırakmayan ENKA'nın onursal başkanı Şarık Tara ve benim kampa katılmama izin veren Marmara Üniversitesi Dekanı Prof. Dr. Tunç Erdem'e teşekkür ediyorum.'' 
     
     İNEKLERİN ARASINDA ÇALIŞTI 
     Elvan Abeylegesse, Gençlik ve Spor Genel Müdürlüğü'ne ait Aladağ İzcilik Kampı'nda milli atlet Tezeta Dsela ve Sabri Kara ile birlikte antrenman yapıyor. 
     Abeylegesse, bu sabahki antrenmanını, daha önce karşısına ayı çıkan yaylada ineklerin arasında yaptı. 
     Abeylegesse, AA muhabirine yaptığı açıklamada, ''Ben hayvanları çok severim. O gün karşımıza ayı çıkınca korkudan şaşırdık'' dedi. 
     Güçlü bir iradesinin olduğunu belirten Abeylegesse, ''Ben başarmak için çalışıyorum. Beni yaşadığım olumsuzluklar etkilemez. Başaracağıma inanıyorum'' diye konuştu. 
     Öte yandan antrenör Hatipoğlu, sporcuların antrenmanını çalışma süresince arabasıyla uzaktan izliyor. 
     
</TEXT>
</DOC>
