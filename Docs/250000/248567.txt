<DOC>
<DOCNO> 248567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/ekonomi/eko02.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi oranları 2005'te düşecek 
</HEADLINE>
<TEXT>


Maliye Bakanı Kemal Unakıtan, vergilerin tabana yayılarak oranların düşürüleceği, muafiyet ve istisnaların ayıklanacağı yeni kararların 2005 yılında alınacağını söyledi 

EKONOMİ SERVİSİ 

Maliye Bakanı Kemal Unakıtan, vergi oranlarında düşüşlerin 2005'te gündeme gelebileceğini belirtti. Unakıtan CNBC - e'de katıldığı canlı yayında, vergi oranlarının düşürülerek verginin tabana yayılacağını, muafiyet ve istisnaların mevzuattan ayıklanacağını bildirdi. Bu çalışmaların 2004'te tamamlanacağını kaydeden Unakıtan, önemli kararların 2005'te açıklanacağını söyledi. 
Unakıtan, Bakanlığı'nın sektörel bazda yürüttüğü vergi incelemeleri hakkında da bilgi verirken, beyannameleri bilgisayar ortamında incelediklerini belirterek, şöyle dedi "Adam 10 milyon kazandım ayda diyor, onunla geçindim diyor. İnsafsız. 10 milyonla geçinilir mi İnsafın kurusun. Ya da beş senedir zarar ediyorum diyor. İki sene olur üç sene olur, beş sene zarar olur mu " Unakıtan, görevini yerine getirmeyen mükellefi görevini yapar hale getirmeye çalıştıklarını söyledi. 

Kur bütçeyi etkilemez 
Unakıtan, "kurdaki artışın, harcamalara etkisine" ilişkin soruyu ise şöyle yanıtladı "Şu anda benim harcamalarımı olumsuz etkilemez. Dolar, bizim yapmış olduğumuz hesaplar içinde. Çok büyük sıçramalar yapacağını, yıl sonuna kadar bizim bütçe rakamlarımızı veya hedeflerimizi şaşırtacak bir durum olacağını tahmin etmiyorum." 




</TEXT>
</DOC>
