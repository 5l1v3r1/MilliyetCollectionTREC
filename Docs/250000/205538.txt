<DOC>
<DOCNO> 205538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/yasam/ayas.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş soygun 
</HEADLINE>
<TEXT>

Adana’da bir Akbank şubesinin kasasından tam 589 milyar lira soyuldu. Arananlar arasında, güvenlik görevlisi ve kaloriferci de var 
     YÜKSEL EKER, NEŞET KARADAĞ Adana DHA 

     Çınarlı Turhal Cemal Beriker bulvarında bulunan şubedeki hırsızlık, dün sabah bankaya gelen güvenlik görevlilerince fark edildi. 
     İlk incelemelerde, bankadaki ana kasanın oksijen kaynağıyla delindiği, içindeki paranın alındığı, otopark tarafındaki duvarın da kırıldığı saptandı. Soygun sırasında bankanın alarmının çalmaması, gece çalışan güvenlik görevlilerinin sabah bulunamaması ve soyulan kasanın bulunduğu odada aynı türde iki boş kasa varken dolu olanın açılması, hırsızların banka içinden yardım aldıklarının ilk işareti oldu. Yapılan sayım sonucu kasadan ilk belirlemelere göre 589 milyar lira alındığı belirlendi. 
     Görgü tanıklarının ifadesine göre, sabah saatlerinde bankadan, para naklinde de kullanılan 34 ZG 7841 plakalı Toyota marka otomobil çıktı. 
     
     Bir Renault aranıyor 
     İçinde, bankanın güvenlik görevlisiyle kaloriferci Tayyar İlk’in bulunduğu araç, Tarsus - Gaziantep otoyolu kuzey gişeleri yakınlarında terk edilmiş ve plakası sökülmüş halde bulundu. Soygun sırasında şubenin önünde bekleyen ve Toyota araç ile olay yerinden ayrılan 01 KC 781 plakalı 1991 model Renault Manager aracın içindeki kişilerin de aranmasına başlandı. Renualt araçta, bazıları banka görevlisi olan Kaya Irk, Salih Özkan, Kenan isimli bir kişi ve bir kadın olduğu öğrenilirken, bir kadın memure de gözaltına alındı. 
     
Vali İçeriden yardım almışlar      Adana Valisi Oğuz Kağan Köksal ve Emniyet Müdürü Hüseyin Çapkın da, soygun sonrası banka şubesinde incelemelerde bulundu. Köksal ve Çapkın, soygunun banka görevlilerinin yardımıyla yapıldığının kesinlik kazandığını açıkladı. Vali Köksal, "Kasa, gece oksijen kaynağıyla kesilip patlatılmış. Polisin elinde ciddi bulgular var" dedi. Çapkın da, çalınan paranın kesin miktarının, yapılacak sayımla kesinlik kazanacağını belirtti. 
     



 YAŞAM 














</TEXT>
</DOC>
