<DOC>
<DOCNO> 214333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur08.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızı için para biriktiren yaşlı kadına sahte dolar şoku... 
</HEADLINE>
<TEXT>

     Kartal'da, 63 yaşındaki bir kadının evinde biriktirdiği ve kızına ev almak için bozdurmaya kalktığı 11 bin ABD Doları'nın sahte olduğu anlaşıldı. 
     A.A muhabirinin edindiği bilgiye göre, Yakacık Çarşı Mahallesi Hamam Sokak'taki evinde yalnız yaşayan Nurten Ekmekçioğlu, kızına ev almak amacıyla biriktirerek salonundaki dolabın çekmecesinde sakladığı 11 bin doları, bozdurmak için kuyumcuya götürdü. 
     Kuyumcunun dolarların sahte olduğunu söylemesi üzerine şaşkına dönen Ekmekçioğlu, paraları birkaç döviz bürosunda da kontrol ettirdi. 
     Benzeri yanıtla karşılaşınca evine dönerek diğer değerli eşyasını kontrol eden Ekmekçioğlu, aynı dolaptaki başka bir çekmecede bulunan 2.5 milyar lira değerindeki altın bilezik ve eşinden kalan gümüş gerdanlığın da yerinde olmadığını fark etti. 
     Kızına ev almak için sakladığı paranın bir bölümünü bankadan döviz olarak çektiğini, bir bölümünü de mücevherlerini satarak oluşturduğunu anlatan Ekmekçioğlu, dolarların evine giren bir kişi tarafından sahteleriyle değiştirildiğini öne sürdü. 
     Altı yıl önce seçimde oy kullanırken tanıştığı bir kişinin evine gelip gittiğini, kızına ev almak için kendilerine yardımcı olduğunu ve paranın yerini de bildiğini anlatan Ekmekçioğlu, parayı sahteleriyle değiştirdiğinden şüphelendiği bu kişiyi telefonla aradığını, ancak tehditleriyle karşılaştığını kaydetti. 
     Ekmekçioğlu, ''parasının çalınmasına değil, 10 yıl önce vefat eden eşinden hatıra olarak kalan gümüş gerdanlığının alınmasına üzüldüğünü'' bildirdi. 
     Henüz polise gitmediğini belirten Nurten Ekmekçioğlu, şüphelendiği kişi hakkında savcılığa başvuracağını sözlerine ekledi. 
     
</TEXT>
</DOC>
