<DOC>
<DOCNO> 245606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonspo08.html </URL>
<DATE> 2004/06/05/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Elazığspor'da başkanlığa, ELGİAD Başkanı Mustafa Yıldız seçildi... 
</HEADLINE>
<TEXT>

     Elazığspor Kulübü başkanlığına, Elazığ Genç İşadamları Derneği ELGİAD Başkanı Mustafa Yıldız seçildi. 
     Öğretmenevi Konferans Salonu'nda yapılan kongrede, seçimlerden önce, bundan sonraki genel kurulun mayıs ayı içerisinde yapılmasına yönelik tüzük değişikliği yapıldı. 
     Belediye Başkanı Süleyman Selmanoğlu, seçimden önce yaptığı konuşmada, eski başkanlar, yönetim kurulu üyeleri ve işadamlarıyla kongreden önce bir toplantı yaptığını hatırlatarak, toplantının sonucunda bugün birlik ve beraberlik içersinde seçime gittiklerini söyledi. Selmanoğlu, 'Oluşacak yeni yönetimi her konuda destekleyeceğiz'' dedi. 
     Eski başkan Baki Aydın ise sezon başında altyapıyı ve takımı takviye ederek ilk 2 maçta 4 puan aldıklarını, ancak Fenerbahçe ile yaptıkları ve 7-1'lik skorla sonuçlanan maçtan sonra genç futbolcuların demoralize olduklarını söyledi. 
     Yaşanan moral bozukluğunun kötü futbol oynamalarına neden olduğunu belirten Aydın, maddi sıkıntı yaşadıklarını, yaşanan sıkıntı nedeniyle masa başında da güçlü olmadıklarını ve bu sezon hakemler nedeniyle en az 20 puan kaybettiklerini anlattı. 
     Daha sonra konuşan ELGİAD Başkanı Yıldız, altyapı ve tesisleşmeyi amaçladıklarını belirterek, borçları bitirip, yapılandırmayı tamamladıktan sonra Elazığspor'u hak ettiği yere getireceklerini söyledi. 
     Konuşmaların ardından yapılan seçimde Yıldız, kongreye katılan 121 delegenin oyunu alarak yeni başkan seçilirken, yönetim kurulu şu isimlerden oluştu 
     Aziz Çelik, Oğuzhan Arslan, Özer Demirbaş, Kürşat Urhan, Vehbi Koza, Ali Cipli, Murat Turan, Osman Dilek, Murat Varol, Mehmet Sancar, Sedat Özkaya, Hayri Sancar, Levent Hazardağlı, Nazmi Yıldız, Coşkun Ülkü, İzzettin Demir ve Fikret Ersöz. 
     Kongreye, Vali Kadir Koçdemir, Fırat Üniversitesi Rektörü Prof. Dr. Feyzi Bingöl, Elazığ Ticaret ve Sanayi Odası Başkanı Suat Öztürk ve eski başkanlar da katıldı. 

     
</TEXT>
</DOC>
