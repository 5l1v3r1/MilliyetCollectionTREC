<DOC>
<DOCNO> 227933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko26.html </URL>
<DATE> 2004/04/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Akbank Genel Müdürü Kolay para kazanma dönemi bitiyor 
</HEADLINE>
<TEXT>

     Akbank Genel Müdürü Zafer Kurtul, bankacılık sektöründe yeni bir dönemin başladığını belirterek, ''Yüksek reel faizler azaldığı için artık kolay para kazanma dönemi bitiyor'' dedi. 
     Kurtul, Axess uçuş kampanyasının tanıtıldığı basın toplantısında yaptığı konuşmada, geçen yıl ekonomi, politika ve bankacılık sektöründe önemli gelişmeler olduğuna işaret etti. 
     Türkiye'nin enflasyondan kurtulmaya başladığını, faiz oranlarının düştüğünü, GSMH'de önemli gelişmeler olduğunu kaydeden Kurtul, şöyle devam etti 
     ''Merkez Bankası tedbirli şekilde gecelik faiz oranlarını düşürüyor. Merkez Bankası'nın bağımsızlığı, enflasyonla savaşta çok önemli unsurlardan biri... Merkez Bankası tedbirli yaklaşımıyla güveni artırıyor. Merkez Bankası'nın kredibilitesine çok önem vermeliyiz. Bugüne kadar özellikle Süreyya Serdengeçti'nin destekleyici yaklaşımına çok teşekkür ederiz.'' Bütün gelişmelerin altyapısı olan politik istikrarın çok önemli olduğunu vurgulayan Kurtul, bankacılık sektöründe yeni bir dönemin başladığını ifade etti. 
     Kurtul, ''Yüksek reel faizler azaldığı için artık kolay para kazanma dönemi bitiyor. Müşteri hizmet kalitesini artırmak, verimli çalışmak, maliyetleri düşürmek çok önemli başarı kriterleri. Sektörümüz her geçen gün daha güçlü hale geliyor'' diye konuştu. 
     Bankacılığın yanı sıra diğer sektörlerde de yabancı sermaye girişini desteklemek gerektiğini belirten Kurtul, ''Yabancı bankaların sektörümüze girmesi, özellikle sektörün sermaye ihtiyacını gidermesi konusunda da önemli katkılar sağlıyor'' dedi. 
     Kurtul, bankacılıkta haksız rekabetin giderilmesi, sektörün Avrupa normlarına getirilmesi konularında da gelişmeler kaydedilmesi gerektiğini dile getirerek, BDDK'nın bağımsızlığının son derece önemli olduğunu vurguladı. 

     
</TEXT>
</DOC>
