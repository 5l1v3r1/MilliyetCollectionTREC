<DOC>
<DOCNO> 216917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun10.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da ABD helikopteri düşürüldü... 
</HEADLINE>
<TEXT>

     Afganistan'ın güneyindeki Kandahar kenti yakınlarında bu sabah bir Amerikan inşaat şirketine ait, içinde işçilerin bulunduğu bir helikopterin vurularak düşürüldüğü bildirildi. 
     Can kaybı konusunda henüz çelişkili açıklamalar geliyor. Amerikalı bir yetkili, ilk bilgilere göre olayda 1 kişinin öldüğünü, 1 kişinin yaralandığını söyledi. Bazı Afgan kaynaklarına göre ise olayda 4 kişi öldü. 
     ABD Büyükelçiliği'nden bir yetkili, Louis Berger firmasına bağlı çalışan işçileri taşıyan helikopterin açılan ufak çaplı ateş sonucu düştüğünü bildirdi. Aynı yetkili, helikopterin Avustralyalı pilotunun öldüğünü, Kandahar bölgesinde sağlık kliniği kuruluşu için çalışan bir Amerikalının ağır yaralandığını kaydetti. 
     Yetkili, helikopterin büyük olasılıkla hafif silahlarla açılan ateş sonucu düşürüldüğünü belirtti ve saldırının sorumluları hakkında henüz bilgi bulunmadığını söyledi. Helikopterde kaç kişinin bulunduğu da henüz bilinmiyor. 
     Afgan askeri yetkilileri de, helikopterin Kandahar'ın yaklaşık 65 kilometre güneybatısında Talokan bölgesinde düştüğünü ve olayda 4 kişinin öldüğünü kaydetti. 
     Öte yandan, olayla ilgili gelen ilk haberlerde Reuters ajansı bir Afgan komutana dayanarak, helikopterin bir Türk yardım kuruluşuna ait olduğunu duyurdu. Aynı sıralarda Afganistan'daki Amerikalı askeri yetkililer de, helikopterin düştüğünü duyduklarını ancak helikopterin ABD ya da koalisyon güçlerine ait olmadığını söyledi. 
     Türkiye'nin Kabil Büyükelçiliği yetkilileri de, bir Türk yardım örgütüne ait helikopterin düştüğüne ilişkin bilgi bulunmadığını belirttiler. 
     
     TALİBAN ÜSTLENDİ 

     Afganistan'ın güneyindeki Kandahar kenti yakınlarında bu sabah bir Amerikan inşaat şirketine ait, içinde işçilerin bulunduğu helikoptere düzenlenen saldırıyı Taliban üstlendi. 
     AFP'yi, ülkenin güneydoğusundan telefonla arayan Taliban sözcüsü Muhammed Saidful Adil, helikopterin PKM tipi ağır makineli tüfek ve RPG tipi roketatarla vurulduğunu belirterek, ''Aldığımız bilgilere göre helikopterdeki 4 kişi öldü'' dedi. 
     Amerikalı bir yetkili, ilk bilgilere göre olayda 1 kişinin öldüğünü, 1 kişinin yaralandığını söylemiş, bazı Afgan kaynaklarına göre ise olayda 4 kişi ölmüştü. 
     
</TEXT>
</DOC>
