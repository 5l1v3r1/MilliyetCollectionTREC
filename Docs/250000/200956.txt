<DOC>
<DOCNO> 200956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur30.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Meclis'te porno avı" haberi yalan 
</HEADLINE>
<TEXT>

     Bir gazetenin bugünkü sayısında yer alan ''Meclis'te Porno Avı'' başlıklı haberin ''tamamen hayal ürünü'' olduğu bildirildi. 
     TBMM Basın ve Halkla İlişkiler Daire Başkanlığı'ndan yapılan yazılı açıklamada, milletvekillerinin kendilerine tahsis edilen hatlardan internetteki porno sitelerine girdikleri, durumun Bilgi İşlem Daire Başkanlığınca rapor edilerek TBMM Başkanı Bülent Arınç'a iletildiği öne sürülen haberin, Parlamento'nun saygınlığını zedelemenin ötesinde bir amaca hizmet etmediği kaydedilerek, şöyle denildi 
     ''Hayal sınırlarını bile zorlayan haberde yer alan unsurlar TBMM çatısı altında yaşanmamıştır. Ne TBMM Başkanımız Sayın Bülent Arınç, sayın milletvekillerimizin hangi siteleri ziyaret ettiklerinin tespiti yönünde bir talimat vermişler ne de bu yönde bir rapor hazırlanarak kendilerine arz edilmiştir. 
     Sonuç itibariyle sözkonusu haberde sayın milletvekillerimiz, toplumca benimsenmeyen bir davranışta bulunmakla itham edilmekte ve yanlış yönlendirme yoluyla Meclisimizin ve sayın milletvekillerimizin manevi şahsiyetleri küçük düşürülmeye çalışılmaktadır.'' Demokrasilerde ''Dördüncü Kuvvet'' olarak adlandırılan basının sorumlu, ilkeli ve dikkatli davranmasını beklemenin ve aykırı davranışlar konusunda hukuksal yollara başvurmanın TBMM'nin en doğal hakkı olduğu belirtilen açıklamada, şu ifadelere yer verildi 
     ''Demokratik parlamenter rejimimizin kalbi olan meclisimizin manevi şahsiyetini ve Yüce milletimizin temsilcileri olan sayın milletvekillerimizin saygınlığını zedelemeye yönelik haber nedeniyle hukuki yollara başvurulacaktır. 
     Milli iradenin temsil makamı olan Türkiye Büyük Millet Meclisimiz kurulduğu günden beri hiç eksilmeyen milletine hizmet aşkı ve heyecanı ile çalışmalarını sürdürecek, benzeri girişimler meclisimizi yolundan alıkoyamayacaktır. 
     TBMM Başkanlığımız, meclisimizin ve sayın milletvekillerimizin saygınlıklarının korunması yönünde gösterdiği hassasiyeti bundan böyle de sürdürecektir.'' 
     
</TEXT>
</DOC>
