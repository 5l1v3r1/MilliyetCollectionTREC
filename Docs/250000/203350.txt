<DOC>
<DOCNO> 203350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yasam/yas05.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül işkencesi 
</HEADLINE>
<TEXT>

   New York polisi, 11 Eylül'ün ardından gözaltına aldığı Arap ve Asya kökenli yabancılara her türlü eziyeti yapmış 
      DIŞ HABERLER SERVİSİ 
   
   New York polisinin, 11 Eylül saldırılarının ardından, geçerli vizeleri olmadığı için gözaltına alınan Arap ve Güney Asya kökenli göçmenlere 'işkence ettikleri' ortaya çıktı. 
   ABD Adalet Bakanlığı müfettişi Glenn Fine'ın, 11 Eylül sonrası gözaltına alınanlarla görüşerek ve karakol güvenlik kameraları görüntülerini izleyerek hazırladığı rapor, New York'taki Metropolitan Gözaltı Merkezi'nde, zanlılara fiziksel şiddet uygulandığını ortaya koydu. 
   
   Terörle bağlantıları yok 
   Gözaltı Merkezi çalışanlarının "video kayıtları kayboldu, imha edildi" yönündeki açıklamalarına rağmen Adalet Bakanlığı müfettişleri tarafından ele geçirilen görüntülerde polisler, zincire bağlanmış tutukluların başını duvarlara çarparken, kol ve bacaklarını acı verici şekilde büküp üzerlerine basarken görülüyor. 
   Merkez'in duvarında asılı bulunan Amerikan bayrağı desenli tişörtteki "Bu renkler kaçmaz" yazısı ve kan lekeleri de dikkat çekiyor. Raporu hazırlayan Müfettiş Fine, Gözaltı Merkezi'nin en az 20 çalışanının yasadışı muamelede bulunduğunu açıklarken, Adalet Bakanlığı, raporu inceleyip dava açıp açmama kararı alınacağını duyurdu. 
   11 Eylül saldırılarının ardından, ABD Adalet Bakanı John Ashcroft'un emriyle, geçerli vizesi olmayan çoğu Arap 1200'ü aşkın yabancı, gözaltına alınmıştı. Büyük bir kısmı New York ve çevresinde gözaltına alınanlardan hiçbirinin terörle bağlantısı saptanamamıştı. 
   
   
</TEXT>
</DOC>
