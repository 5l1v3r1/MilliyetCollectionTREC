<DOC>
<DOCNO> 213191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/siyaset/asiy.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konsoloslukta Uzan köstebeği 
</HEADLINE>
<TEXT>

   Uzanlar, Ürdün'deki şirketlerinin belgelerinden 'Ürdün vatandaşlığını' gösteren ibareleri konsolosluktaki köstebekleri aracılığıyla sildirmiş... 
      Nedim Şener 

   
   İstanbul Mali Şube Müdürlüğü'nün, 17 Ağustos 2003'te Şenlikköy'de ele geçirdiği bir elektronik posta mesajına göre, Uzanlar'ın Ürdün vatandaşı olduklarını gösteren ibareler, Amman'daki Türk konsolosluğunda silinmiş. 
   2002 yılında ABD'nin New York kentinde görülen Motorola davasında, Cem ve Hakan Uzan'ın Ürdün vatandaşı olduğunun ortaya çıkmasından sonra Türk Dışişleri de konunun araştırılması için Amman Büyükelçiliği'ni görevlendirmişti. Ürdün yetkililerinin "yalanlaması"ndan sonra, Uzanlar'ın şirket bilgileri üzerinde yoğunlaştırılan araştırmadan da bir sonuç alınamamıştı. 
   Edinilen bilgilere göre, Amman Ticaret Ateşeliği, Uzanlar'ın konsoloslukta bulunan şirket belgelerinde yaptığı incelemede, Ürdün vatandaşı olduklarına ilişkin bilgilere ulaşamadı. Çünkü, Uzanlar'a ait Alpha Int. Ltd, Aqaba Coral Beach Hotel ile Jordan Public Pay Phone Service belgelerinde, Ürdün vatandaşı olduklarını doğrulayan ibareler üç hafta önceden silinmişti. 
   
   'İşlem tamamlandı' 
   Uzanlar'ın Ürdündeki temsilcisi Cenk Ali Türkkan'ın, 12 Ağustos 2002 günü saat 10.41'de "ÜRDÜN - GİZLİ" ibaresiyle Hakan Uzan'a gönderdiği Hakan Uzan'ın da ağabeyi Cem Uzan'a aynı gün saat 12.24'te ilettiği elektronik posta mesajını İstanbul Emniyet Müdürlüğü ele geçirdi. Mesajda, Ürdün vatandaşlığına ilişkin ibarelerin silinme işleminin tamamlandığı belirtiliyordu. 
   Silme işleminin belgelerin bulunduğu konsoloslukta yapılmış olması, "Uzanlar'ın konsoloslukta köstebeği var" yargısına yol açtı. 
   
   'Bilgileri sildik ama yine de bulunabilir'    Cenk Ali Türkkan'dan Hakan ve Cem Uzan'a gönderilen mesaj Tarih 12.08.2002 saat 10.41 
   "Sayın Hakan Uzan 
   Geçen hafta içinde büyük ihtimalle Türkiye'den gelen istek üzerine Amman Büyükelçiliği Ticaret Müsteşarı, konsolosluk kayıtlarında Sn. Hakan Uzan ve Sn. Cem Uzan ve Türkiye'deki diğer firmalarımızın Ürdün'deki ortaklıkları konusunda, özellikle Ürdün vatandaşlığı konusunda araştırma yapmıştır. Alpha Int.'in yeni sermaye düzeni ve sermaye artışları ile hukuk departmanlarımıza bu bilgiler gönderilmişti. Fakat konunun açığa çıkmasından sonra konsolosluktaki kayıtlar - Ürdün vatandaşlığı ibarelerinin olduğu bölümler - 3 hafta önce yok edilmiş olduğundan Ticaret Müsteşarı herhangi bir bilgiye ulaşamamışlardır. 
   Bu belgelerin kopyaları Telsim Hukuk Departmanına Sn Meltem Rapayadziç ve Rumeli Telekom Hukuk Departmanına Sn.Bilge Kiraz 'a daha önce gönderilmişti. 
   Bunun yanında Resmi Gazete'ye herkesin rahatlıkla ulaşabileceği, hatta senelik ciltlenmiş resmi gazetenin değerinin sadece 8 JOD 11 USD olduğu öğrenilmiştir. Fakat Resmi Gazetede kayıtlarının rahatlıkla bulunması pasaport kopyalarının da veriliş yılının yazılı olması ve araştırmanın öncelikle bu yıl için yapılıp 2 gün içinde bilgiye ulaşmalarını kolaylaştırmıştır. Şirket kayıtları içinse, her ne kadar da konsolosluktaki bilgileri değiştirmiş olsak da, Ticaret Sicil Gazetesi'nden bilgiye aynı Resmi Gazete'deki bilgiye ulaşılabileceği gibi kolaylıkla ulaşılabilecektir. 
   Ayrıca duyumlarımıza göre, Ürdün'e yapılan transferlerin ve şirket ortağımız olan Rumeli Telekom'un da Türkiye'de incelemesinin yapılması için çalışmaların başladığı bildirilmiştir." 
   
   
   
</TEXT>
</DOC>
