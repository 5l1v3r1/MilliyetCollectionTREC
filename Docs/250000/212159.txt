<DOC>
<DOCNO> 212159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun25.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Castro "ABD, Küba'yı işgal ederse savaşarak ölürüm" 
</HEADLINE>
<TEXT>

     Küba Devlet Başkanı Fidel Castro, ABD'nin ülkesini işgal etmesi halinde, ''savaşarak öleceğini'' söyledi. 
     Castro, başkent Havana'da toplanan serbest ticaret karşıtlarına hitaben yaptığı konuşmada, ''Nasıl öleceğim önemli değil. Ancak kesin olan bir şey varsa, o da ABD'nin bizi işgal etmesi halinde savaşarak öleceğimdir'' dedi. 
     Küba'nın 77 yaşındaki lideri, 5,5 saat süren konuşmasında, savaş istemediklerini, ancak ilkelerinden bir adım geriye gitmeyeceklerini vurguladı. 
     Castro, yüzbinlerce askerin direniş göstermeye ve adayı, 1959'da askeri rejimi devirmek için Sierra Maestra dağlarında kullandıkları gerilla taktikleriyle savunmaya hazır olduklarını kaydetti. 
     Küba Devlet Başkanı Castro, ''Bu ulus asla teslim olmayacaktır. Tüm önlemleri aldık. Herkes yapması gerekenin ne olduğunu biliyor'' dedi. 
     Havana yönetimi, ABD Başkanı George Bush'un Irak'tan sonraki hedefi olmaktan kaygılanıyor. 
     
</TEXT>
</DOC>
