<DOC>
<DOCNO> 233801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun47.html </URL>
<DATE> 2004/04/22/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Lefkoşa'da ''Dünyayla bütünleşmeye Evet şöleni'' başladı 
</HEADLINE>
<TEXT>

     Kıbrıs'ta tarihi referanduma saatler kala, Lefkoşa'da evet ve hayır yanlıları mitingler düzenliyor. 
     İktidarın büyük ortağı Cumhuriyetçi Türk Partisi CTP tarafından organize edilen ''Dünyayla Bütünleşmeye Evet'' mitingi, Lefkoşa İnönü meydanında başladı. 
     Meydanda toplanan kalabalık ''Kıbrıs'ta barış engellenemez'', ''Denktaş istifa'', ''İnadına barış'' şeklinde sloganlar attılar. 
     Mitinge katılanlar ellerinde ''yes be annem'', ''benim için evet de anne'', ''referandumda evet'', ''bahar geldi başardık'', ''Kıbrıs evet de dünya seninle'', ''bir evetle dünyaya bağlan'' pankartları taşıyorlar. 
     Türkçe, Rumca, İngilizce evet çıkartmaları dağıtılan mitingte, referandumda hayır diyeceğini açıklayan Rum Komünist Partisi AKEL'e yönelik İngilizce hazırlanmış ''Seni asla affetmeyeceğiz AKEL'' pankartı dikkat çekti. 
     Mitingte iki toplumlu koro ve halk dansları ekibi ve SOS müzik grubu sahne alacak. 
     KKTC Başbakanı Mehmet Ali Talat ve evet yanlısı parti temsilcilerinin konuşma yapması bekleniyor. 
     
     Talat "Hep birlikte sandıkları evetle dolduracağız" 

     KKTC Başbakanı Mehmet Ali Talat, 24 Nisan Cumartesi günü yapılacak referandumdan güçlü bir ''evet'' çıkartılmasını isteyerek, ''Hep birlikte sandıkları evetle dolduracağız. Dünyaya güçlü bir mesaj vereceğiz'' dedi. 
     Talat, Lefkoşa İnönü Meydanı'nda bu akşam düzenlenen ''Dünyayla Bütünleşmeye Evet Şöleni''nde yaptığı konuşmada, aylar süren mücadeleden sonra bugün artık iradenin sandığa yansıtılma günü olduğunu kaydetti. 
     Talat, halka ''kendi geleceğinizle ilgili kendi kararınızı verme günü'' diye seslenerek, şunları söyledi 
     ''Sizlerin desteği ve mücadelesi ile sizlerin arasından birisi olarak, başbakanınız olarak sizlere barış içinde bir Kıbrıs yaratmak için her türlü güvenceyi vermeye hazırlanıyoruz.'' Kıbrıs Türklerinin büyük mücadele ve badirelerden geçtiğini anlatan Talat, Kıbrıs Türklerinin kendi mücadelesi ile barışı kurduğunu belirtti. 
     ''Çok sayılı saatler kaldı, fazla konuşmaya da gerek yok'' diyen Talat, şöyle devam etti 
     ''Mutlaka sandıklardan çok büyük oranda evet çıkarmak zorundayız ki hiç kimse Kıbrıs Türklerinin barışçılığından, bu planı uygulayıp uygulamayacağından kuşku duymasın. Büyük bir evet çıkartmalıyız ki artık Cumhurbaşkanı Denktaş bu toplumun temsilcisi olduğunu iddia edemesin. Kıbrıs'ta barışı kurarken, bu barışın önündeki engelleri birer birer aşarken, en sonuncusunu da tarihe havale edelim.'' Talat, mitinge katılanlardan, bu akşam gösterdikleri kararlılığı sandıklara yansıtmalarını istedi ve ''Kendi kaderinizi tayin eden ak oylarınızı kullanacaksınız ve o zaman AB'nin yolu, dünyanın yolu sizlere açılmış olacak, Kıbrıs Türkü dünya ile bağlanacak. Avrupalı olacak'' dedi. 
     Talat'ın konuşması sırasında ''Seni seviyoruz Talat'' ve ''Denktaş istifa'' sloganlarının yanı sıra MHP Genel Başkanı Devlet Bahçeli aleyhine de sloganlar atıldı. 
     İki toplumlu koronun konser verdiği ve halk danslarından örnekler sunulan mitingte, ''evet'' yanlısı partilerin temsilcileri de konuşmalar yaptı. 
     Mitingte son olarak SOS grubu konser verdi. 
     
</TEXT>
</DOC>
