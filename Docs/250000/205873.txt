<DOC>
<DOCNO> 205873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/dunya/adun.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çuval ayıbı'ndan yılbaşı partisine 
</HEADLINE>
<TEXT>

   Süleymaniye'de Türk askerlerini gözaltına aldıran Amerikalı Albay Mayville'in yılbaşı partisine Türk subaylar da katıldı 
      Namık Durukan 

   
   ABD askerlerinin Kerkük askeri havaalanının yemekhanesindeki partisine Türk irtibat subayları da katıldı. Milliyet'in özel izinle girdiği yılbaşı partisinde konuşan Albay William Mayville, "Bugün Türk kardeşlerimiz misafir. Hoş geldiler. Türkiye'ye mutlu yıllar. Biz bu yıl ailelerimizden uzaktayız. Temennim, askerlerin hepsinin ailesinin yanına dönüp mutlu yaşamasıdır" dedi. 
   Bir Türk üsteğmen ve üç Türk astsubayın katıldığı kutlamalar ABD ve Türk askerlerini yakınlaştırdı. 4 Temmuz 2003'te 11 Türk askerinin başlarına çuval geçirilerek gözaltına alınmasından sorumlu tutulan Mayville ile Türk irtibat subayları arasında sıcak bir sohbet yaşandı. Türk subaylarla hatıra fotoğrafı çektiren Mayville, kutlama sonrası de kendilerini kapıya kadar uğurlayarak ellerini sıktı ve yeni yıllarını kutladı. 
   
   ABD'li askerler eğlendi 
   Ülkelerinden binlerce kilometre uzaktaki Irak'ta yılbaşı kutlamasına katılan ABD askerleri yeni yılı coşkuyla karşıladı. 2004'e girerken silahlarını sırtlarından indirmeyen ABD askerleri, eğlenirken gelebilecek saldırıları karşılamaya hazırdı. Yılbaşı kutlamalarında iki asker, büyük bir saatle sandalyeye çıkarak 2003'ün son beş saniyesini saydı. 
   ABD'nin Irak operasyonunu anlatan armalar ve resimlerin süslediği yemekhanede bayrağı dikmeye çalışan ABD askeri ve yerde çamur içinde tasvir edilen Irak askerinin görüntüsü, arka planda New York'ta yıkılan ikiz kuleler dikkati çekti. Resmin tepesinde "We'll take it from here" Onu dikmek için buradayız yazıyordu. 
   
   Kerkük'teki olaylar provokatörlerin işi 
   Mayville, Kerkük'te üç kişinin ölümü ve 40 kişinin yaralanmasıyla sonuçlanan olayların"provokasyon" olduğunu savunarak, "Etnik çatışma çıkarmak isteyenler kan döktü" dedi. Kerkük'ün Kürdistan bölgesine alınmaması için eylem yapan Arap ve Türkmenler'in gösterisi sırasında çıkan olayları da değerlendiren Mayville şunları kaydetti "Gösteri barış amaçlıydı. Valiliğe yürüyen göstericilerin sayısı 300 kadardı. Onlardan kopan 100 kişilik grup KYB bürosuna yöneldi. Provokasyon amaçlı bazı kişiler KYB binasına ateş açtı. Binadan da gruba ateş edildi. Etnik çelişkilerden yararlanmak isteyenler şehirde yaşayanların uyumunu bozuyor." 
   
   
   
</TEXT>
</DOC>
