<DOC>
<DOCNO> 222789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko30.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
THY Ödül millerin artırılması sözkonusu değildir... 
</HEADLINE>
<TEXT>

     Türk Hava Yolları THY , ödül biletlerle ilgili yeni uygulamaya konulan sistemde, yer kısıtlamasının tamamen kaldırılarak uçuş mili tablolarının yeniden düzenlenmesinin söz konusu olduğunu bildirdi. THY'den yapılan yazılı açıklamada, kurumun dünyada bir ilki gerçekleştirerek Miles Miles ve Shop Miles üyelerinin kazandıkları ödül millerinin kullanımındaki kısıtlamaları kaldırdığı belirtildi. 
     Başka hiçbir havayolu şirketinde olmayan bu uygulama sayesinde bütün uçuşların ödül mil sahiplerine limitsiz olarak açıldığı dile getirilen açıklamada, şöyle denildi 
     ''Dünyadaki diğer havayolları ile birlikte kullanımını benimsediğimiz ödül millere sınırlı koltuk sayısı ayrılması uygulaması daha önceki senelerde üyelerimizin yoğun şikayetlerine neden olmaktaydı. Bu kısıtlama nedeniyle kış sezonunda bile uçaklarda ödül millerin kullanımına ayrılan koltuklar birkaç adetle sınırlandırılmaktaydı. Yaz aylarında ise ödül millerle uçmak neredeyse imkansızdı. Dünyadaki diğer bütün havayolları, uygulamayı böyle yürütmekteler. 
     THY ise yeni uygulamaya koyduğu sistem sayesinde, yoğun sezonda yaz ayları, bayram vs. daha önceden hiç yer bulamayan yolcularımıza yüzde 50 artırımlı mille yer bulabilme imkanı sağladı. Yüzde 50 artımlı mil harcamak istemeyen yolcularımız ise yüksek sezonda düşük sezon milleriyle eskiden olduğu gibi sınırlı sayıda yer imkanından yararlanabilecekler. 
     Yeni uygulamamızla ilgili çalışmalar 5 Nisan 2004 tarihine kadar tamamlanacak.'' THY açıklamasında, basında yer alan ve yeni uygulamanın tam olarak anlaşılamamasından kaynaklandığını sandıkları bazı haberler nedeniyle yeni uygulamanın kurallarına açıklık getirilmek istendiği belirtilerek, şu bilgiye yer verildi 
     ''Uçuş millerinin artırılması söz konusu değildir. Yer kısıtlamasının tamamen kaldırılarak uçuş mili tablolarının yeniden düzenlenmesi söz konusudur. Bir başka ifade ile THY, eskiden olduğu gibi veya dünyadaki diğer havayollarında uygulandığı gibi sadece düşük sezondaki uçuşlarda sınırlı sayıda koltuk ayırma yerine, gerekirse en yoğun sezonda bile uçağın tamamını ödül millerine tahsis edebileceğini taahhüt etmektedir. 
     Ücretli yolcu yer bulduğu takdirde ödül biletli yolcu da yer bulabilecektir.'' 
     
     YABANCI HAVA YOLLARI İLE KIYASLAMA 
     Yabancı havayollarının mil kullandırma tablolarına bakıldığında THY'nin eşit veya daha düşük mil değerleri olduğunun görüleceği belirtilen açıklamada, bazı Avrupa havayolları iç hat ekonomi sınıf ödül bilet için 25.000 mil, Avrupa'dan Amerika'ya ekonomi sınıfı için 70.000 mil istediği ve bunu yer kısıtlamasıyla uyguladığı kaydedildi. 
     THY'de ise iç hat ekonomi bilet için 15.000 mil, Amerika'ya ekonomi bileti için ise 65.000 mil gerektiği bildirilen açıklamada, ödül millerinin kullanımında söz konusu olan kısıtlamanın kalkmasının büyük rağbet gördüğü ve kullanım miktarının büyük ölçüde arttığı ifadesine yer verildi. 
     
</TEXT>
</DOC>
