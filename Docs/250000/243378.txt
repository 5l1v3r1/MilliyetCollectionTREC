<DOC>
<DOCNO> 243378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur26.html </URL>
<DATE> 2004/05/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Haluk Levent cezaevine konuldu 
</HEADLINE>
<TEXT>

     Hakkında kesinleşmiş 10 günlük hapis cezası bulunduğu gerekçesiyle dün akşam gözaltına alınan şarkıcı Haluk Levent Acil , cezaevine konuldu. 
     AA muhabirinin aldığı bilgiye göre, bir borcundan dolayı yapılan işlem sırasında mal beyanında bulunmadığı gerekçesiyle 10 günlük hapis cezasına çarptırılan Haluk Levent, dün akşam gözaltına alındıktan sonra getirildiği Beşiktaş İlçe Emniyet Müdürlüğü'nden Büyükçekmece Adliyesi'ne gönderildi. 
     Levent, burada İnfaz Savcılığı'nca işlemleri tamamlandıktan sonra Metris Cezaevi'ne konuldu. 
     Şarkıcının kardeşi Berkant Acil, AA muhabirine yaptığı açıklamada, Haluk Levent'in senet karşılığı 4 yıl önceki 60 milyar liralık borcunun faiziyle 300 milyar liraya çıktığını ve ödenmesi için icra işlemi yapılırken mal beyanında bulunması için tebligat gönderildiğini öğrendiklerini anlattı. 
     Tebligatın kendilerinin eline geçmediğini ve bundan dün haberleri olduğunu söyleyen Acil, Salı günü Harbiye Açıkhava Tiyatrosu'nda konseri olan ağabeyinin, Pazartesi günü cezaevinden çıkacağını ifade etti. 
     
</TEXT>
</DOC>
