<DOC>
<DOCNO> 210347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun13.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim krizi... AKK'dan 100 adaya daha onay... 
</HEADLINE>
<TEXT>

     İran'da, 20 Şubat'ta yapılacak meclis genel seçimine başvuran binlerce reformcu adayı reddederek krize yol açan muhafazakar Anayasayı Koruyucular Konseyi AKK yeniden incelemeye aldığı adaylardan 100'üne daha onay verdi. 
     İran resmi haber ajansı İRNA'nın haberine göre, AKK'nın doğudaki Horasan eyaleti yerel komisyonu sözcüsü Gulamhüseyin İsmaili, eyalette 100 adaya onay verildiğini, ancak onay verilenler arasında mecliste eylem yapan eyalet milletvekillerinden kimsenin adının bulunmadığını söyledi. 
     İsmaili, AKK'nın ilk inceleme sırasında ülkenin en büyük eyaleti Horasan'da aday olan 794 kişiden 333'ünü reddettiğini de kaydetti. AKK, daha önce reddettiği adaylardan 200 kadarına onay verdiğini açıklamıştı. 
     Bu arada, mecliste eylemlerini sürdüren milletvekillerinden Gulamhaydar İbrahimbay Selami, ''eylemlerinin demokrasiyi savunmak olarak yorumlanabileceğini'' söyledi. 
     Selami BBC'ye verdiği demeçte, milletvekillerinin AKK'nın merkezi seçim izleme kurulunun yasadışı hareketine itirazları bulunduğunu belirterek, ''Maalesef son birkaç gündür İran'ın siyaset sahnesindeki gelişmeler İranlıları önemli ölçüde kötümserliğe itti'' dedi. 
     Selami, ''Milletvekilleri, hükümet, eyalet valileri ve valilerin arasında bulunduğu reformcuların tamamı özgür ve adil bir seçimin koşullarının sağlandığını görmezse istifa etmeye hazırlar. İran'ı zor günler bekliyor'' diye konuştu. 
     AKK'nın, ''İslam'a saygı göstermediği, İslam Cumhuriyeti ve anayasaya bağlı olmadığı'' gerekçesiyle 20 Şubat'ta yapılacak 7'nci meclis seçimi için başvuran 8157 kişiden 3605'inin adaylığını reddetmesi üzerine ülke bunalıma sürüklenmişti. 
     Dini lider Ayetullah Ali Hamaney, AKK'ya adayların reddedilmesi konusunu yeniden gözden geçirmesi talimatı vermişti. 
     Cumhurbaşkanı Yardımcısı Muhammed Ali Abtahi, AKK'nın aralarında halen milletvekili olan binlerce reformcu adayı reddetmesi üzerine bazı cumhurbaşkanı yardımcıları, bakanlar ve eyalet valilerinin istifalarını Cumhurbaşkanı Muhammed Hatemi'ye sunduklarını ve bu konuda çok ciddi olduklarını söylemişti. 
     
</TEXT>
</DOC>
