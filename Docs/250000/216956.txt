<DOC>
<DOCNO> 216956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo01.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arsenal açık ara gidiyor, Manchester evinde takıldı 
</HEADLINE>
<TEXT>

     Premier Lig'de Arsenal durdurulamıyor. Arsene Wenger'in öğrencileri, dün Stamford Bridge'de zirve ortaklarından Chelsea'yi safdışı etmeyi bildi. Londra derbisinde mücadeleye hızlı başlayan taraf ev sahibi takımdı. Henüz birinci dakika dolarken İzlandalı Eidur Gudjohnsen'in attığı golle Chelsea 1-0 öne geçti. Ama bu sevinç kısa sürdü. Rakip kaleyi abluka altına alan Arsenal, 15. dakikada Fransız kaptanları Patrick Vieira'yla beraberliği sağladı, 21'de de Brezilyalı Edu'yla 2-1 öne geçti. İlk yarı bu sonuçla kapanırken ikinci 45 dakikanın başındaki Chelsea baskısı, skora yansımadı. 60'da, takımının tek golüne imzasını koyan Gudjohnsen'in ikinci sarıdan gördüğü kırmızı kart, Chelsea'nin umutlarını söndürdü. Kalan dakikalarda başka gol olmayınca maç, 'Gunners'ın galibiyetiyle sona erdi. 
     
     Manchester evinde takıldı 
     Premier Lig'de günün bir diğer önemli mücadelesinde Manchester United, düşme bölgesi takımlarından Leeds United'la evinde 1-1 berabere kaldı. Diğer maçlarda alınan sonuçlar Bolton Wanderers-Manchester City 1-3, Charlton Athletic- Blackburn Rovers 3-2, Newcastle United-Middlesbrough 2-1, Southampton-Everton 3-3, Wolverhampton-Fulham 2-1. 
     
</TEXT>
</DOC>
