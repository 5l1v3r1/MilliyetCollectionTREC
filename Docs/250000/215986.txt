<DOC>
<DOCNO> 215986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko13.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD dolarının Euro karşısında gücü tükeniyor... 
</HEADLINE>
<TEXT>

     ABD dolarındaki düşüş sürerken, Avrupa ortak para birimi Euro'nun ABD Doları karşısındaki değeri yeni bir rekora ulaştı. 
     Avrupa para piyasalarında bu sabah, 1.2920 dolardan işlem gören euro, bu seviyede bir ay önce ulaştığı eski rekoru 1.2898 dolar düzeyini geride bıraktı. 
     Bu arada Euro'nun ABD doları karşısında geçen yılın ortalarından başlayan yükselişi, Avrupa ihraç mallarının dünya pazarlarındaki göreli fiyatlarını artırdığından, Avrupa iş çevrelerinde endişe uyandırıyor. 
     İş çevrelerinde, ABD ekonomi yönetiminin ABD ihraç mallarının göreli değerini ucuzlatmak ve ABD'nin yıllardır verdiği dış ticaret açığını küçültmek için, doların değer kaybetmesine göz yumduğu değerlendirmeleri yapılıyor. 
     Kapalıçarşı piyasasında ise dolar 1 milyon 326 bin liradan işlem görüyor. 

     
</TEXT>
</DOC>
