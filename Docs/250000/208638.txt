<DOC>
<DOCNO> 208638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo19.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor yara sarıyor 
</HEADLINE>
<TEXT>

     Birinci Süper Lig'de sorunlar yaşayan Adanaspor'da, sporcular 4 gün aradan sonra antrenör Ahmet Ziya Yüce gözetiminde çalıştılar. 
     Yüce, sporculara fazla yükleme yapmadan antrenman eksikliğini gidermeye çalıştığını söyledi. 
     Devre arasının sorunlardan dolayı iyi değerlendiremediğini belirten Yüce, bunu telafi edeceklerini belirterek, şunları kaydetti 
     ''Takıma yabancı değilim. Geçen sezon yardımcı antrenör görevinde bulundum. Sadece Mezsaros ve Mehmet Budak ile çalışmadım. Diğer sporcularımızı çok yakında tanıyorum. Uyum sorunu yaşamayacağıma inanıyorum. 
     Sporcular sıkıntılı bir devre arası geçirdi. Bunları toparlamak için 10 gün içinde 3 özel maç yapacağız. Şu anda 16 kişiyiz. Ligde kalmamız için bu kadro elbette yeterli değil. Altyapıdan ve başka kulüplerden yapacağımız 5-6 takviye ile ligde kalacağımıza inanıyorum. Sporcuların moral değerlerini artırmak için elimizden geldiğince destek olacağız. Fiziksel antrenman kadar, zihinsel antrenman da önemli.'' Antrenmana, eşi rahatsız olduğu gerekçesiyle izin verilen Necati ile Genç Milli Takım'da bulunan Tolga katılmadı. 
     Adanaspor'un 16 Ocak Cuma günü PAF takım, 18 Ocak Pazar günü de Osmaniyespor ile hazırlık maçı yapacağı bildirildi. 
     
</TEXT>
</DOC>
