<DOC>
<DOCNO> 225704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/spor/spo06.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş isyan etti 
</HEADLINE>
<TEXT>

   A Milli Takım'daki görevine son verilen tecrübeli hoca, bugüne kadar haksız tek kuruş kazanmadığını söyledi, "Aklanmak istiyorum" dedi 
      BİLAL MEŞE 

   
   'Parayı iade ettim' 
   FUTBOL Federasyonu tarafından sözleşmesi feshedilen Şenol Güneş, ekonomik konularda haksız yere yargılandığını söyledi, "Aklanmak istiyorum" dedi. TSYD Levent Sosyal Tesisleri'nde basın toplantısı düzenleyen Güneş, Mart ile Temmuz arasındaki dönem için banka hesabına 297 milyar lira civarında bir para yatırıldığını, görevine son verilmesinin kendisine yazılı olarak bildirilmesinin ardından, bu parayı iade ettiğini açıkladı. 
   
   'Bu sizin sorununuz' 
   ŞENOL Güneş, görev süresi içinde 25 ile 40 bin dolar arasında aylık ücret aldığını, bunun da federasyon tarafından takdir edildiğini söyledi. Karışık olmayan bir konunun bu derece karıştırılarak, adeta toz - duman noktasına getirildiğini anlatan Güneş, "Bugüne kadar parasal hiçbir talebim olmadı. Çok şeyler yazıldı. İstiyorum ki tekzip edilsin, ama edilmedi. Bunlar çirkin şeyler. Benim değil, sizin sorununuz, ülkenin sorunu" dedi. 
   
   'Başım dik, huzurluyum' 
   GÖREVDEN alınmasının kendisi için çok ani ve şaşırtırıcı olduğuna değinen Şenol Güneş, kendi döneminde 29 resmi maçta 5 kez kaybettiklerini, bu nedenle de başarısız değerlendirilemeyeceğini savundu. Güneş, "Öncü, yaratıcı, izleyenlere keyif veren, ilke merkezli, dünyada fark yaratan, mükemmel bir takım olduk. Tarih yazdık, geleceği belirledik. Başım dik ve huzurluyum. Yaptığım her şeyin sorumluluğunu alıyorum" ifadelerini kullandı. 
   
   Ümit takım belli oldu    HIRVATİSTAN ile 31 Mart'ta Zagreb'de özel maç oynayacak olan Ümit Milli Futbol Takımı aday kadrosu açıklandı. Teknik Direktör Raşit Çetiner şu isimleri çağırdı Mahmut, Semih F.Bahçe , Tolga Trabzon , Bekir, Şevki G.Antep , Sabri G.Saray , Can, Caner Samsun , Adem, Umut A.Gücü , Fahri Ç.Rize , Emre T.Telekom , Mehmet Kayseri , Gökhan, İbrahim Altay , Mehmet Ç.Dardanel , Bilal İzmir , Volkan Schalke 04 , Kenan B.Leverkusen , Serkan, Soner B.Münih , Barbaros Unterhaiting 
   
   
</TEXT>
</DOC>
