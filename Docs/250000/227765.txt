<DOC>
<DOCNO> 227765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/guncel/agun.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DHKP-C'ye 5 ülkede 1 Nisan operasyonu 
</HEADLINE>
<TEXT>

   Emniyet Genel Müdürlüğü'nün, Türkiye, İtalya, Belçika, Almanya ve Hollanda'da eşzamanlı olarak gerçekleştirdiği 'şafak' operasyonunda 53 kişi gözaltına alındı 
      TOLGA ŞARDAN, ERDAL KILINÇ 
   
   Emniyet Genel Müdürlüğü'nün DHKP - C örgütüne yönelik Türkiye, Belçika, Almanya, Hollanda ve İtalya'da eşzamanlı gerçekleştirdiği "şafak" operasyonunda 53 kişi gözaltına alındı. Herhangi bir siyasi ve diplomatik amaç taşımadığı belirtilen operasyonun gerekçesi, "global terörizmin" yoğunlaşması olarak gösterildi. Sabancı Center suikastı sanığı olarak kırmızı bültenle aranan Fehriye Erdal da hedefler arasında yer aldı. Türk makamları Erdal'ın gözaltına alındığını açıklarken, Belçika makamları "Sadece ifadesine başvuruldu" dedi. 
   Emniyet Genel Müdürlüğü İstihbarat Daire Başkanlığı, 8 ay önce Alman istihbarat merkezine örgütün bu ülkedeki faaliyetleriyle ilgili ayrıntılı bilgi verdi. Almanlar da, AB'nin de terör örgütleri listesinde yer alan DHKP - C'ye yönelik operasyon için düğmeye bastı. 
   
   NATO zirvesi öncesinde 
   İstanbul'da haziranda yapılacak NATO zirvesi öncesinde terör eylemlerini kontrol altına almak amacıyla yürütülen operasyonun ön hazırlıkları kapsamında İtalya da devreye girdi. Geçen ay Ankara'ya gelerek İstihbarat Daire Başkanlığı yetkilileriyle görüşen İtalyan istihbaratçılara, örgütün bu ülkedeki irtibat bürosuyla ilgili bilgiler sunuldu. 
   Alman ve İtalyan güvenlik makamları, Belçika ve Hollanda'yı da operasyon için ikna etti. Örgütün liderliğini yürüten Dursun Karataş'ın Hollanda, Almanya, İngiltere ve Belçika'da sürekli yer değiştirdiği saptanırken, operasyon günü 1 Nisan, başlama saati de yerel saatle 05.00 olarak belirlendi. 
   Eşzamanlı operasyonda yerel polis birimleri, belirlenen 50 hedefe aynı anda baskın yaptı. Operasyonun İtalya'daki ayağında örgütün Avrupa sorumlusu Avni Er gözaltına alındı. 
   
   Fehriye bilmecesi 
   Avrupa'daki operasyonun ilk bilgileri öğle saatlerinde Ankara'ya ulaşırken, hedefler arasında yer alan Fehriye Erdal'ın yakalanıp yakalanmadığı netlik kazanmadı. Türk makamları, 9 Ocak 1996'daki Sabancı suikastının ardından Neşe Yıldırım adına düzenlenen sahte pasaportla Belçika'da yakalanan Erdal'ın gözaltında olduğunu açıklarken, bir emniyet yetkilisi, "İki ayrı kaynaktan kesin bilgi geldi" dedi. Belçika hükümet sözcülüğü ise Ağustos 2000'den beri bilinmeyen bir adreste ev hapsinde tutulduğu kaydedilen Erdal'ın sadece "bilgisine başvurulduğunu" belirtti. Almanya'da yaşadığı bilinen Erdal'ın Belçika'da şans eseri bulunduğu ifade edilirken, bir yetkili, "Belçikalılar bile Erdal'ın o adreste olduğunu bilmiyordu" dedi. 
   Hollanda'daki operasyonda da, Karataş'ın bu ülkede bulunmasına karşın hedefler arasında yer almadığı belirtildi. Operasyonun yurtdışı ayağında 16 kişi gözaltına alındı. 
   
   İstanbul'da 37 gözaltı 
   İstanbul'da da polis, Marmara Tayad, Ekmek ve Adalet Dergisi, İstanbul Gençlik Derneği, İdil Kültür Merkezi, Halkın Sesi Gazetesi, Gençlik Gelecekler Dergisi, Temel Haklar ve Özgürlükler Derneği ile Halkın Hukuk Bürosu'nu bastı. İstanbul'da gerçekleştirilen bu baskınlarda gözaltına alınan 37 kişinin isimleri şöyle Temel Hak ve Özgürlükler Derneği Yönetim Kurulu üyeleri Şadi Özpolat ve Gülsen Salman, Çayan Güner, Nuray Özener, Kevser Mızrak, Kudret Sarıgül, cezaevinden yeni çıktığı öğrenilen Mesude Pehlivan, Ayşe Betül Gökoğlu, Yüksel Yılmaz, Metin Yavuz, Hasibe Çoban, Eyüp İşcan, Yaşar Şimşek, Özkan Özgür, Hıdır Gül, Gülten Tekin, Yurdul Ali Toksöz, ölüm orucu eylemine katılıp Korsakov hastalığından tahliye edildiği belirtilen Talat Şanlı, Anadolu'nun Sesi Radyosu çalışanı Devrim Koç, Grup Yorum solisti Beril Güzel, Gamze Mimaroğlu, Eylem Yerli, Gülizar Kesici, Yeliz Türkmen, Seval Yaprak, Alp Yarbaş, Yılmaz Kaya, Mehmet Yayla, Perihan Demirkıran, Meryem Özçelik, Ferhat Özdemir, Sertan Onur Yılmaz, Mehmet Doğan. 
   Örgütün ana merkezi olarak nitelendirilen Ekmek ve Adalet dergilerinin bürosuna, tüm yurtiçi ve yurtdışı bağlantılarının bilgisayar sisteminde kayıtlı olduğunun belirlenmesi ve bilgilerin imhasını önlemek amacıyla "kapıcı" kılığında girildi. 
   
   1991'de Dev-Sol'a darbe indirilmişti    21 Temmuz 1991'de Türkiye'ye gelen dönemin ABD Başkanı George Bush'un ziyareti öncesinde Dev - Sol'a yönelik büyük bir operasyon yapılmıştı. 12 Temmuz 1991'de yapılan üç ayrı operasyonda 10 militan öldürülmüş, 13 kişi de yakalanmıştı. Örgütün, George Bush'u Türkiye ziyareti sırasında öldürmek için planlar hazırladığı iddia edilmişti. Operasyondan 3 gün önce MİT, ülkeye girdiklerini tespit ettiği militanları İstanbul'da takibe almıştı. Takip sonucu hücre evlerinin adresleri tespit edilmişti. İlk olarak Beşiktaş Darphane'deki hücre evine operasyon düzenlenmiş, çıkan çatışmada 5 militan öldürülmüştü. Ortaköy'deki operasyonda çıkan çatışmada 2, 1. Levent ve Şişli'deki hücre evlerinde 3 militan ölü ele geçirilmişti. Hücre evlerindeki aramada çok sayıda silah ve patlayıcı madde ile eylem planları bulunmuştu. 
   
   
   
</TEXT>
</DOC>
