<DOC>
<DOCNO> 210122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun35.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lösemi hastası Türk'ün tedavisini Rum Sağlık Bakanlığı karşılıyor 
</HEADLINE>
<TEXT>

     Lösemi hastası Kıbrıslı Türk Polat Tomay'ın 32 ilik nakli için İsrail'e gönderilmesi masraflarının Rum Sağlık Bakanlığı'nca karşılandığı bildirildi. 
     Rum basınında yer alan haberlere göre, Rum Sağlık Bakanı Dina Akellidu, konuyla ilgili yaptığı açıklamada, ''Tomay'ın durumunun özel olduğunu, Kıbrıs'ta tedavisinin mümkün olmadığının tespit edilmesinin ardından İsrail'e gönderilmesine karar verildiğini'' söyledi. 
     ''11 aydır ilk kez Kıbrıslı Türk bir hastaya ekonomik yardım yapıldığını'' ifade eden Akellidu, ''İkinci ve üçüncü derece tedaviler için sadece 'işgal' bölgelerinde tedavinin mümkün olmadığını tespit edersek yardım sunuyoruz'' dedi. 
     Tedavi için İsrail'in Tel Aviv kentinde bulunan ve Rum ''Karaiskakio Vakfı'' tarafından Kıbrıslı bir Rum ile iliklerinin uyduğu tespit edilen Polat Tomay'ın ailesi, ameliyat için maddi desteğe ihtiyaçları olduğunu belirterek, bu amaçla Güney Kıbrıs'ta bir kampanya başlattı. 
     Polat Tomay'ın eşi Nevnihal Tomay, Rum basınına yaptığı açıklamada, oğulları aynı hastalıktan geçen yıl ölen, ancak tedavi gördüğü sırada Lefkoşa Rum Hastanesi'nde Tomay ile aynı odada kalan bir Rum çiftin ilk para yardımında bulunmasıyla kampanyayı başlattıklarını söyledi. 
     
</TEXT>
</DOC>
