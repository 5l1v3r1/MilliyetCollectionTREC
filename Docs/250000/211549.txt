<DOC>
<DOCNO> 211549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur22.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de su baskınlarına karşı acil önlemler alındı 
</HEADLINE>
<TEXT>

     Türkiye'yi etkisi altına alan kar yağışı ve tipi yaşamı olumsuz etkiliyor. 
     Çanakkale'de kötü hava koşullarının yaşandığı 6 gün içinde 42 balıkçı teknesinin battığı bildirildi. 
     Çanakkale Liman Başkanlığı yetkilileri, hızı saatte 120 kilometreye ulaşan poyraz ve tipi halinde yağan kar nedeniyle Çanakkale Limanı'nda bağlı 8, Sarıçay'da 34 balıkçı teknesinin battığını, maddi hasarın dışında can kaybının olmadığını bildirdi. 
     Kötü hava koşulları ve yoğun kar yağışı nedeniyle Kazdağları'nda mahsur kalan 4 orman işçisi kurtarıldı. 
     AA muhabirinin aldığı bilgiye göre, Kazdağları'nda orman işçisi olarak çalışan Bayramiç ilçesine bağlı Evciler köyü Kalkınma Kooperatifi işçilerinden İbrahim Kahraman, Halil Kuşçu, Mustafa Çevirgen ve Bahri Ak, etkili kar yağışının köy yolunu kapatması nedeniyle Isırganlı mevkiinde mahsur kaldılar. 
     4 gün süreyle çadırda kalan ve donma tehlikesi geçiren işçiler, iş makinelerinin yolu açması sonucu kurtarıldı. 
     İşçilerden Bahri Ak'ın el ve ayaklarının kısmen donduğu, Çanakkale Devlet Hastanesi'nde tedavi altına alındığı, diğer işçilerin sağlık durumlarının iyi olduğu bildirildi. 
     
     ÇANAKKALE'DE SU BASKINLARINA ÖNLEM 
     Öte yandan, Meteoroloji Genel Müdürlüğü'nden yapılan uyarıda, yarından itibaren lodos ile birlikte hava sıcaklıklarının artacağı, Çanakkale'de 3 gün boyunca yağmur beklendiği bildirildi. 
     Hızlı kar erimeleri ile birlikte su baskınlarının yaşanabileceğini dikkate alan Vali Süleyman Kamçı, ilgili birim amirleriyle toplantı yaparak alınacak önlemleri görüştü. 
     Vali Kamçı, acil önlem olarak, belediye arozözleri, askeri ve sivil kuruluşlara ait su tahliye motorlarının anında devreye sokulması için hazır hale getirilmesi talimatını verdi. 
     Bu arada, belediye hoparlörlerinden duyuru yapılarak vatandaşların dikkatli olmaları istendi. 
     Çanakkale Valisi Süleyman Kamçı, düzenlediği basın toplantısında, Çanakkale'nin tarihinde görülmemiş ağır kış şartları yaşadığını söyledi. 
     Etkili kar yağışı ve fırtınanın yarattığı olumsuzlukları ''afet'' olarak niteleyen Vali Kamçı, alınan önlemlerle vatandaşların yaşadığı sorunların önemli ölçüde azaltıldığını bildirdi. 
     Vali Kamçı, şunları söyledi 
     ''Kar yağışı ile kapanan 679 yerleşim biriminden 543'ünün yolu açıldı. Halen 136 köy yolu kapalı durumda. 12 ilçeden 7'sine elektrik verildi. Eceabat, Gökçeada, Bozcaada, Ezine ve Çanakkale Merkezi'ne elektrik verilmeye çalışılıyor. Bölgemizde ekmek, tüp gaz, su ve diğer temel gıda maddeleri ile ilgili bir sorun yaşanmıyor.'' Çanakkale'ye İzmir, Bursa ve Balıkesir yönünden gelen yüksek gerilim hatlarının kopması ve bazı taşıyıcı direklerin yıkılması yüzünden enerji sorununun büyük boyutta yaşandığını anlatan Vali Kamçı, kente enerji verilebilmesi için geçici olarak Akçansa Çimento Fabrikası'nda bulunan Enerjisa'dan enerji alındığını, yıkılan elektrik direklerinin onarımı için müteahhitlere 2.4 trilyon liralık ihale yapıldığını belirtti. 
     
     UŞAK 
     Uşak'ta da kar yağışı nedeniyle ulaşıma kapanan 70 köy yolunun açılması için çalışmalar sürdürülüyor. Karayolları 25. Şube Şefliği'nden yapılan açıklamada, İzmir ile Ankara arasındaki karayolunun Uşak bölümü ve Uşak-Denizli karayolunun ulaşıma açık olduğu belirtilerek, bu yollarda tuzlama çalışmalarının sona erdirildiği kaydedildi. 
     Köy Hizmetleri yetkilileri, 70 köy yolunda kar kürüme ve tuzlama çalışmalarının sürdürüldüğü belirtildi. 
     
     ADANA 
     Köy Hizmetleri Adana İl Müdürü Memili Güven, Adana'nın 6 ilçesinde tipi nedeniyle kapanan 119 köy yolundan 60'ının ulaşıma açıldığını söyledi. 
     Güven, AA muhabirine yaptığı açıklamada, Tufanbeyli, Feke, Saimbeyli, Kozan, Aladağ ve Pozantı ilçelerinde fırtına ve tipi nedeniyle kapanan 119 köy yolundan 60'ının ulaşıma açıldığını belirterek, kalan 59 köy yolunu ulaşıma açmak için ekiplerin çalışmalarını sürdürdüklerini ifade etti. 
     Bu arada, Adana'nın Saimbeyli, Tufanbeyli, Aladağ ve Feke ilçelerine bağlı 109 köye elektrik verilemiyor. Ekipler, çalışmalarını sürdürüyorlar. Kar yağışı nedeniyle yolların kapalı olması çalışmalarda sıkıntı yaratıyor. 
     
     MERSİN 
     Mersin'de ise yüksek kesimlerdeki kar yağışı nedeniyle kapanan yolların yeniden ulaşıma açılması için çalışmalar sürdürülüyor. Bugüne kadar 85 köyde toplam 667 kilometrelik yolun yeniden ulaşıma açıldığı Mersin'de kar temizleme çalışmalarına devam ediliyor. 
     Köy Hizmetleri Mersin İl Müdürlüğü yetkilileri, merkeze bağlı 13 köy ile birlikte Anamur, Bozyazı, Çamlıyayla, Erdemli, Gülnar, Silifke ve Tarsus ilçelerine bağlı toplam 61 köy yolunun açılması için 22 ekibin, 16 greyder ve 4 dozerle çalıştığını bildirdiler. 
     Bu arada, Mersin'de hava sıcaklıklarının düşmesine paralel olarak elektrik tüketiminin de artması mevcut elektrik şebekelerinde aşırı yüklenmeden kaynaklanan elektrik kesintilerine neden oluyor. 
     TEDAŞ ekipleri, toplam 70 köy ve beldeye yeniden elektrik verilmesi için çalışmalarını sürdürüyor. 
     
     VAN VE HAKKARİ 
     Kar yağışı nedeniyle Van ve Hakkari'de 157 köy yolunda henüz ulaşım sağlanamadı. 
     Van ve Hakkari kent merkezlerinde aralıklarla etkili olan kar yağışı, yüksek kesimlerdeki köy yollarında ulaşımın aksamasına neden oldu. Kar yağışı yüzünden Hakkari'de 50, Van'da ise 107 köy yolunda ulaşım sağlanamadı. 
     Köy Hizmetleri Bölge Müdürlüğü yetkilileri, ulaşıma kapalı bulunan köy yollarında kar ve tipi nedeniyle ara verdikleri çalışmalara sabah saatlerinden itibaren yeniden başladıklarını kaydettiler. 
     Karayolları Bölge Müdürlüğü yetkilileri ise mevsim koşullarına bağlı olarak yollarda gerçekleşebilecek buzlanmaya karşı sürücülerin dikkatli olması yönünde uyarıda bulundular. 
     
     KAHRAMANMARAŞ ADIYAMAN 
     Kahramanmaraş'ta yoğun kar yağışı nedeniyle elektrikleri kesik olan 45 köy ve 2 beldeye elektrik verilmeye başlandı. 
     TEDAŞ Kahramanmaraş Müessese Müdürü Halil İbrahim Gök, yaptığı açıklamada, 117 köy, 4 belde ve Ekinözü İlçesi'ndeki elektrik arızasının devam ettiğini söyledi. 
     Yoğun kar yağışı nedeniyle elektrik arızasını giderme çalışmalarının zorlukla sürdüğünü ifade eden Gök, ''Elektrik verilemeyen diğer köy ve beldelerimizdeki arızaları 1-2 gün içinde gidereceğiz'' dedi. 
     Köy Hizmetleri İl Müdürü Servet Vural, kapalı olan 280 köy yolunu açmak için çevre illerden araç istediklerini belirtti. 
     Adıyaman'da ise merkez, Çelikhan, Gerger, Gölbaşı, Kahta ve Sincik ilçelerine bağlı 59 köy ve 180 mezra yolunun kapalı olduğu kaydedildi. 
     
     TUNCELİ'NİN OVACIK İLÇESİ'NDE KAR KALINLIĞI 1.5 METRE 
     Tunceli'nin Ovacık İlçesi'nde kar kalınlığının 1.5 metreyi bulduğu bildirildi. 
     AA muhabirinin aldığı bilgiye göre, Köye Geri Dönüş Projesi kapsamında 1994'te Ovacık İlçesi'nin Kandolar Mahallesi'nde yaptırılan prefabrik evlerde yaşayan vatandaşlar, aşırı kar yağışı nedeniyle zor anlar yaşıyor. 
     Kalınlığı 1.5 metreyi bulan kar, prefabrik evlerin etrafını kapatırken, burada yaşayan vatandaşlar da günün büyük bir bölümünü kar temizliği yaparak geçiriyorlar. 
     Ovacık Belediye Başkanı Mustafa Geçgin, yılın büyük bölümünü karla mücadele ederek geçirdiklerini söyledi. Mustafa Geçgin, ''Araç yetersizliği ve maddi imkansızlık nedeniyle karla mücadelede başarı elde edemiyoruz'' dedi. 
     
     AFYON 
     Afyon ve çevresindeki de kar yağışı hayatı olumsuz yönde etkiliyor. 
     AA muhabirinin aldığı bilgiye göre, yoğun kar yağışı nedeniyle Afyon'da 18 köy yolu ulaşıma kapandı. Afyon Köy Hizmetleri İl Müdürlüğü 7 greyder, 5 kamyon ve 5 ekiple karla mücadele çalışmalarına devam ediyor. 
     
</TEXT>
</DOC>
