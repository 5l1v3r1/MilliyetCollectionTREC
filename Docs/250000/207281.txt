<DOC>
<DOCNO> 207281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko11.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı 2003'te "AB"ye aktı... 
</HEADLINE>
<TEXT>

     Türkiye ekonomisinin lokomotifi olarak nitelendirilen otomotiv sektörü, 2003 yılında ihracatının yüzde 62.7'sini Avrupa Birliği AB üyesi 15 ülkeye yaptı. 
     Bu dönemde, 7.1 milyar dolarlık otomotiv ihracatının 4.5 milyar dolarlık kısmının, AB pazarından elde edildiği bildirildi. 
     A.A muhabirinin, Uludağ İhracatçı Birlikleri UİB verilerinden yaptığı derlemeye göre, Türk otomotiv sektörü 2003'te, gelişmiş batı ülkeleri başta olmak üzere, 5 kıtada toplam 174 ülke ve özerk bölge ile 14 serbest bölgeye ihracat yaptı. 
     Toplam 7 milyar 191 milyon 25 bin dolarlık otomotiv ihracatının, 4 milyar 507 milyon 649 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerinden sağlandı. Bu rakam, toplam otomotiv ihracatının yüzde 62.7'sini oluştururken, AB üyesi 15 ülkenin, 159 ülke karşısındaki potansiyelini de ortaya koydu. 
     
     İHRACATIN YARISINDAN FAZLASI 5 ÜLKEYE 
     AB ülkeleri arasında, Almanya, Fransa, İtalya, İngiltere ve İspanya'ya yapılan ihracat, 3 milyar 601 milyon 540 bin dolar ile toplam otomotiv ihracatının yarısından fazlasını oluşturdu. 
     AB üyesi Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz ve Lüksemburg'a yapılan ihracat da, yine üst sıralarda yer aldı. 
     
     ADAY ÜLKELERDEKİ DURUM 
     İhracatın yapılmadığı Kıbrıs Rum Kesimi dışındaki 11 aday ülkeye gerçekleştirilen ihracat da eklendiğinde, Avrupa pazarının payı yüzde 71'i buldu. 
     Bulgaristan, Polonya, Letonya, Macaristan, Litvanya, Romanya, Slovenya, Slovakya, Malta, Çek Cumhuriyeti ve Estonya'ya 2003'te, 600 milyon 6 bin dolarlık ihracat yapıldı. 
     Toplam otomotiv ihracatının yüzde 8.3'ünün yapıldığı ve yakın gelecekte AB üyesi olması beklenen bu ülkelerde ihracatın artış hızı dikkati çekti. İhracat, geçen yıl bir önceki yıla göre, Polonya'da yüzde 110.5, Malta'da yüzde 165.9, Bulgaristan'da yüzde 122, Litvanya'da da yüzde 207.7 oranında arttı. Bu trendin devamı halinde, AB adayı ülkelerde pazar potansiyelinin daha da artması bekleniyor. 
     AB üyesi ve aday ülke konumunda bulunan toplam 26 ülkeye 5 milyar 108 milyon 185 bin dolar ihracat yapıldı. Kalan 148 ülkeye gerçekleştirilen ihracat ise 2 milyar 82 milyon 840 bin dolar ile sınırlı kaldı. 
     
</TEXT>
</DOC>
