<DOC>
<DOCNO> 248761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo09.html </URL>
<DATE> 2004/06/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Beşiktaş transfere doymuyor... Altay'lı İbrahim ile 4 yıllık anlaşma... 
</HEADLINE>
<TEXT>

     Beşiktaş, Altay'dan transfer ettiği İbrahim Akın ile resmi sözleşme imzaladı. 
     İbrahim, Akaretler'deki kulüp binasında düzenlenen ve kulüp futbol şubesi sorumlusu Kıvanç Oktay'ın da hazır bulunduğu törende, kendisini 1 yılı opsiyonlu 4 yıllığına siyah-beyazlı takıma bağlayan sözleşmeye imza attı. 
     Oktay, İbrahim ile geçen sezonun ortasından bu yana görüşmelere başladıklarını hazırlatarak, ''İbrahim, ümit vaadeden yetenekli bir futbolcu. Yeni hocamız Del Bosque gençlere önem veriyor. İbrahim, Beşiktaş'a çok şeyler verecek bir oyuncu, başarılı olacağına inanıyoruz'' diye konuştu. 
     Hafta sonuna dek transferi durdurduklarını ve gelecek haftadan itibaren yabancı futbolcu transferi üzerinde yoğunlaşacaklarını ifade eden Oktay, ''Beşiktaş'ta transfer hiçbir zaman durmaz. Ancak bu hafta sonuna kadar durduruyoruz. Yarın da Ali Güneş ve Berkant ile imza atacağız. Hocamız cumartesi günü İstanbul'a gelecek. Pazartesi gününden itibaren de yeni sezon için çalışmalara başlayacağız. Kadromuzu yerli oyuncularla doldurduk, yabancı futbolcu transferi için çalışmalarımızı daha da hızlandıracağız'' diye konuştu. 
     Bu arada bir soru üzerine Kıvanç Oktay, şu ana dek yapılan tüm transferlerin Del Bosque'nin bilgisi dahilinde gerçekleştiğini ifade ederek, ''Hocamız herbirini kasetlerden izledi ve bilgi aldıktan sonra görüşünü bildirdi'' dedi. 
     
     ''ÇOK MUTLUYUM'' 
     İbrahim Akın ise Beşiktaş'a transfer olmaktan büyük mutluluk duyduğunu bildirdi. 
     Genç futbolcu, ''Bu kulüpte forma giymek hedeflerimden birisiydi. Burada kalıcı olacağıma inanıyorum. Başarılı olacağıma da inanıyorum'' dedi. 
     İbrahim, imza töreninin ardından Beşiktaş forması giyip basın mensuplarına poz verdi. 
     Bu arada siyah-beyazlıların anlaşma sağladığı Ali Güneş, Berkant, Fatih Sonkaya ve geçen sezonki kadroda yer alan Ümit Aydın Memorial Hastanesi'nde sağlık kontrolünden geçtiler. 
     
</TEXT>
</DOC>
