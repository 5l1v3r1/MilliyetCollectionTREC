<DOC>
<DOCNO> 245049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy16.html </URL>
<DATE> 2004/06/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Hyundai'dan Başbakanlığa hediye edilen 2 limuzini Erdoğan test etti 
</HEADLINE>
<TEXT>

     Başbakan Recep Tayyip Erdoğan'ın, Güney Kore ziyaretinde Hyundai fabrikasında incelemelerde bulunurken hediye edileceği bildirilen 2 limuzin, Başbakanlığa teslim edildi. 
     Başbakan Erdoğan, Hyundai'ye bağlı Rotem Şirketi'nin Başkanı Chung, Hyundai Assan Yönetim Kurulu Başkanı Ali Kibar ve Güney Kore'nin Ankara Büyükelçisi Young Jan Kwon ve beraberindeki Güney Kore heyetini, Başbakanlık Yeni Bina'da kabul etti. 
     Erdoğan, burada yaptığı konuşmada, Güney Kore ile Türkiye arasındaki tarihi derinliğe bakıldığında, on yıllara dayalı dostluk bulunduğunu belirtti. Bu dostluğun son Dünya Futbol Kupası'nda da kendini açık ve net olarak gösterdiğini ifade eden Erdoğan, Türkiye ile Güney Kore arasında oynanan 3.'lük-4.'lük karşılaşması sonrasındaki seremoninin akıllardan çıkmadığını söyledi. Erdoğan, ''Bu seremoni, kalbi dostluğun ne kadar derinliklerde olduğunun bir ifadesidir'' dedi. 
     Başbakan Erdoğan, Güney Kore ile A Milli Futbol Takımı arasında yapılan hazırlık karşılaşmasında Türkiye'nin galip geldiğini de anımsatarak, ''Biliyorum, Türkiye'yi çok seviyorsunuz, bizim oradan mahcup ayrılmamızı istemiyorsunuz'' ifadesini kullandı. 
     Güney Kore ziyaretinde çok anlamlı ve güzel günler geçirdiklerini anlatan Erdoğan, özellikle Hyundai otomotiv fabrikasını gezerken gösterilen ilginin unutulamayacağını dile getirdi. 
     
     ''GELECEĞE BERABER ADIMLAR ATMAK İSTİYORUZ'' 
     Hyundai'ye bağlı Rotem fabrikasını gezemediklerini, ancak bu fabrikayla ilgili bazı bilgileri aldıklarını belirten Erdoğan, şöyle konuştu 
     ''Temennim odur ki, yapılan görüşmeleri olumlu bir şekilde neticelendirelim. Çünkü, biz sizlerle müşterek dayanışma içinde geleceğe beraber adımlar atmak istiyoruz. Bu konuda çok ciddi bir siyasi iradenin Türkiye'de mevcut olduğunu bilmenizi isterim. 
     Bu ziyaretin, gerek Güney Kore, gerekse bizler açısından çok anlamlı olduğunu biliyorum, buna inanıyorum. Türkiye'de yeni yatırımlara vesile olacağına inancım tamdır. Türkiye, sizler için önemli bir sıçrama noktası olacaktır. Gerek Ortadoğu, gerek Kafkaslar, gerek Türki Cumhuriyetler, gerek Balkanlar, hatta Avrupa'ya ihracat konusunda Türkiye'de böyle bir altyapı mevcuttur. Kibar Holding ile güzel bir dayanışmanız var. Bunun gelişerek devam etmesi bizi mutlu edecektir.'' 
     
     ''TANK VE DEMİRYOLU PROJELERİNDE YER ALMAK İSTİYORUZ'' 
     Rotem Başkanı Hak Jin Chung da, Hyundai Otomotiv Grubu Başkanı Mong Koo Chung ve Güney Kore Cumhurbaşkanı Moo-Hyun Roh'un selamlarını getirdiğini söyledi. 
     Chung, daha sonra Hyundai Otomotiv Grubu Başkanı'nın mesajını okudu. 
     Erdoğan'ın şubat ayında Hyundai'nin Ulsan'daki fabrikasını ziyaretine teşekkür hatırası olarak bugün Hyundai Motor Company çalışanlarının özenle ürettiği ''Centennial'' model limuzinleri hediye etmekten büyük mutluluk duyduklarını bildiren Chung, limuzinin Hyundai araçları arasındaki en lüks model ve son derece modern güvenlik ekipmanlarıyla yüksek konfor donanımına sahip olduğunu kaydetti. 
     Chung, Centennial'in Türkiye'ye misafir olarak gelen konuklara protokol aracı olarak sunulacak en güzel ürün olduğunu, Türkiye'deki fabrikadan Türk müşterilere en kaliteli ve en yüksek teknolojiye sahip ürünü sunmaya, istihdam yaratmaya, üretilen modelleri Avrupa, Afrika ve Ortadoğu ülkelerine ihraç ederek, Türkiye'ye döviz kazandırmaya ve teknoloji aktarımlarıyla birlikte Türk otomotiv sektörünün sürekli gelişimine destek verdiklerini anlattı. 
     Hyundai'ye bağlı Rotem şirketi ile Türkiye savunma gücünü artıracak tank sektörüne destek vermeyi ve demiryolu sektörünün gelişmesi için Türkiye'de ortak şirket kurmayı düşündüklerini belirten Chung, bu ortaklıkla, teknoloji aktarımları, elektrikli demiryolu aracı ve hızlı elektrikli demiryolu üretimini de planladıklarını bildirdi. 
     Rotem'in İstanbul metrosunun yapımı için hazırladığı projenin kabul görmesini ve üretim için kontrat imzalamayı beklediklerini ifade eden Chung, ''Kore'nin kadim dostu olan Türkiye ile ikili ilişkilerin daha da ileri seviyeye gelmesi için çok çaba göstereceğiz'' dedi. 
     
     ERDOĞAN, LİMUZİNİ DENEDİ 
     Konuşmaların ardından, Erdoğan ve Chung, Başbakanlık Yeni Bina'nın önüne çıktılar. 
     Chung, burada Erdoğan'a araçların temsili anahtarlarını takdim etti. 
     Başbakan Erdoğan da, direksiyona geçerek, limuzin ile Başbakanlık Yeni Bina'nın bahçesinde test sürüşü yaptı. Bu sırada, aracın içinde Erdoğan ile birlikte Chung ve Maliye Bakanı Kemal Unakıtan da bulundu. 
     Alınan bilgiye göre, anahtar teslim fiyatı 100 bin dolar olan Hyundai limuzinler, 8 silindirli ve 4498 motor hacmine sahip. 230 kilometre maksimum hız yapabilen otomobiller, 5 metre 39 santimetre uzunluğunda. 
     
</TEXT>
</DOC>
