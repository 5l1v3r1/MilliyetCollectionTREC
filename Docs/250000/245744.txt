<DOC>
<DOCNO> 245744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun20.html </URL>
<DATE> 2004/06/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Normandiya çıkarması kutlanıyor... Schröder'den tarihi ziyaret 
</HEADLINE>
<TEXT>

     Almanya Başbakanı Gerhard Schröder, Normandiya çıkarmasının 60. yıldönümü kutlama törenlerine katılmak üzere bugün Fransa'nın Caen kentine geldi. 
     Schröder, bu ziyaretle ülkesinden Normandiya çıkarması kutlamalarına katılan ilk devlet adamı unvanına da sahip oldu. 
     Eski Almanya Başbakanı Helmut Kolh, 10 yıl önce düzenlenen Normandiya çıkarmasının 50. yıldönümü törenlerine, eski Fransa Başbakanı Francois Mitterrand'ın ısrarlı davetine rağmen katılmamıştı. 
     Fransa Cumhurbaşkanı Jacques Chirac'ın, törenlere katılan yaklaşık 20 devlet ve hükümet başkanı onuruna verdiği resmi yemeğe katılan Schröder, daha sonra Arromanches kasabasında yapılacak törenlere katılacak. 
     Çıkarma sırasında hayatını kaybeden Alman ve müttefik kuvvetlerine bağlı askerlerin mezarlarını ziyaret edecek Schröder, Chirac ile birlikte Fransız-Alman dostluğunun anısı için Caen kentinde yaptırılan bir plaketin açılışına katılacak ve burada bir konuşma yapacak. 
     Küçük bir heyetle Fransa'ya gelen Schröder'in ziyaretine, Nazi yönetimine karşı mücadele veren ve Hitler'e karşı başarısız bir suikast düzenleyen direniş örgütü üyesi Baron Philipp von Boeselager ve Rosa-Maria da eşlik ediyor. 
     Fransa'da dün yayınlanan kamuoyu araştırması, 60 yıl önce yaşanan işgale rağmen, Fransızların yüzde 82'sinin, Almanları kendilerine ''en yakın müttefik'' olarak gördüğünü ortaya koydu. 
     Bu arada, Almanya'da yapılan bir kamuoyu araştırmasına göre ise Almanların yüzde 77'si, Schröder'in kutlamalar için Fransa'ya gelmesine destek veriyor. 
     
</TEXT>
</DOC>
