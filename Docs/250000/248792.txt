<DOC>
<DOCNO> 248792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur06.html </URL>
<DATE> 2004/06/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yurtdışı tatiline yaz sıcağı dampingi... 
</HEADLINE>
<TEXT>

     Yaz, tatilini yurtdışında ve ucuza geçirmek isteyenlere cazip fırsatlar sunuyor. Moskova'da bir haftalık tatilin bedeli bin Euro'yu bulurken, aynı sürede, hava sıcaklığı 50 derece civarında seyreden Mısır, Dubai ve Tunus gibi ülkelerde 350 milyon liraya tatil yapmanın mümkün olduğu bildirildi. AA muhabirinin çeşitli seyahat acentelerinden derlediği bilgiye göre, yurtdışı tatilinde tercihini Mısır'dan yana kullananlar, 350 milyon liradan başlayan fiyatlarla Kahire ve Sharm El Sheikh kentlerindeki yarım pansiyon 4 yıldızlı otellerde 8 gün geçirebiliyor. ''Her şey dahil'' sistemine göre işletilen 5 yıldızlı otellerde konaklama bedeli ise 700 milyon liradan başlıyor. 
     Dünyanın 7 yıldızlı tek otelinin bulunduğu Dubai'de, yarım pansiyon 3 yıldızlı otellerde 200, 5 yıldızlı otellerde ise 400 Euro'ya sekiz gün tatil yapılabiliyor. 
     Michael Curtiz'in yönettiği, Ingrid Bergman ve Humphrey Bogart'ın başrollerini paylaştığı, sinema tarihinin klasikleri arasında bulunan filmin adını aldığı Fas'ın Casablanca kenti de, ortalama 700 Euro'luk bir haftalık konaklama bedeliyle keşfedilmeyi bekliyor. 
     İlginç mimari yapısıyla turistlerin ilgisini çeken Tunus'ta ise 600 milyon liraya 5 gün kalınabiliyor. 
     
     KUZEYE ÇIKTIKÇA FİYAT ARTIYOR 
     Tur fiyatları, hava sıcaklarının ''nispeten'' daha düşük olduğu Akdeniz'in kuzeyinde bulunan ülkelerde artıyor. 
     Değişik tur olanaklarıyla Fransa'da 450-800, İtalya'da 400-750, İspanya'da ortalama 900 Euro'ya 8 günlük tatil yapılabiliyor. 
     Tarihi dokusu ve mimari özellikleriyle ilgi çeken Viyana'da 400- 580, Budapeşte'de 300-660, Prag'da 300-700, Varşova'da ise 450-600 Euro arasında değişen fiyatlarla konaklamak mümkün. 
     Rusya'nın Moskova ve St. Petersburg kentlerinde bir haftalık tatilin maliyeti ise bin Euro'yu buluyor. 
     
</TEXT>
</DOC>
