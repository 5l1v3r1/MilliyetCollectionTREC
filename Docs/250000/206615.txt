<DOC>
<DOCNO> 206615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo28.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Murat Şahin ve Faruk'un peşinde... 
</HEADLINE>
<TEXT>

     Gaziantepspor Kulübü Başkanı Celal Doğan, Türk futbolunda yaşanan ekonomik sıkıntının dünya futbolunda da yaşandığını belirterek, ''Bu sıkıntının en büyük sebebi, Bosman kanunlarıdır'' dedi. 
     Doğan, ligde ekenomik olarak zor durumda bulunan Adanaspor ve İstanbulspor kulüplerinin lige devam etmesi için federasyonun biran önce gerekli tedbirleri alması gerektiğini savundu. 
     Doğan, ''İstanbulspor ve Adanaspor ile farklı zamanlarda oynayacak takımlar, dezavantaj veya avantajlı durumda olacaklar. Bu nedenle ligin devam etmesi için gerekli tedbir ve katkılar biran önce yapılmalı. İstanbulspor ve Adanaspor'un lig mücadelesine devam etmesi için maç yayın gelirlerinden bir kesinti olacaksa, Gaziantepspor olarak biz buna hazırız. Gaziantepspor kulübü, bu iki kulübün lige devam etmesi için her türlü katkıyı yapmaya hazırdır'' diye konuştu. 
     Doğan, İstanbulspor ve Adanasporun yaşadığı sıkıntının aslında genel bir sorun olduğunu belirterek, şunları söyledi 
     ''Bu gidişle çok az kulüp yaşayabilir. Bugün Galatasaray gibi bir takım bile çok zor ekonomik şartlarda mücadelesini sürdürebiliyor. 3-4 tane kulüp ise bireysel çabalarla ayakta zar zor durabiliyor. Sezon başından bu yana futbolcunun alacağını ödeyemeyen kulüplerimiz var.'' Doğan, Gaziantepspor'un Adanaspor ve İstanbulspor kulüplerinden tek farkının kaynaklarını iyi kullanması ve iyi kaynaklar bulmasından dolayı ayağını yorganına göre uzatarak, ayakta durabildiğini belirtti. 
     
     BOSMAN KANUNLARI 
     Gaziantepspor Kulübü Başkanı Doğan, Türk futbolunda yaşanan ekonomik sıkıntının dünya futbolunda da yaşandığına dikkati çekti. 
     Doğan, ''Dünyadaki futbol kulüpleri de küçülmeye başladı. Gençlerbirliği'nin rakibi İtalyan Parma takımı da zor durumda bulunuyor. 6 aydır para ödeyemiyorlar. Parmalat grubu iflasını istedi. İki tane çok önemli futbolcusunu satmak zorunda kaldı. Onun için ayağımızı yorganımıza göre uzatmak zorundayız'' dedi. 
     Doğan, UEFA'nın transfer sistemini de eleştirerek, sözlerini şöyle sürdürdü 
     ''Dünyadaki ve Türk futbolundaki ekonomik sıkıntının tek sebebi, UEFA'nın yanlış transfer sistemidir. Bosman kanunu, kulüplerin vermiş olduğu emeklerinin karşılığını almasını önlemiştir. Bu da dünyadaki futbolun çökmesine neden olmuştur. Almanların bu konuda ciddi şikayetleri var. Bosman kanunu yeniden gözden geçirilmeli ve mutlaka mevcut transfer sistemi değiştirilmelidir.'' 
     
     TRANSFERLER 
     Doğan, transfer çalışmalarına devam ettiklerini belirterek, Adanaspor'da serbest kalan kaleci Murat Şahin ile temas halinde olduklarını, İstanbulspor'un sol kanat oyuncusu Faruk ile de ilgilendiklerini kaydetti. 
     Doğan, Brezilyalı Santos'un transferinde ise parasal pürüzlerin yaşandığını ifade ederek, ''Biz Santos için fiyatımızı kulübüne ilettik. Eski futbolcumumuz Osmair, Santos'un kulübüyle son bir kez daha görüşecek. Bizim verdiğimiz fiyata, kendi fiyatları çekilirse, transfer gerçekleşecektir. yoksa başka tarafa yöneleceğiz'' dedi. 
     Doğan, Mehmet Polat'ı Trabzonspor'un istediğini de hatırlatarak, Trabzonspor kulübünün 250 bin dolar verdiğini, kendilerinin ise 300 bin dolar istediklerini belirterek, ''Transfer bu noktada kaldı. Mehmet Polat, bizim önemli değer ve kıymetlerimizden biridir. Sokağa atacak değiliz. Değerini alırsak, bu transfere vize veririz, yoksa kalır'' diye konuştu. 
     
</TEXT>
</DOC>
