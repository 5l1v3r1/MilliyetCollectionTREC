<DOC>
<DOCNO> 234031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/siy07.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
WAN'ın 57. kongresini Erdoğan açacak 
</HEADLINE>
<TEXT>

      ANKARA Milliyet 

   
   Dünya Gazeteler Birliği WAN World Association of Newspapers İcra Kurulu Başkan Yardımcısı ve Doğan Holding Yönetim Kurulu Başkanı Aydın Doğan, dün akşam Başbakan Recep Tayyip Erdoğan'ı ziyaret ederek, WAN'ın İstanbul'da yapılacak 57. kongresine davet etti. Böyle bir toplantının Avrupa Birliği'ne giriş sürecinde Türkiye'nin tanıtımı açısından çok önemli olduğunu belirten Erdoğan da, daveti kabul etti. Erdoğan, 30 Mayıs - 2 Haziran tarihlerinde yapılacak toplantının açılış konuşmasını ve ilk oturumun başkanlığını yapacak. 
   
   18 bin gazeteyi temsil ediyor 
   Dünyanın önde gelen 1400 gazete sahibi veya genel yayın yönetmeninin katılımının beklendiği toplantıya, The Washington Post Yönetim Kurulu Başkanı ve CEO'su Don Graham, Daily Mail ve General Trust'ın yönetim kurulu başkanı Lord Rothermere, Dow Jones'un kıdemli başkan yardımcısı Karen Hause gibi önemli isimler de katılacak. Geçtiğimiz yıl Dublin'de yapılan, bu yıl Türkiye'nin ilk kez ev sahipliğini üstleneceği WAN Kongresi'nin 58'ncisi de önümüzdeki yıl Seul'de toplanacak. WAN, dünya genelinde 18 bin gazeteyi temsil ediyor. 
   
   
   
</TEXT>
</DOC>
