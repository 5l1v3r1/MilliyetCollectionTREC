<DOC>
<DOCNO> 212526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/yazar/pulur.html </URL>
<DATE> 2004/02/01/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bayram günü kıssadan hisseler... 
</HEADLINE>
<TEXT>

   
   BU bayram, pazar gününe denk geldi, iyi oldu, "kıssadan hisseler"le "bayram yazısı" bir arada çıkar. 
   Önce cümlenin "Kurban Bayramı"nı kutlayalım, sonra "kıssadan hisseler"e geçelim. 
   
   ADAM, hayvan pazarına gitmiş, bir eşek alacak, eşekler pahalı, o zamanki parayla diyelim bin liradan başlıyor, uzakta duran bir eşeğe gözü ilişmiş, hayvan masum masum bakıyor, beni al, der gibi... 
   Gidip dişine bakmış, tırnağına bakmış, hayvan sağlam, topal filan değil, alıcı olmuş, sahibi fiyatını söylemiş 
   "200 lira " 
   Diğer eşeklere göre bayağı ucuz, lakin satıcı uyarmış 
   "Bak hemşerim, bu eşek biraz sapıktır, benden söylemesi " 
   Adam düşünmüş, "Bana ne eşeğin sapıklığından, işimi görsün, yükümü taşısın yeter " 
   Vermiş parayı, almış eşeği, köye dönerken değirmene uğramış, iki çuval un almış, eşeğin sırtına vurmuş, yola çıkmış, tam dereyi geçerlerken eşek bir çökmüş, unlar bulamaç olmuş... 
   Adam eşeği çevirmiş pazara dönmüş, satıcıyı bulmuş eşeğin yaptığını anlatmış... 
   Adam gülmüş 
   "Eeee, ben sana bu eşek sapıktır, demedim mi " 
   Kıssadan hisse... 
   Aman sapıklara dikkat, ne zaman ne yapacakları belli olmaz, eski sahiplerinin dediklerine kulak verin 
   
   AKREP, nehrin kıyısına oturmuş, kendisini karşıya geçirecek birini bekliyor, bakmış, bir kurbağa, yanaşmış 
   "Beni de sırtına alır, karşıya geçirir misin " 
   Kurbağa şöyle bir bakmış 
   "Sana güvenilmez, beni sokarsın " 
   "Seni sokarsam, birlikte ölürüz, boğuluruz"... 
   Kurbağa kanmış, peki gel bakalım, demiş, tam nehrin ortasına gelmişler, akrep melanetini yapmış, kurbağayı sokmuş, kurbağa can verirken inlemiş 
   "Hani beni sokmayacaktın, bak ben ölüyorum ama, sen de boğulacaksın " 
   Akrep içini çekmiş 
   "Ne yapalım burası Ortadoğu, burada usul böyledir"... 
   Kıssadan hisse... 
   Türkiye de Ortadoğu'dur, hain akrepleri, saf kurbağaları bol olan bir ülkedir. 
   
   TAVUK, ineğe ortaklık teklif etmiş 
   "Sizinle bir dükk n açalım, yumurtası benden sucuğu sizden, sucuklu yumurta yapıp satalım." 
   İnek bu ya, razı olmuş, tavuk bir hafta yumurtlayıp folluğu doldurmuş, sonra beli bıçaklı bir adamla çıkagelmiş 
   "Muhterem inek ortağım, işbirliğimizin meyvelerini almaya başlayalım, şimdi siz, şu kasap efendiye kendinizi teslim edin, sizi kessin, etinizden sucuk yapsın, benim yumurtalar da hazır " 
   İnek başına gelecekleri anlamış 
   "Aziz ortağım, bu ortaklık bana biraz pahalıya mal olacak galiba " 
   Kıssadan hisse... 
   Her ortaklığın, hele stratejik ortaklığın böyle tehlikeleri vardır. 
   
   ETRAFA bakıp bakıp, bu dünya bozuldu diyoruz. 
   Bu dünya yeni bozulmamış ki, taa 1940'larda Neyzen Tevfik bakın neler söylemiş 
   "Asrın yeni bir umdesi var, hak kapanındır 
   Söz haykıranın, mantık ise şarlatanındır 
   Geçmez ele bir paye, kavuk sallamayınca 
   Liyakat görmesi, pezevenk, puşt olanındır." 
   Eeee, herhalde bu dörtlüğe de "kıssadan hisse" istemez. 
   
      
   
   
</TEXT>
</DOC>
