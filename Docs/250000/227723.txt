<DOC>
<DOCNO> 227723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur36.html </URL>
<DATE> 2004/04/01/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sigara için günde 17 milyon dolar harcıyoruz... 
</HEADLINE>
<TEXT>

     Birçok kanser türüyle yakın ilgisi bulunan sigara için Türkiye'de günde 17 milyon dolar harcandığı bildirildi. 
     Kanser Haftası dolayısıyla Ege Üniversitesi EÜ Kanserle Savaş Uygulama ve Araştırma Merkezi ile İzmir Büyükşehir Belediyesi'nin işbirliğinde, lise öğrencilerine yönelik ''Kansere Karşı Sağlıklı Yaşam'' konulu toplantı düzenlendi. 
     EÜ Radyasyon Onkolojisi Ana Bilim Dalı Başkanı ve Kanserle Savaş Uygulama ve Araştırma Merkezi Müdürü Prof. Dr. Ayfer Haydaroğlu, toplantıda yaptığı konuşmada, sigaranın, akciğer, gırtlak, ağız boşluğu ve yemek borusu kanserlerinin ana nedenini, mesane, pankreas ve mide kanserlerinin ise önemli etkenlerinden birini oluşturduğunu bildirdi. 
     İçilen sigaranın miktarı, kullanıldığı süre ve başlangıç yaşının çok önemli olduğunu kaydeden Prof. Dr. Haydaroğlu, ilk başlama yaşının 15'ten küçük olması halinde riskin 15 kat arttığını söyledi. Prof. Dr. Haydaroğlu, şöyle devam etti 
     ''Sigara, tüm kanser ölümlerinin üçte birinden sorumludur. Akciğer kanserinden korunmada en etkili yöntem, sigarayı kullanmamaktır. Sigara dumanıyla alınan binlerce zararlı bileşik, akciğerden kana karışmakta ve bu yolla vücudun bütün organlarına riski taşımaktadır. Mesane kanserleri erkeklerde yüzde 50, kadınlarda ise yüzde 25 sigara etkenlidir.'' 
     
     ''ZARARLARINI BİLEREK İÇMEK İNTİHARDIR'' 
     Yapılan bütün bilimsel çalışmaların, sigaranın kanser yapıcı olduğunu gösterdiğini belirten Prof. Dr. Haydaroğlu, pasif içicilerin de aynı riskleri taşıdıklarını söyledi. Prof. Dr. Haydaroğlu, ''Sigaranın zararlarını bilerek içmek, adeta intihardır. Buna biz, kronik, gecikmiş bir intihar diyebiliriz'' dedi. 
     Prof. Dr. Haydaroğlu, Türkiye'deki sigara istatistikleri hakkında bilgi verirken, ülkede 17 milyon kişinin günde ortalama bir paket sigara kullandığını, bunun erkeklerde yüzde 62, kadınlarda ise yüzde 25 oranında bulunduğunu kaydetti. Prof. Dr. Haydaroğlu, 15 yaşın üzerinde sigara kullanım oranının yüzde 45'e ulaştığını, her yıl 15 bin kişinin akciğer kanserine yakalandığını anlattı. 
     Sağlıktaki kaybın yanı sıra ülkede sigara için harcanan paranın günde 17 milyon doları, yılda ise 6 milyar doları bulduğunu ifade eden Prof. Dr. Haydaroğlu, lise öğrencilerine, 'Etrafınızdakileri sigara konusunda uyarmaktan çekinmeyin'' telkininde bulundu. 
     
     YENİ AMERİKAN TABAĞI 
     Merkezin uzman doktorlarından Sema Arun Kamer de Beslenme ve Kanser konulu konuşmasında, Amerikan Kanser Cemiyeti'nin, hastalığa karşı korunma önlemlerini, bitkisel kaynaklı yiyeceklere ağırlık vermek, ekmek-tahıl-makarna-pirinç ve baklagilleri tercih etmek, spor yapmak, kırmızı etten kaçınmak olarak sıraladı. Günde 5 öğün sebze ve meyve tüketiminin, kanser riskini yüzde 20 oranında azalttığını ifade eden Dr. Kamer, ''Yeni Amerikan Tabağı'' olarak anılan sağlıklı beslenme tarifini de ''Tabağınızın üçte ikisi sebze, meyve, tahıl, baklagil ağırlıklı olsun'' diye yaptı. 
     Dr. Kamer, bu hastalığa karşı önerilen yiyecek ve içecekleri de şöyle sıraladı 
     ''Bunların başında brokoli, karnıbahar ve lahana gelmektedir. Yeşil çay tüketimi de çok yararlıdır. Domates, fındık, ceviz, badem, soya fasulyesi, yoğurt, havuç tüketimi de kanser riskini düşürmektedir. Katkılı gıdalardan, kızartma, kavurma gibi beslenme alışkanlıklarından uzak durun. Gıdaları tuzlayarak değil, dondurarak saklayın.'' 
     
</TEXT>
</DOC>
