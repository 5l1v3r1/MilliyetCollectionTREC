<DOC>
<DOCNO> 216934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun27.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters Kürtlerin özerklik isteği geçici anayasayı geciktirir 
</HEADLINE>
<TEXT>

     Reuters ajansına göre, Iraklı Kürt yetkililer, ''ülkenin kuzeyindeki özerklik talepleri üzerine Kürtlerle Araplar arasında ortaya çıkan anlaşmazlıkların, Irak'ta egemenliğin Iraklılara devrinden önce geçici anayasanın onaylanmasını geciktirebileceğini'' söylediler. 
     Washington'un 30 Haziran'da ülkenin egemenliğini devrini planladığı geçici yönetimin işlevli hale gelebilmesi için gerekli olan geçici anayasayı ABD'nin atadığı Geçici Yönetim Konseyi'nin 28 Şubat'a kadar onaylaması gerektiğini anımsatan Reuters ajansı, anayasa görüşmelerine katılan Kürtlerin görüşlerine yer verdi. 
     Habere göre, anayasa görüşmelerine katılan Kürtler, ''bölgesel yönetimlerinin geçen Cuma günü, anayasa taslağına ek olarak kendi özerlik planlarını yayımladığını, bunun da ülkenin çoğunluğunu oluşturan diğer kesimlerle aralarında derin ayrılıklara yol açtığını, böylece geçici anayasanın onaylanmasının gecikebileceğini'' söylediler. 
     Reuters, bir Iraklı Kürt görüşmecinin, ''federasyon önerisine gelindiğinde ve anayasaya konduğunda Araplar bize 'kendi halkınız tarafından seçildiniz ve görevlendirildiniz, bizim tarafımızdan değil. Önerileriniz için seçilmiş bir parlamentonun onayına ihtiyaç var' diyorlar'' şeklindeki sözlerini aktardı. 
     Habere göre, Geçici Yönetim Konseyi'nin Kürt üyelerinden Mahmud Osman da, ''Geçici anayasayı 28 Şubat'tan önce bitirebileceğimize inanmıyorum'' dedi. 
     Haberde, Sünni ve Şii Arapların, Kürtlerin özerklik taleplerinin ülkenin bölünmesine yol açabileceğini belirttikleri anımsatıldı. 
     
</TEXT>
</DOC>
