<DOC>
<DOCNO> 243129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/guncel/axgun02.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplan'a Türkiye'ye iade yolu 
</HEADLINE>
<TEXT>


Kara Ses Cemalettin Kaplan'ın oğlu Metin Kaplan hakkında mahkeme sınır dışı etme kararı verdi. Tutuklanan Kaplan'ın Türkiye'ye iade edilmesi bekleniyor 

DIŞ HABERLER SERVİSİ 

İslami Cemiyet ve Cemaatleri Birliği'nin İCCB yöneticisi Metin Kaplan, hakkında Münster Yüksek İdare Mahkemesi'nin verdiği sınır dışı edilme kararının ardından Köln Sulh Mahkemesi tarafından tutuklandı. 
Almanya İçişleri Bakanı Otto Schily, yaptığı açıklamada, kararın, Kaplan'ın Türkiye'ye gönderilmesini mümkün kıldığını belirtti. Mahkemenin kararında, Türkiye'de Kaplan'a kötü muamele yapılmayacağı vurgulanarak, bunun yanı sıra Kaplan'la ilgili gelişmelerin medya, insan hakları örgütleri ve AB Komisyonu tarafından izleneceğine dikkat çekildi. Kaplan, rakibi İbrahim Sofu'yu öldürmeye azmettirmek suçundan 4 yıl hapis yatmış, serbest bırakıldıktan sonra da hakkında, Türkiye'de "adil şekilde yargılanamayabileceği" gerekçesiyle sınır dışı edilmemesi kararı alınmıştı. 


</TEXT>
</DOC>
