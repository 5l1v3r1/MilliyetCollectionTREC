<DOC>
<DOCNO> 236630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun14.html </URL>
<DATE> 2004/05/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Valinakis Karamanlis-Erdoğan işbirliğinin sonuçları Atina'da görülecek 
</HEADLINE>
<TEXT>

     Yunanistan Dışişleri Bakan Yardımcısı Yanis Valinakis, ''Başbakan Recep Tayyip Erdoğan ile Yunanistan Başbakanı Kostas Karamanlis'in ümit verici yakın bir ilişki içerisinde bulunduklarını'' belirtti. 
     Valinakis, Elefteros Tipos gazetesindeki demecinde, Atina'nın Türk-Yunan ilişkilerinin geliştirilmesi yönünde çaba gösterdiğini kaydetti. 
     Yunanistan ile Türkiye arasında ilişkilerin düzeltilmesi amacıyla istikşafi görüşmelerin sürdürüldüğünü belirten Valinakis, ''Ayrıca, Türk ve Yunan başbakanları kendi aralarında ümit verici bir işbirliği ilişkisi oluşturmuşlardır. Bu ilişkinin sonuçlarının Erdoğan'ın Atina ziyareti sırasında görüleceğine inanıyorum'' dedi. 
     Kıbrıs konusuna da değinen Valinakis, bu konunun Atina'nın öncelikli konusu olduğunu, diğer yandan da Türk-Yunan ilişkilerine önem verdiklerini belirtti. 
     Valinakis, Türk-Yunan ilişkileriyle Kıbrıs konusunun birbirinden ayrılıp ayrılmadığına ilişkin soru üzerine, ''Böyle bir ayrımı hiçbir zaman yapmadık. Ancak, bunun yanı sıra ülkemiz, uluslararası yasal düzene saygılı gerçek bir Avrupai Türkiye oluşması amacıyla Türk-Yunan ilişkilerinin geliştirilmesi için çalışmaktadır'' dedi. 
     Rum tarafının Annan planına ''hayır'' demesinden sonra KKTC'nin tanınma çabalarının Ada'daki siyasi sorunun çözümüne yardımcı olmayacağını savunan Valinakis, ''Hedefimiz Ada'nın yeniden birleşmesidir. Ayrıca, Kıbrıs'ın Rum kesimi AB'ye katılmasından sonra toprakları daha bir güvence altındadır'' diye konuştu. 
     
</TEXT>
</DOC>
