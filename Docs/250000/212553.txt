<DOC>
<DOCNO> 212553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko03.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi denetimlerinde 5.2 trilyon ceza 
</HEADLINE>
<TEXT>

     Maliye Bakanlığı'nın geçen yıl ağırlıklı olarak uyguladığı cari denetimler, vergi kaçırmaya çalışanların canını yaktı. 
     Hesap uzmanları koordinatörlüğünde vergi denetmenlerince gerçekleştirilen cari denetimler 2003 yılının Haziran-Ekim döneminde yapıldı. 
     Ankara, İstanbul, İzmir, Adana, Antalya, Konya, Manisa ve Tekirdağ illerini kapsayan cari denetimlerde, geçmişe dönük vergi incelemesi yerine cari dönem hesapları büyüteç altına alındı. 
     Bu şekilde 8 ilde 138 bin 305 adet inceleme yapıldı. Yoklama ve envantere dönük kontroller sonucunda hesaplarında usulsüzlük ve gerçeğe aykırılık tespit edilen mükelleflere 5 trilyon 297 milyar 110.4 milyon lira ceza kesildi. 
     Pişmanlık beyannameleri yoluyla sağlanan matrah artışı da 86 trilyon 656 milyar 950 milyon lira olarak gerçekleşti. 
     Maliyecilerin fiili denetimleri sırasında tespit ettikleri hasılat 14 trilyon 97 milyar 991 milyon lira olurken, ilave yazdırılan hasılat tutarı ise 107 trilyon 174 milyar 3 milyon lira şeklinde belirlendi. 
     Denetim elemanları, incelemeleri sırasında 6 trilyon 267 milyar 933 milyon liralık gideri ise reddetti. 
     
     DENETİMLERE HIZ VERİLECEK 

     Gelirler Genel Müdürlüğü yetkilileri, güncel denetim olarak da nitelenen cari denetimlere bu yıl da ağırlık vereceklerini belirttiler. 
     Bu tür denetim yapılan il sayısının da arttırılacağını kaydeden Gelirler Genel Müdürlüğü yetkilileri, işletmeleri hasılat, fatura-fiş düzeni ve diğer konularda mükellefiyetlerini tam olarak yerine getirmeye çağırdı. 
     
</TEXT>
</DOC>
