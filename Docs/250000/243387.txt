<DOC>
<DOCNO> 243387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas06.html </URL>
<DATE> 2004/05/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Maskeli kahraman 'Zorro' geri dönüyor... 
</HEADLINE>
<TEXT>

     Düşmanlarının korkulu rüyası maskeli kahraman ''Zorro'' geri dönüyor. Ünlü İspanyol aktör Antonio Banderas, maskeli kahramana bir kez daha can verecek. 
     Internetteki ''hollywoodreporter'' sitesinin haberine göre, bir süredir gündemde olan ''Maskeli Kahraman Zorro'' projesi nihayet hayata geçiyor. 
     Banderas'ın ''Zorro-Alejandro Murrieta'' rolünü üstleneceği filmde yönetmen Martin Campbell da yeniden kamera arkasına geçmeye hazırlanıyor. Filmin yapımcılığını Steven Spielberg üstlenecek. 
     Oyuncuların yüksek ücret istemeleri yüzünden bir süredir askıda bulunan proje, Antonio Banderas'ın ücretini 20 milyon dolara düşürmesiyle hayata geçme şansı buldu. 
     Catherine Zeta-Jones'un düşmanlarının üzerine kılıçla adının başharfi ''Z''yi çizerek imzasını atan Zorro'nun sevgilisini canlandıracağı filmin en büyük şanssızlığı, ilk yapımda rol alan bir sinema ustasından yoksun olması. 
     Oscarlı Anthony Hopkins'in yapımcılarla anlaşamaması yüzünden rol almaya yanaşmadığı yeni ''Zorro'' filminde ünlü aktörün rolünü kimin üstleneceği henüz belirsizliğini koruyor. 
     
     ZORRO EFSANESİ 

     19. yüzyılda Meksikalı bir halk kahramanının maceralarını konu alan Zorro, 1919'da ''All Story'' adlı Amerikan dergisinde yayınlanan çizgi romanla adını duyurdu. 
     Sinemaya 1920'lerde ''merhaba'' diyen maskeli kahraman, 1930'lardan itibaren Lone Ranger, Batman gibi başka kahramanlara esin kaynağı oldu. 
     Soylu bir aileden gelen, ancak kimliğini saklayarak kötülerin düşmanı, iyilerin dostu olan Zorro, yıllar yılı çelik kılıç darbeleriyle, zayıfı, sömürüleni korudu, onların intikamını aldı. Genç yaşlı herkes, bu cesur ve yiğit kılıç ustasına hayran oldu. 
     
     YERLİ ZORRO'LAR... 

     Banderas'ın rol aldığı filmden önce sinema macerasına 18 yıl ara veren Zorro, sinema tarihinin en popüler karakterlerinden biri. Bugüne kadar tam 27 kez sinemaya aktarılan Zorro, böylece 19 kez beyazperdeye aktarılan Robin Hood'u gölgede bıraktı. 
     Antonio Banderas'ın çok yakıştığı Zorro rolünü değişik ünlüler canlandırdı. Meşhur Zorro'lar arasında, Alain Delon ve George Hamilton yer aldı. 
     Yeşilçam'a da ilham kaynağı filmin en ilgi çekici yerli versiyonu ''Dağlar Bulutlu Efem'' oldu. Filmde Zorro'yu Ediz Hun canlandırırken, 1969 yapımı ''Zorro Kamçılı Süvari''de Tamer Yiğit maskeli kahramana can verdi. ''Severek Dövüşenler'' ve ''Zorro Dişi Fantoma'ya Karşı'' ise diğer yerli Zorro uyarlamaları oldu. 
     
</TEXT>
</DOC>
