<DOC>
<DOCNO> 234448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo15.html </URL>
<DATE> 2004/04/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Konyaspor yine "Lav" için oynayacak... 
</HEADLINE>
<TEXT>

     Aldığı başarılı sonuçlarla son haftaların en istikrarlı takımlarından biri olan Konyaspor'da, Başkent deplasmanından 3 puanla dönüleceğine kesin gözüyle bakılıyor. 
     Konyaspor Kulübü Başkanı Mehmet Köseoğlu, şampiyonluk mücadelesi veren Beşiktaş ile son maçta berabere kalan ve iyi futbol oynayan takımda morallerin en üst seviyede olduğunu söyledi. 
     Yeşil-beyazlı takımın 5 haftadır yenilgi almadığına dikkati çeken Köseoğlu, şöyle konuştu 
     ''Futbolcular ve teknik heyet, bundan sonraki tüm maçların, hocamız Tevfik Lav için oynanacağı konusunda hem fikir. Özellikle futbolcularımız alınan galibiyetlerin Tevfik Lav'a armağan edileceğinin bilincinde. Bu durumun da etkisiyle çok istekli ve hırslı bir şekilde sahaya çıkıyoruz.'' İlk yarıda karşılaşılan olumsuz sonuçların rövanşını almaya devam ettiklerini belirten Köseoğlu, şöyle devam etti 
     ''Ankaragücü karşısında da aynı futbolu ortaya koyarak istediğimiz sonuca kolayca ulaşacağımızı düşünüyoruz. Çünkü biz, iyi futbolcuları bünyesinde barındıran, iyi bir takımız. Ankaragücü, zor bir takım değil. Bu nedenle Ankaragücü'nü yenme ihtimalimiz yüzde 90. Yüzde 10 ihtimalle de berabere kalırız. Mağlubiyet ise hiç aklımızdan geçmiyor.'' 
     
     ZAFER BİRYOL 
     Gol krallığının en iddialı ismi olan Zafer Biryol'un transferi konusunda kendilerine resmi olarak hiçbir teklif gelmediğini belirten Köseoğlu, ''Bizim gündemimizde transferle ilgili hiçbir konu yok'' dedi. 
     Köseoğlu, hedeflerinin ligde en başarılı sonucu almak olduğunu belirterek, ''Ayrıca Zafer Biryol, Konyaspor'da kalmak istiyor. Bizim de bazı hedeflerimiz var. Bu nedenle, ne Zafer'in gitmeye, ne de bizim kendisini göndermeye niyetimiz var. Çünkü, oldukça başarılı olan ileri üçlümüzü koruyarak, önümüzdeki yıl UEFA'ya gitmeyi amaçlıyoruz. Hem futbolcular hem de biz, Zafer'le her konuda çok iyi anlaşıyoruz.'' 
     
</TEXT>
</DOC>
