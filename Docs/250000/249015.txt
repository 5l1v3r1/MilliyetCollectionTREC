<DOC>
<DOCNO> 249015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy02.html </URL>
<DATE> 2004/06/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türk-İş'ten TİSK'e taş "Asgari ücret IMF ile konuşulmaz" 
</HEADLINE>
<TEXT>

     Türk-İş Genel Mali Sekreteri Ergün Atalay, TİSK Genel Başkanı Refik Baydur'un IMF'nin, bu yılın ilk 6 ayı için asgari ücrete yapılan zammı sakıncalı bulduğunu söylemesine tepki gösterdi. 
     Atalay, AA muhabirine yaptığı açıklamada, TİSK Genel Başkanı Baydur'un IMF Türkiye Masası Şefi Rıza Moghadam ile görüşmesinden sonra yaptığı ''IMF, 2004'ün ilk 6 ayı için asgari ücrete yapılan zammı sakıncalı buluyor'' şeklindeki sözünü doğru bulmadığını söyledi. 
     Asgari ücret konusunun, Asgari Ücret Tespit Komisyonu ile konuşulacağını kaydeden Atalay, ''Bu, IMF ile konuşulmaz. Komisyon'da işçi de temsil ediliyor, işveren de... Asgari ücreti tespit etmek ne Refik Baydur'un ne de IMF'nin görevidir'' dedi. 
     Atalay, 303 milyon 79 bin 500 liralık asgari ücretin yüksek olduğunu söylemenin doğru olmadığını ifade ederek, ''Yılın ilk 6 ayında yapılacak asgari ücret artışı, Devlet İstatistik Enstitüsü'nün DİE Komisyon'a getirdiği rakamların altında belirlendi. İşverenler, asgari ücretin çok arttığını söylüyorlar. Bari borç çıkarsınlar, onu da ödeyelim. Fakir fukaranın üç kuruşuna göz diktiler'' diye konuştu. 
     Atalay, DİE'nin gelecek hafta yapılacak Asgari Ücret Tespit Komisyonu'na getireceği rakamları beklediklerini sözlerine ekledi. 
     
</TEXT>
</DOC>
