<DOC>
<DOCNO> 222552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur07.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç Köprüsü'nde trafik kazası 1 ölü 
</HEADLINE>
<TEXT>

     Haliç Köprüsü'ne oluşan buzlanma nedeniyle kontrolden çıkarak bariyere çarpan taksiden fırlayan sürücü öldü. 
     AA muhabirinin aldığı bilgiye göre, Mecidiyeköy istikametine giden Eyüp Aşınmaz 38 yönetimindeki 34 TCY 82 plakalı taksi, sabah saatlerinde Haliç Köprüsü'nde oluşan buzlanma nedeniyle kontrolden çıkarak sağ taraftaki bariyere çarptı. 
     Çarpmanın etkisiyle savrulan taksiden dışarı fırlayan Aşınmaz, yolun ortasına düştü. Arkadan gelen araçların da çarptığı Aşınmaz, olay yerinde öldü. 
     Aşınmaz'ın aracı ise yaklaşık 100 metre daha gittikten sonra sol taraftaki bariyere çarparak durdu. 
     Eyüp Aşınmaz'ın cesedi, Adli Tıp Kurumu'na kaldırıldı. 
     Bu arada, Haliç Köprüsü'ndeki buzlanma nedeniyle maddi hasarlı birkaç kaza daha meydana geldi. 
     Kazalardan sonra köprüye gelen Karayolları 17. Bölge Müdürlüğü ekipleri, tuzlama çalışması yaptılar. 

     
</TEXT>
</DOC>
