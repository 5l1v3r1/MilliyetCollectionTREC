<DOC>
<DOCNO> 216814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur31.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Tolon "Adil ve kalıcı bir çözüme ulaşılacağını umuyorum" 
</HEADLINE>
<TEXT>

     Ege Ordu Komutanı Orgeneral Hurşit Tolon, ''Kıbrıs'ta adil, kalıcı ve barışçı çözüme ulaşılacağını umuyorum'' dedi. 
     Ege Ordu Komutanlığı tarafından, 2004 Yılı Toplumsal Gelişimi Destekleme Programı çerçevesinde, eğitim, sağlık ve bayındırlık alanlarında destek sağlanan Kemalpaşa İlçesi Damlacık Köyü'nde tören düzenlendi. 
     Orgeneral Tolon, eşi Ayla Tolon ve Ege Ordu Komutanlığı'nda görevli diğer subaylar ile eşleri, Damlacık Köyü'nün girişinde, köylüler ve öğrenciler tarafından çiçeklerle karşılandı. 
     Konuşmasına ''Sizlerle bir arada olmanın sıcaklığını, samimiyetini ve yakınlığını yaşamanın mutluluğunu, gururunu ve heyecanını taşıyorum'' diye başlayan Orgeneral Tolon, ''Kucağınızı açmış, askerleri bağrınıza basmanız bize güven veriyor. Yarına daha güvenle bakıyoruz. Sizlerle hep beraber yarın daha güvenle yürüyeceğimiz inancı içindeyim'' dedi. 
     Türk ordusunun ''ordu-millet'' kavramı içerisinde milletin bağrından çıkmış, her biri Anadolu'nun bir köşesinde yaşayan çok şerefli ailelerinin temsilcilerinden olan bir ordu olduğunu ifade ederek, şöyle devam etti 
     ''Ne var ki, zaman zaman birileri ya kişisel düşmanlıklarından vazgeçmedikleri ordu düşmanlığı tutkularından ya da ileriye yönelik maksatlı düşüncelerinden dolayı, halkın silahlı kuvvetlere olan güveni sarsmak için bir takım gayretler, bir takım faaliyetlerde bulunmaktadır. Ama büyük yanılgı içerisinde olduklarını bilmek zorundalar. Türk ordusu, sizin ordunuzdur. Sizin çocuklarınızdır. İyi yurttaş olmaları için eğitiyoruz.'' Tek düşüncelerinin Türkiye'yi daha müreffeh, daha aydınlık, daha çağdaş yarınlara Atatürk'ün çizgisi içinde ulaştırmak olduğunu kaydeden Tolon, şöyle konuştu 
     ''Bu maksatla gayret sarf ediyoruz. Bizim ulus olarak köylerle, kentlerle, yerel idare ve Türk Silahlı Kuvvetleri ile bir arada daima birlik ve beraberlik içinde yüce Atatürk'ün çağdaşlaşma yolunda o parlak yolda el ele yürüyoruz. Bu çağdaş çizgiyi muhafaza edersek laik, demokratik, sosyal ve hukuk devleti olan Türkiye Cumhuriyeti sonsuza dek payidar olacaktır. Tüm gayretimiz ve emeğimiz budur.'' 
     
     ''ET TIRNAKTAN AYRILMAZ'' 
     Bir gazetede yer alan Sabiha Gökçen ile ilgili soruya Tolon, ''Türkiye'de her gün yeni bir şey ortaya atılıyor. Bu maksatlıdır. Başka türlü olabilir mi '' diye cevap verdi. 
     Tolon, Kıbrıs'taki görüşmelerle ilgili soruya, ''İyi niyetli görüşmeler devam ediyor. Umarım ve dilerim Kıbrıs'ta adil, kalıcı ve barışçı bir çözüme ulaşılacaktır'' dedi. 
     Bir gazetecinin ''Milleti ordudan ayırmaya çalışanlar kimlerdir '' sorusuna Tolon, ''Siz daha iyi bilirsiniz. Et tırnaktan ayrılmaz. Bu ordu halkın ordusudur. Bu ordu, milletin bağrından çıkmıştır. Bunu 3. Ordu Komutanımız da veciz şekilde ifade etmiştir'' karşılığını verdi. 
     Daha sonra beraberindekilerle okulu gezen Orgeneral Tolon, öğrencilere ''Andımız''ı söyletti. 
     Tolon, köy muhtarı Halil İbrahim Yılmaz'a teşekkür plaketi ve Ege Ordu amblemli tabak verdi. 
     Köy kadınları da Tolon ve eşi Ayla Tolon'a yazma hediye etti. 
     Buradan köy kahvesine kadar yürüyen Tolon, kahveye bir tablo hediye etti. Burada Tolon, ''14-15 yaşlarında kızlarınızı evlendiriyorsunuz. Bu insan haklarına, yasalara ve dine aykırıdır. Bunu yapmayın. Bazı vatandaşlarımız burada kara Fatma, öcü gibi saklanıyorlar. Bunun bir manası yoktur'' dedi. 
     Folklor gösterisini izleyen Tolon, şöyle devam etti 
     ''Ege Ordu Komutanlığı'nca, köydeki ilköğretim okulu onarıldı, bahçe düzenlemesi, badanası, basketbol sahası, istinat duvarı yapıldı. Köy kahvehanesinin bakım ve onarımı yapıldı, köy için yağmur suyu kanalı yapılırken, kırtasiye, giyecek ve gıda yardımı yapıldı. Sağlık ve veterinerlik hizmeti verildi.'' Sivil giysili olan Tolon ve beraberindekilere köyde börek, gözleme ile ayran ikram edildi. 
     83 yaşındaki Ayşe Salbaş isimli kadın, Orgeneral Tolon'dan, katarakt ameliyatı olmak için yardım istedi. Tolon da tetkikler için yardımcı olunacağı sözünü verdi. 
     Törene, Ege Ordu Komutanlığı Kurmay Başkanı Tümgeneral Galip Mendi, İl Milli Eğitimi Müdürü Kamil Aydoğdu, Kemalpaşa Kaymakamı Niyazi Erkut da katıldı. 
     
</TEXT>
</DOC>
