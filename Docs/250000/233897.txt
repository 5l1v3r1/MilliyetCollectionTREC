<DOC>
<DOCNO> 233897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo15.html </URL>
<DATE> 2004/04/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Güler Beşiktaş ve Fener'in yöneticileri açıklamalarına dikkat edecekler 
</HEADLINE>
<TEXT>

     Beşiktaş ile Fenerbahçe arasında pazar günü oynanacak derbi maç öncesi alınacak önlemlerin konuşulduğu İl Spor Güvenlik Kurulu toplantısı yapıldı. 
     İstanbul Valiliği'nin Cağaloğlu'daki binasında gerçekleştirilen toplantıya İstanbul Valisi Muammer Güler, Futbol Federasyonu Başkanvekili Orhan Saka, Fenerbahçe Kulübü Başkanı Aziz Yıldırım ve yönetici İlhan Ekşioğlu, Beşiktaş Kulübü Genel Sekreteri Cem Bilge ile BJK İnönü Stadı'ndan sorumlu Mustafa Gündüz, İl Emniyet Müdür Vekili Necdet Çelikbilek, İl Jandarma Komutanı Kıdemli Albay Ali Ergülmez, İstanbul Gençlik ve Spor İl Müdürü Tamer Taşpınar ile Türkiye Spor Yazarları Derneği Başkanı Onur Belge ve diğer yetkililer katıldı. 
     Yaklaşık 1 saat süren toplantı sonrası açıklamalarda bulunan İstanbul Valisi Muammer Güler, iki kulüp yöneticilerinin ortamın gerginleşmesine neden olabilecek açıklamalardan uzak duracağını söyledi. 
     Güler, derbi maçının önemli bir konuma geldiği konusunda spor kamuoyunda bir görüşün hakim olduğunu belirterek, şöyle konuştu 
     ''Sezon başında aldığımız kararlar derbi maçı için de geçerli olacak. Maçta 4 bin 200 polis görev yapacak. Fenerbahçeli taraftarlar saat 09.00'dan itibaren Kadıköy İskelesi ve Kabataş'ta toplanacaklar ve saat 13.30'dan itibaren de stada alınacaklar. Emniyet güçleri de 12.00'den itibaren statta gerekli güvenlik önlemlerini almaya başlayacaklar. Yabancı maddelerin stada sokulmaması için kontrol noktalarında gerekli aramalar sıkı bir şekilde yapılacak. Ayrıca basın tribününde ve yedek kulübelerinde yabancı madde olmaması için gerekli aramalar yapılacak. Soyunma odalarında akreditasyonu olmayanlar görev yapamayacak.'' Vali Güler, Beşiktaş Kulübü'nün Fenerbahçe taraftarları için bin 200 bilet ayırdığını da vurgulayarak, ''Bu maç için fiziki önlemler fazlasıyla artırıldı. Misafir takımın bulunduğu tribünde de gerekli önlemler alınacak. Maçın sağlık, huzur içinde, olaysız geçmesini diliyoruz'' dedi. 
     
</TEXT>
</DOC>
