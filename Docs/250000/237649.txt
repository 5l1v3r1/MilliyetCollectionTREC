<DOC>
<DOCNO> 237649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas20.html </URL>
<DATE> 2004/05/05/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Başkan Bush'u eleştiren Moore filmine sansür 
</HEADLINE>
<TEXT>

     Walt Disney Şirketi'nin, kendisine bağlı Miramax film dağıtım şirketinin, ABD Başkanı George Bush'u çok sert bir dille eleştirdiği gerekçesiyle Oscar ödüllü yönetmen Michael Moore'un bir belgesel filmini dağıtmasını engellediği bildirildi. 
     Başkan Bush'un, Usame Bin Ladin'in ailesi de dahil, Suudilerle olan ilişkilerini konu alan ''Fahrenheit 911'' adlı belgesel filmde Başkan Bush'un 11 Eylül saldırıları öncesi ve sonrasındaki politikaları eleştiriliyor. 
     On yıldan fazla bir süre önce Miramax'ı alan Walt Disney'in yaptığı bir sözleşmeyle aşırı maliyet ya da müstehcenlik gibi gerekçelerle Miramax'ın bazı filmlerinin dağıtımını durdurma hakkına sahip olduğu belirtiliyor. 
     Michael Moore'un filminin ana sponsorlarından olan Miramax yöneticileri ve filmin yapımında rolü olanlar, bu filmin yasaklanmayı hak eden türden bir film olmadığını belirtirken, soruna bir şekilde çözüm bulunamaması durumunda tahkime gitmek zorunda kalacaklarını, ancak bu yolu tercih etmek istemediklerini ifade ettiler. 
     Miramax adına bir açıklama yapan Matthew Hiltzik, ''Meseleyi Disney ile görüşmeye devam ediyoruz. Bütün seçenekleri gözden geçiriyoruz ve sorunun bir an önce çözülmesini bekliyoruz'' dedi. Disney tarafından yapılan açıklamadaysa ''Hem Moore'un ajansını hem de Miramax'ı 2003 Mayısı'nda bu filmin Miramax tarafından dağıtılamayacağı konusunda uyardık ve bu duruşumuz devam etmektedir'' denildi. 
     Moore'un yapımcı ajansı adına açıklama yapan Ari Emanuel ise Disney CEO'su Michale D. Eisner'in Miramax ile anlaşmayı iptal etmelerini istediğini belirterek, Disney'in Başkan Bush'un kardeşi Jeb Bush'un vali olduğu Florida'da bulunan konu parkları, oteller ve diğer yatırımlarından endişe duyduğu için bu kararı aldığını ileri sürdü. Filmi, bu ay içinde Cannes film fstivalinde gösterime girecek Michael Moore ise verdiği bir demeçte, Disney'in bu kararını eleştirerek, ''Bazan şu soruyu sormak gerekiyor Bütün bunlar gerçekten de açık ve özgür bir toplumda mı meydana geliyor '' dedi. 
     ''Roger and Me'' ve ''Bowling for Columbine'' gibi daha çok politik içerikleri olan filmler yapan Michale Moore'un filmlerinin, gişelerde de iyi hasılat bıraktığı kaydediliyor. Moore'un ''Bowling for Columbine'' filmi 22 milyon dolar kazandırırken, Bush Yönetimini eleştirdiği ''White Stupid Men - Beyaz Aptal Adamlar'' kitabı bir milyonun üzerinde satmıştı. 
     ''Fahrenheit 911'' belgeselinin taraf tutmakla suçlandığını ifade eden Moore, ''Taraf tutmanın tanımını iyi yapmak lazım. Her halükarda benim filmim taraf tutuyorsa tuttuğu taraf bu savaş makinasına malzeme olan fakir ve emekçi insanların tarafıdır'' diyor. 
     Moore, filminde konu olarak geçmişi on yıllar öncesine dayanan Bush ailesiyle Suudi aileleri arasındaki parasal ilişkileri işliyor. 
     Filmde, 11 Eylül saldırılarından sonra Usame Bin Ladin ailesinin Amerika'dan hemen kaçırılması konusunda Bush yönetiminin oynadığı role dikkat çekiliyor. Filmde ayrıca, Irak'ta savaş ortamında olan askerlerle söyleşiler bulunuyor. 
     
</TEXT>
</DOC>
