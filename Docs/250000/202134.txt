<DOC>
<DOCNO> 202134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/spor/spo06.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ELVAN Avrupa ikincisi 
</HEADLINE>
<TEXT>

   Antrenörü Ertan Hatipoğlu'nun yokluğunda da başarıya koşan milli atletimiz, Avrupa Kros Şampiyonası'nda gümüş madalya kazandı 
      
   İskoçya'da koştu 
   TÜRK atletizminin Atina Olimpiyatı'ndaki madalya umudu Elvan Abeylegesse muhteşem bir başarı elde ederek Avrupa ikincisi oldu. İskoçya'nın Edinburg şehrinde yapılan 10. Avrupa Kros Şampiyonası'na antrenörü Ertan Hatipoğlu'ndan yoksun olarak katılmasına rağmen gelişmelerden hiç etkilenmediğini gösteren Elvan, gümüş madalyanın sahibi oldu. İngiliz Paula Radcliffe'in 22.04 ile birinci olduğu yarışta, Elvan 22.13'lük derecesiyle Macar Kalovics, İrlandalı O'Sullivan, Yugoslav Jevtic gibi dünya devlerini geride bıraktı. 
   
   13 sporcumuz yarıştı 
   10.Avrupa Kros Şampiyonası'na 8'i bayan, 5 erkek olmak üzere toplam 13 sporcuyla katılan Türkiye, Elvan'ın dışında tam bir hayal kırıklığı yaşadı. Genç bayanlarda en iyi dereceyi yapan Binnaz Uslu 10. sırada yer alırken, Türkan Bozkurt 36., Narin Sağlam 45., Duygu Polat 54. olabildi. Müjdat Öztürk 53. , Fatih Bilgiç 55. , Vedat Gönen 61. , Erdal Bulut 84. , Adem Belir'den 88. oluşan genç erkeklerle, Senem Eser 60. , Damla Yenigelen 61. ve Dudu Karaya'dan 62 oluşan Büyük Bayanlar takımı oldukça formsuz göründü. 
   
   
</TEXT>
</DOC>
