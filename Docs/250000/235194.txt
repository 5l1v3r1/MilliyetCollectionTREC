<DOC>
<DOCNO> 235194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun47.html </URL>
<DATE> 2004/04/27/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
Talat "KKTC'ye yönelik ambargonun kaldırılması çok önemli" 
</HEADLINE>
<TEXT>

     KKTC Başbakanı Mehmet Ali Talat, Brüksel'deki temaslarında Kıbrıs'a uygulanan ambargonun kaldırılmasının önemine öncelik verdiğini, Kıbrıs'tan asker çekilmesi konusunun gündemde olmadığını söyledi. 
     Belçika'nın başkenti Brüksel'de Avrupa Parlamentosu AP bünyesinde çeşitli temaslarda bulunan Talat, düzenlediği basın toplantısında, görüşmelerde KKTC'ye yönelik ambargonun her türüyle kaldırılmasına ilişkin talebe öncelik verdiğini bildirdi. Talat, ''Bize Türkiye'nin yaptığı yıllık yardım, AB'nin vereceği 259 milyon Euro'dan daha fazladır, ama ambargo yüzünden ekonomi kalkınamıyor. Ambargonun kaldırılmasının çok önemli olduğunu anlattım'' diyerek, KKTC'nin tanınmasına ilişkin bir talepte bulunmadığını ifade etti. 
     Mehmet Ali Talat, ''Kıbrıs'tan asker çekilmesi gündemde hiç yoktur. Antlaşma Rumlar tarafından çökertilmiştir. Çözüm halinde gerçekleşebilecek bir eylemin çözümsüzlük halinde gündeme getirilmesi kamuoyu tarafından da kabul edilir bir şey değildir'' dedi. 
     Brüksel'deki temaslarında referandumlardan sonra ortaya çıkan durumu değerlendirdiklerini belirten Talat, AP'nin liberal, sosyalist ve muhafazakar gruplarının liderleriyle görüştüğünü, Dışişleri Komisyonu'nda fikirlerini anlattığını ve teknik toplantılara katıldığını belirtti. 
     Talat, ''Bütün dünyanın desteklediği, BM'nin düzenlediği, AB'nin kararlılıkla onayladığı, Kıbrıslı Türklerin güçlü bir şekilde kabul ettiği, Rumların reddettiği Annan planından ilginç bir durum ortaya çıktı. Planı destekleyen Türkler AB dışında kalıyor, AB'nin şiddetle desteklediğini reddeden Rumlar AB'ye üye oluyorlar. Bu inanılır, hazmedilir bir durum değildir'' diye konuştu. 
     KKTC Başbakanı Talat, Rumların, ret tavrına güvenlik endişesini bahane gösterdiklerini, oysa müzakerelerde bu konuyu hiç ortaya çıkarmadıklarını belirtti. 
     Mehmet Ali Talat, AP'ye iki Türk, dört Rum parlamenter seçilmesinin söz konusu olduğun hatırlatarak, Türklerin sandalyelerinin boş bırakılmasını veya AP'ye konuşma hakkına sahip olacak iki Türk gözlemci alınmasını önerdiğini bildirdi. Referandumlardan sonra ortaya çıkan avantajlı duruma da değinen Talat,''Bu avantajı Avrupa ve dünya diliyle konuşarak, kavga etmeden değerlendirmeliyiz. Çabalarımızı duvara toslayacak hızla ve gerçekçi olmayan şekilde değil, ciddi, dikkatli, çağdaş politikayla sürdüreceğiz. Rumlara karşı yaptırım değil, Türklere karşı anlayış istiyoruz'' dedi. 
     AB'nin Kuzey Kıbrıs'ta açacağı temsilcilik konusunu önemini de vurgulayan Talat, ''Kıbrıslı Türklere doğrudan temas edecek bir AB bürosunun çok yararlı olacağına inanıyorum'' diye konuştu. 
     
</TEXT>
</DOC>
