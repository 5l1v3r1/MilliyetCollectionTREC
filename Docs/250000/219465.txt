<DOC>
<DOCNO> 219465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun32.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye hakkında karar, en zor karar olacak" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye ile tam üyelik müzakerelerine başlama konusunda alacakları kararın ''en zor karar'' olacağını söyledi. 
     Verheugen, Alman Sendikalar Birliği DGB tarafından Berlin'deki Yeni Sinagog'da düzenlenen bir toplantıda yaptığı konuşmada, Türkiye'ye 40 yıldan bu yana üyelik sözü verildiğini ve bu vaadin belirli aralıklarla tekrarlandığını hatırlattı. 
     Bu konuda Hıristiyan Demokrat Birlik Partisi CDU Genel Başkanı Angela Merkel'in tutumunu eleştiren Verheugen, CDU'lu eski Almanya Başbakanı Helmut Kohl'ün de Türkiye'ye verilen vaatlerle ilgili belgelerde imzası bulunduğuna işaret etti. Verheugen, ''Merkel Türkiye ile ilgili dürüst politika yapılmasını talep etti. Bu talep, kendi eski hükümetlerinin yaptıklarıyla çelişkili'' şeklinde konuştu. 
     Türkiye'ye ayrıcalıklı davranılmayacağını, yıl sonunda üyelik müzakerelerine başlama konusunda alınacak kararda da objektif ve adil davranılacağını tekrarlayan Verheugen, Hıristiyan Sosyal Birlik Partisi CSU Genel Başkanı Edmund Stoiber'in, Türkiye'nin AB üyeliğine karşı olan tutumunu da eleştirdi. Verheugen, ''Türkiye gibi büyük bir ülkede işkencenin, idam cezasının kaldırılmasına, demokratik ve Batılı değerlerin korunmasına, insan haklarına uyulmasına Stoiber'in sadece 'laf' gözü ile bakması gerçekten de çok ilginç'' diye konuştu. 
     Türkiye'nin demokrasi ile İslamiyet'in bağdaştırılabileceğini göstererek, Arap ülkeleri ve tüm İslam dünyası için bir model oluşturacağını kaydeden Verheugen, ''Bunun stratejik önemi nasıl bu kadar önemsiz gösterilebilir'' dedi. 
     Verheugen, Türkiye'nin AB'ye hemen girmeyeceğini, üyelik kararı için Almanya'da en az 2 ya da 3 seçim döneminin geçeceğini ifade etti. AB'nin daha fazla da genişleyemeyeceğini, aksi takdirde zorlanacağını kaydeden Verheugen, bu nedenle Rusya, Ukrayna ve Fas gibi ülkelerle ancak iyi komşuluk ilişkilerinin geliştirilebileceğini söyledi. 
     AB Komisyonu'nun genişlemeden sorumlu üyesi Günter Verheugen, Alman televizyon kanalı XXP'de yayımlanan ''Spiegel TV'' programında da benzer görüşleri dile getirdi. Önceleri Türkiye'nin demokratik olmadığı ve insan haklarına uymadığı gerekçesiyle üyeliğine karşı çıkıldığını belirten Verheugen, verilen tüm vaatlerin yanı sıra demokratik kurallara uymaya başladığı bir dönemde de ''Yine de giremezsin'' denilmesinin adil olmayacağını belirtti. 
     ABD'de düzenlenen 11 Eylül saldırılarının dünyada büyük değişiklikleri de beraberinde getirdiğine işaret eden Verheugen, Batılı değerleri savunan Müslüman bir ülkenin tüm İslam alemi için çok önemli bir sinyal olacağı görüşünü tekrarladı. Verheugen, ''Türkiye'nin son 2 yılda gerçekleştirdiği reformlarla 80 yılda yapılamayan işleri yaptığını'' kaydetti. 
     AB'ye yeni alınacak üyeler ve aday ülkelere yapılan yardımların kaybedilen para olmadığını, yatırım olarak görülmesi gerektiğini ifade eden Verheugen, finansman konusunun büyük bir sorun olacağını sanmadığını, ancak Stoiber'in, genişlemenin maliyetinin sadece Almanlar tarafından karşılanacakmış gibi bir intiba yarattığını belirtti. Verheugen, ''Stoiber Bavyera'da yerel politika yapacağı yerde global politika yapmalı'' dedi. 
     
</TEXT>
</DOC>
