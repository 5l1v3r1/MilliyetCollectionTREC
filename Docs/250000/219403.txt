<DOC>
<DOCNO> 219403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yasam/yas05.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Balina 'paketlendi' 
</HEADLINE>
<TEXT>

   İTÜ'deki Deneme Bilim Merkezi'nin faaliyetine son verilince, orada sergilenen 'yavru balina' iskeleti kutulara konularak depoya kaldırıldı 
      EKONOMİ SERVİSİ 
   
   Adana Yumurtalık'ta 4 yıl önce kıyıya vuran ve iskeleti İstanbul Teknik Üniversitesi İTÜ Taşkışla binasındaki Deneme Bilim Merkezi'nde DBM sergilenen 'yavru balina' iskeleti depoya kaldırıldı. 
   11.2 metre boyundaki balina iskeleti, Bilim Merkezi Vakfı'nca kurulan Deneme Bilim Merkezi'nin İTÜ'deki faaliyetlerine son vermesi nedeniyle Türk Deniz Araştırmaları Vakfı'na TÜDAV teslim edildi. Deneme Bilim Merkezi'nin diğer eşyaları da TÜYAP deposuna konuldu. Yetkililer, İTÜ yönetimiyle anlaşmazlıkları nedeniyle binayı terk ettiklerini, müzeyi yeniden kurmak için yer aradıklarını belirtti. 
   Taşkışla'daki müzeden pazar günü taşındıklarını kaydeden Bilim Merkezi Vakfı Yönetim Kurulu Başkanı Şerif Kaynar, şunları söyledi "Yönetim karşımıza elektrik, ısınma gibi sorunlar çıkardı hatta otopark kullanımına izin vermedi. Böyle bir durumda binadan çıkmak kaçınılmaz oldu. Oysa İTÜ'yle yaptığımız ikinci protokole göre beş yıl daha binada kalmamız gerekiyordu." 
   İkinci protokole göre kapı giriş gelirlerin tamamının, sponsorluk gelirlerinin de yüzde 70'inin İTÜ'ye kalacağını belirten Kaynar, "Yine de protokolü hiçe saydılar" diye konuştu. 
   
   'Kendileri ayrıldı...'    İTÜ Rektör Yardımcısı Prof. Dr. Naciye Talınlı ise Deneme Bilim Merkezi'nin taşınmasıyla ilgili olarak yaptırımlarının olmadığını söyledi. Talınlı, "Biz hiçbir zaman onlara buradan çıkın, ayrılın demedik. Zaten elimizde, binadan kendi istekleriyle ayrıldıklarını bildiren evrak var" dedi. Talınlı ayrıca, İTÜ Taşkışla kampusünü bilim merkezi olarak kullanmaya devam edeceklerini anlatarak, "Bilim merkezini kendimiz yapılandıracağız" dedi. 
   
   
</TEXT>
</DOC>
