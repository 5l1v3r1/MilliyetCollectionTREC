<DOC>
<DOCNO> 244077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/guncel/gun01.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretim üyeleri araştırma yapmıyor 
</HEADLINE>
<TEXT>


Üniversitede ders veren hocaların yüzde 22.6'sının son bir ayda alanıyla ilgili kitap okumadığı, tartışmaktan ve fikir paylaşımından kaçındığı ortaya çıktı 

SİBEL KAHRAMAN İstanbul 

Üniversitelerde yapılan bir araştırma, üniversite öğretim elemanlarının yüzde 22'sinin, son altı ay içerisinde hiçbir yayın yapmadığını, yüzde 22.6'sının son bir ay içerisinde ders kitabı dışında, alanıyla ilgili hiçbir kitabı okumadığını, yüzde 24.3'ünün son bir hafta içinde internet üzerinden yayın taraması yapmadığını ortaya çıkardı. 
Kocaeli Üniversitesi Eğitim Fakültesi Eğitim Bilimleri Bölüm Başkanı Prof. Dr. Cevat Celep'in 2003 - 2004 eğitim öğretim döneminde, 12 üniversitedeki öğretim görevlisi, yardımcı doçent, doçent ve profesörler oluşan 354 kişi üzerinde yaptığı "Örgütsel Öğrenme Açısından Türkiye Üniversiteleri Araştırması" ilginç sonuçlar ortaya koydu. 

Yönetim sorgulamaya engel 
Araştırmaya göre, üniversite öğretim elemanlarının bir kısmı, yaptıkları yanlışlıkların tartışılmasını istemezken, fakülte yönetimleri de yaptıkları uygulamaların sorgulanmasına izin vermiyor. Öğretim elemanlarının yüzde 41'inin mesleki gelişimleri için öğrenmeye ayırdıkları zaman ayda 36 saat. Yüzde 25.1'i 11 - 20 saat zaman ayırıyor. Öğretim elemanlarının yüzde 24.9'u, yönetimin uygulanma biçiminin öğretim elemanınca sorgulanmasına fakülte yönetimince ya izin verilmediği ya da çok sınırlı bir izin verildiğini söyledi. Yüzde 36.2'si fakülte yöneticilerinin, fakülteyi etkileyen güncel gelişmeler konusunda öğretim elemanlarıyla bilgi paylaşımına gitmediğini belirtti. 
Yüzde 39'u kendi görüşlerini ifade etmeden önce, meslektaşlarının görüşlerini almıyor. Yüzde 27.7'si fikirlerini paylaşmak ve görüşlerini ifade etmekten çekiniyor. 


</TEXT>
</DOC>
