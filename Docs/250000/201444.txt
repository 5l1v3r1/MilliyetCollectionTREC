<DOC>
<DOCNO> 201444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur22.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazarlık sonuçlandı... Ege'de 13 yeni koridor açılıyor... 
</HEADLINE>
<TEXT>

     Ege'de yeni hava koridorlarının açılması amaçıyla bir süreden beri sürdürülen müzakereler olumlu sonuç verdi. Türkiye ve Yunanistan'ın katılımıyla Paris'te yürütülen çalışmalar sonuncunda Ege'de 13 adet yeni hava koridorunun açılması kararlaştırılırken iki ülke arasında yıllardır devam eden sorunlar çözüme kavuşturuldu. 
     Uluslararası Sivil Havacılık Örgütünün eşgüdümünde sürdürülen çalışmalar, Türk ve Yunan heyetlerinin katılımıyla 9-11 Aralık'ta Paris'te düzenlenen toplantıda olumlu bir biçimde sonuçlandı. 
     Buna göre, açılması kararlaştırılan 13 adet yeni hava koridoru, 25 Aralık itibariyle bölge ve dünya havacılığının hizmetine girecek. 
     Dışişleri Bakanlığı Sözcüsü Hüseyin Diriöz, konuya ilişkin bir soruyu yanıtlarken yeni düzenlemenin, Yunanistan ile Türkiye arasında sivil hava trafiğinin en az 10 misli artması yanısıra uçuşların emniyeti ve düzeni açısından da önem taşıdığını belirterek, "İki ülke arasında uzun yıllardır süregelen bazı hava koridorları sorunlarını da ortadan kaldırmaktadır" dedi. 
     Hüseyin Diriöz'ün verdiği bilgiye göre, Türkiye ile Yunanistan arasındaki hava koridorlardında yürütülen trafik ile ilgili eşgüdüm ve bu konuda yetki ve sorumlulukları belirleyen üç anlaşma mektubu, iki ülke teknik heyetleri arasında imzalandı. 
     
</TEXT>
</DOC>
