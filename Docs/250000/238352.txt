<DOC>
<DOCNO> 238352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun31.html </URL>
<DATE> 2004/05/08/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Saakaşvili "Acaristna artık kalıcı istikrara kavuşacak" 
</HEADLINE>
<TEXT>

     Gürcistan Cumhurbaşkanı Mihail Saakaşvili, Acaristan özerk bölgesinin artık kalıcı istikrara kavuşacağını belirtti. 
     Batum'da temaslarda bulunan Saakaşvili, gazetecilere yaptığı açıklamada, ''Yeni Abaşidzeler bir daha göreve gelemez'' dedi. 
     Acaristan halkının yaşadığı ekonomik ve sosyal sorunlara çözüm bulunması için gereken her türlü çabayı göstereceklerini ifade eden Saakaşvili, özerk bölgede göreve gelen geçici yönetimin sıkı denetim altında tutulacağını kaydetti. 
     Batum'daki temasları çerçevesinde ayrıca kent merkezindeki camiyi ziyaret eden Saakaşvili, dostluk, barış ve Gürcistan sevgisinin herşeyden üstün olduğunu söyledi. 
     Mihail Saakaşvili, Sarp sınır kapısı ve Batum'daki petrol terminalini de ziyaret ederek buradaki yetkililerden bilgi aldı. 
     
     KOBULETİ'DE SİLAH DEPOSU ELE GEÇİRİLDİ 
     Bu arada, Acaristan özerk bölgesindeki Kobuleti kentinde güvenlik birimleri tarafından düzenlenen operasyonda büyük bir silah deposunun ele geçirildiği belirtildi. Kobuleti idari yöneticisi Kadir Halvaşi'ye ait olduğu belirlenen depoda ağır teçhizatın yanı sıra çok sayıda patlayıcı madde bulunduğu ifade edildi. 
     Gözaltına alınan Halvaşi'nin, halkın tehdit edilmesi ve terör gibi suçlardan sorumlu tutulduğu kaydedildi. 
     Gürcistan Ulusal Güvenlik Genel Sekreteri Vano Merabişvili, bu tür silahların terör eylemlerinde kullanıldığını belirterek, bugüne kadar bölgede sıkı güvenlik önlemleri olmadığını ve Gürcistan'ın, Çeçenistan'a silah sızdırıldığı gerekçesiyle uyarıldığını ifade etti. 
     Güvenlik birimlerinin bölgedeki operasyonlarının süreceği belirtildi. 
     
</TEXT>
</DOC>
