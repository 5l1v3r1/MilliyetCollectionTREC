<DOC>
<DOCNO> 209810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/spor/spo03.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni umut kapısı 
</HEADLINE>
<TEXT>

   Galatasaray Yönetimi, 100 milyon dolarlık Amerikan kredisini alamayınca İtalyanlar'a döndü. Temas kurulan yeni şirket 55 milyon dolar önerdi ve bu paraya Ali Sami Yen'i 100. yıla yetiştirme sözü verdi 
   HALİL ÖZER 

   
   Masaya oturdular 
   GALATASARAY'DA 100 milyon dolarlık Amerikan kredisinde umutlar tükenirken, yönetim yeni kredi için masaya oturdu. İtalyan bankaların oluşturduğu bir finans şirketi ile yapılan görüşmeler tüm hızıyla sürerken, kredi miktarının 55 milyon dolar olacağı belirtildi. Şirket, Galatasaray'a yeni stadın yapımı için de bir yıllık süre verdi. Yönetimin teklife sıcak baktığı ancak gelecek paranın bu şirket tarafından sadece stad yapımında kullanılacak olmasının sıkıntı yarattığı öğrenildi. 
   
   Yalman'ın oğlu 
   İTALYANLAR, Galatasaray'ın elindeki stad projesine de sadık kalacak. Şirketin Türkiye temsilciliğini yönetimde bulunan Alp Yalman'ın oğlu Mehmet Yalman'ın yaptığı bildirildi. Yönetim dün Alp Yalman ve oğlunun da katıldığı toplantıda kredinin detaylarını görüştü. İtalyanlar'ın stadı daha önce belirlenen rakamlardan çok daha ucuza yapabileceğini bildirmesi yönetimi sevindirdi. Yeni Ali Sami Yen Stadı 55 milyon dolara malolacak ve 100. yılda Galatasaray'a teslim edilecek. 
   
   Ödeme planı uygun 
   ŞİRKETİN geri ödeme planı da yönetimin bir hayli işine geliyor. İki yıl Galatasaray'dan hiçbir geri ödeme istenmiyor. Ancak İtalyanlar ikinci yıl sonunda yeni stattan elde edilecek olan gelirin her yıl yüzde 25'ini alacaklar. Stadın yüzde 75'lik geliri ise Galatasaray Kulübü'nün olacak. Yönetim bu yeni teklifi birkaç gün içinde karara bağlayacak. Bu arada Galatasaray Amerikan Şirketi'ne kaptırdığı 320 bin doları geri almak için de yoğun uğraş veriyor. 
   
      Yedek Aslan tatsız 0-1    ANTALYA'DAKİ hazırlıklarını sürdüren Galatasaray, Antalyaspor ile oynadığı özel karşılaşmayı 1-0 kaybetti. Teknik Direktör Fatih Terim yedek oyuncularına şans verdi, son durumlarını değerlendirdi. 29. dakikada Osman'ın golüyle sahadan yenik ayrılan Sarı - Kırmızılı takımda, son bölümlerde oyuna giren Bratu yine kaçırdığı gollerle dikkat çekti. 
   
   Maçın karnesi 
   HAKEMLER Burak Astar, Cihan Burgan, Mehmet Gök 
   ANTALYASPOR Oğuzhan 6 Alper Dk.46 6 - Osman 7 , Mustafa 5 Ufuk Dk.46 6 , Muammer 7 , Necdet 7 - Cem 6 Erhan Dk.75 6 , Burak 5 Gökhan Dk.46 7 , Sinan 7 Aydoğan Dk. 75 6 , Fazlı 6 Güner Dk.46 6 - Mehmet 6 Hakan Dk.65 6 , Murat 6 Taner Dk. 65 6 
   GALATASARAY M.Bölükbaşı 6 - Suat 6 , Emrah 6 Tamas Dk.77 5 , Ömer 6 , İlker 5 Orhan Dk. 77 5 - Eyüp 5 Sabri Dk.77 5 , Ayhan 5 Petre Dk. 77 6 , Cihan 6 Volkan Dk. 77 5 , Murat 6 - Cafer Can 5 Bratu Dk. 77 5 , Daniel 5 Batista Dk. 77 5 
   SARI KART Necdet Antalyaspor , Orhan Ak, İlker Galatasaray 
   GOL Osman Dk. 29 
   
   Fatih Terim çileden çıktı    ERHAN TELLİ 

   Penaltı isyanı 
   KARŞILAŞMANIN 34. dakikasında Cihan'ın ceza sahası içinde Antalyaspor kalecisi Oğuzhan tarafından düşürülmesine devam kararı veren hakem Burak Astar, Fatih Terim'i kızdırdı. Yerinden fırlayan ve "Hepiniz aynısınız" diye bağırmaya başlayan Terim, kaleci Oğuzhan'a da seslendi ve "Oğlum sen söyle bari, dokundun mu, dokunmadın mı " dedi. "Dokundum hocam" yanıtını alan tecrübeli teknik adam ikinci yarıya çıkmak istemedi. 
   
   Tatlıya bağlandı 
   DUŞ almaya hazırlanan hakemleri yönetici Özer Saracoğlu engelledi. Hakem odasına giren Saraçoğlu, "İkinci yarı oynanacak, gitmeyin" dedi. Burak Astar bunun üzerine "Fatih hoca bize 'Sizi tatmin etmek için buraya gelmedik. İkinci yarıyı oynamıyoruz' dedi. Biz de duşumuzu alıp gidiyoruz. Gelsin kendisi söylesin" karşılığını verdi. Ardından Terim hakemlerle bir süre konuşarak olayı tatlıya bağladı. 
   
   Prensip meselesi    İstifa edecek 
   TEKNİK Direktör Fatih Terim'in, Başkan Özhan Canaydın'ın Mart ayındaki seçimleri kaybetmesi halinde görevinden istifa edeceği ve yeni yönetimin önünü açacağı öğrenildi. Terim daha önce görev yaptığı dönemlerde de aynı tavrı takınmış ve prensipleri gereği böyle davrandığını belirtmişti. Ancak tecrübeli hoca istendiği takdirde yeni yönetimle de masaya oturacak. 
   
   Kaos ortamı 
   TERİM'İN bu kararı şimdiden camiada konuşulmaya başlandı. Ancak böyle bir durumda ne yapılacağı konusunda henüz bir karar verilemiyor. Canaydın'a muhalefet isimler, bu gelişmenin takımı yeni bir kaos ortamına taşıyacağını düşünüyorlar. Canaydın'ın seçimi kaybetmesiyle sıcak günler yaşayacak olan Terim'in yeni yönetimle çalışıp çalışmayacağı da merak konusu. 
   
   Necati imzalıyor    Cim-Bom, uzun süredir peşinden koştuğu Adanaspor'un golcü oyuncusuyla bugün 3.5 yıllık sözleşme yapacak 
   Mutlu sonla bitti 
   SARI - Kırmızılı takımda transferi yılan hikayesine dönen Adanasporlu Necati'de mutlu sona yaklaşıldı. Cim - Bom, genç golcüye bugün 3.5 yıllık sözleşme imzalatacak. Adanaspor'un 500 bin dolar bonservis ücreti istediği genç oyuncunun menajeri Harun Aslan'la, 2.Başkan Ali Dürüst'ün dün yaptığı görüşme olumlu sonuçlandı. Alacaklarını istemeyen Necati'ye bonservis ücreti ödenmeyecek. 
   
   Fatih'te rötar 
   TRANSFERİ büyük ölçüde biten Fatih Sonkaya'nın ise iki gün içinde Türkiye'de olacağı öğrenildi. Menajerinin transfer görüşmelerini telefonla yürüttüğünü söyleyen gurbetçi futbolcu, "Kesin anlaşma olduktan sonra İstanbul'a geleceğim ve imza atacağım" dedi. Werder Bremen ile oynanan final maçında sakatlanan Ümit Karan'ın riske edilmeyeceği ve Diyarbakır'a karşı forma giymeyeceği belirtildi. 
   
   
</TEXT>
</DOC>
